<CHAPTER ID="005">
Politika súdržnosti a regionálna politika EÚ po roku 2013 - Budúcnosť Európskeho sociálneho fondu (rozprava) 
<SPEAKER ID="009" NAME="Predsedajúci">
Ospravedlňujeme sa za mierne meškanie, ktoré spôsobila premávka. Odporúčam, aby každý do Parlamentu prichádzal peši z troch dôvodov. Prvý dôvod je, aby prišiel včas. Druhý dôvod je, pretože je to zdravé. Tretí dôvod je, pretože to spôsobuje menej znečistenia. Prichádzajme preto všetci do Parlamentu peši!
<P>
Ďalším bodom programu je spoločná rozprava o otázke na ústne zodpovedanie o kohéznej a regionálnej politike EÚ po roku 2013 - B7-0466/2010), ktorú Komisii položila pani Danuta Maria Hübnerová v mene Výboru pre regionálny rozvoj,
<P>
a vyhlásenie Komisie o budúcnosti Európskeho sociálneho fondu.
<SPEAKER ID="010" NAME="Danuta Maria Hübner">
autorka. - Vážený pán predsedajúci, v nadchádzajúcich rokoch bude rast v Európe poháňať ponuka. Rozhodujúce budú modely udržateľných a konkurencieschopných investícií. Politika súdržnosti je hlavným zdrojom európskych verejných investícií a musí fungovať ako katalyzátor štrukturálnych zmien prostredníctvom investícií do výskumu a inovácií, účinnosti zdrojov, nových a udržateľných pracovných miest a infraštruktúry.
<P>
Nesmie to byť len finančný nástroj na investície. Je to politika, ktorá vytvorí nové zdroje a prispeje k rastovému potenciálu. Bude si vyžadovať primeraný makroekonomický a finančný rámec, aby dosiahla plný účinok. Kľúčovým faktorom reformy politiky súdržnosti po roku 2013 je otázka, ako zvýšiť jej účinnosť pri vytváraní rastu, pracovných miest a zabezpečovaní konkurencieschopnosti európskeho hospodárstva udržateľným spôsobom.
<P>
Sociálna, hospodárska a územná súdržnosť je v súlade so zmluvou základnou zásadou európskej integrácie. Musí to byť preto politika, ktorá sa bude vzťahovať na všetkých občanov Európy a ktorá sa nebude obmedzovať na najchudobnejšie regióny. Je to z toho dôvodu, lebo nejde o subvenčnú politiku založenú na zásade kompenzácie za minulosť fungujúcu ako doplnok k vnútroštátnym cieľom, ale ide o európsku politiku pre budúcnosť.
<P>
Musí zohľadniť pokrízovú územnú realitu na regionálnej úrovni a hľadať najúčinnejšie riešenia problémov a príležitosti rôznych európskych území. Musí byť neoddeliteľnou súčasťou realizácie stratégie EÚ 2020 a jej hlavných iniciatív. Veľmi jasne si uvedomujeme potrebu zabezpečiť, aby politika súdržnosti a jej kumulatívny účinok na celom území Únie patrili medzi kľúčové nástroje umožňujúce Únii a jej členským štátom dosiahnuť ambície stratégie EÚ 2020.
<P>
Politika súdržnosti musí prispievať nielen k zníženiu rozdielov v produktivite spôsobených krízou, ale aj k zvyšovaniu produktivity. Musí investovať do lepšieho prepojenia medzi vedúcimi regiónmi a zaostávajúcimi regiónmi. Musí lepšie využívať potenciál pre územnú spoluprácu. Výbor pre regionálny rozvoj Európskeho parlamentu dospel k stanovisku o tom, ako vníma politiku súdržnosti po roku 2013.
<P>
V priebehu rokov mnohé parlamentné uznesenia zdôraznili nevyhnutnosť udržania silnej, rozsiahlej politiky súdržnosti, primerane vybavenej dostatočnými rozpočtovými prostriedkami, aby sa regiónom a mestám umožnilo akcelerovať ich rozvojový potenciál. V týchto výnimočných časoch sme presvedčení, že je potrebné podporiť všetkých a pomôcť im, aby investovali do priekopníckych myšlienok, nových technológií a inovácií. Regióny a mestá majú kľúč k obnoveniu dynamiky Európy, aby sme prekonali mimoriadne ťažkosti a úspešne dosiahli transformáciu nášho hospodárstva.
<P>
Dúfame a veríme, že Európska komisia je rovnako ako my odhodlaná zabezpečiť, aby politika súdržnosti zostala hlavným všeobecným nástrojom Únie. Túto otázku sme predložili preto, aby mala Komisia príležitosť vysvetliť svoj názor na budúcnosť.
<SPEAKER ID="011" NAME="Johannes Hahn" LANGUAGE="DE">
Vážený pán predsedajúci, pán komisár Andor, dámy a páni, chcel by som začať poďakovaním Parlamentu za to, že tejto téme udelil také dôležité miesto v programe v čase, keď sa v Bruseli koná posledný z dní otvorených dverí, pričom v meste je vyše 6 000 zainteresovaných strán a koná sa viac než 130 podujatí a seminárov, ktoré sa intenzívne zaoberajú otázkou dôležitosti a budúcej podoby regionálnej politiky.
<P>
Ako sa už viackrát spomenulo, regionálna politika a politika súdržnosti musia byť v budúcnosti veľmi úzko prepojené so stratégiou EÚ 2020 vrátane nasledujúceho obdobia financovania, aby sme skutočne dosiahli európsku pridanú hodnotu, o ktorej sa neustále hovorí a ktorú treba teraz premeniť na skutočnosť. V tejto súvislosti je dôležité, aby sme lepšie koordinovali politiky Únie s cieľom skutočne poskytnúť spoločnú ponuku, jednotný prístup aj smerom k členským štátom. Hlavnými heslami musia byť koncentrácia a flexibilita. Musíme sa zamerať na niekoľko priorít stratégie EÚ do roku 2020, ktoré sú pre nás dôležité, a potrebujeme flexibilitu v riešeniach ušitých na mieru pri ich realizácii v regiónoch a členských štátoch.
<P>
Myslím si, že je tiež dôležité, aby sme vypracovali systém stimulov, ktoré budú fungovať na základe jasných dohôd o cieľoch s regiónmi a členskými štátmi, aby sa spolu s riadnym finančným riadením, ktoré je veľmi dôležité teraz i v budúcnosti, viac zohľadnili aj prvky súvisiace so zameraním sa na výsledok. Je totiž veľmi dôležité, aby sme sa hneď na začiatku obdobia dohodli s regiónmi a členskými štátmi na tom, čo sú naše ciele, aby sme stanovili merateľné ciele a snažili sa ich potom zodpovedajúco dosiahnuť prostredníctvom projektov.
<P>
Dobrá politika súdržnosti spolu s rôznymi prvkami môže a mala by byť v konečnom dôsledku motorom rastu v Európskej únii. Máme Pakt stability a rastu. Práve inteligentne poskladaná politika súdržnosti pre všetky regióny dokáže v konečnom dôsledku zabezpečiť, aby zaúčinkoval rastový aspekt Paktu stability a rastu, aby si Európa a ekonomiky členských štátov ako celok udržali konkurencieschopnosť v globálnom meradle a dokázali ďalej zlepšiť svoje postavenie v medzinárodnom kontexte.
<P>
Preto bude potrebné aj zodpovedajúco prispôsobiť a vyvinúť rámec podpory. Inými slovami, je potrebný nárast na strane produktu i nárast objemu finančných prostriedkov v oblasti finančného riadenia s vedomím toho - a vzhľadom na napäté rozpočty členských štátov -, že v tejto súvislosti musíme urobiť viac s cieľom vyvinúť produkty pre jednotlivcov a zapojiť sa do investovania do určitých regionálnych projektov, predovšetkým takých, ktoré zaručujú určitú návratnosť, aby sme mali voľné prostriedky na iné projekty, ktoré sú rovnako dôležité, ale ktoré nedokážu zabezpečiť návratnosť v tomto zmysle, ako napríklad investície do vzdelávania a odbornej prípravy, do modernizácie univerzít a laboratórií a tak ďalej.
<P>
V priebehu najbližších týždňov spolu predložíme 5. správu o súdržnosti a jej závery. Správa predstaví veľa z toho, čo som tu za niekoľko minút mohol uviesť, ba ešte viac. Ale regionálna politika, politika súdržnosti, je druh politiky, ktorá je aj na základe spoločného riadenia schopná zviditeľniť európsku politiku a priblížiť ju európskym občanom.
<P>
Dva milióny projektov v súčasnom období možno realizovať len vtedy, ak budeme spolupracovať s členskými štátmi a občanmi v regiónoch.
<SPEAKER ID="012" NAME="László Andor">
člen Komisie. - Vážený pán predsedajúci, hospodárska a sociálna situácia v Európe naďalej predstavuje obrovský problém. Nezamestnanosť prudko vzrástla, pričom koncom roka sa očakáva jej miera na úrovni 11 %. Chudoba je naďalej každodennou realitou mnohých Európanov vrátane detí.
<P>
Je síce pravda, že sa pomaly zotavujeme z hospodárskej krízy, je však rovnako jasné, že naše zotavenie musí byť založené na pevných základoch, a momentálne si týmito základmi nemôžeme byť úplne istí.
<P>
Zároveň nesmieme stratiť zo zreteľa dlhodobé problémy. Je naliehavo potrebné riešiť otázky, akými sú starnutie obyvateľstva, rýchlo sa meniace technológie, zmena klímy a iné problémy životného prostredia.
<P>
Európsky sociálny fond (ESF) je hlavný nástroj na úrovni EÚ zameraný na investície do ľudského kapitálu a sociálneho začleňovania. Vyše pol storočia bol konkrétnym dôkazom solidarity medzi európskymi občanmi a mal by ním byť aj v budúcnosti.
<P>
ESF je jeden z kľúčových nástrojov, ktoré máme k dispozícii na dosiahnutie hlavných cieľov stratégie EÚ do roku 2020, najmä cieľov v oblasti zamestnanosti, vzdelávania a znižovania chudoby.
<P>
Potrebujeme plné zosúladenie ESF a stratégie EÚ do roku 2020, pretože to bude hlavný nástroj na realizáciu integrovaných usmernení. Naša stratégia EÚ 2020 stanovuje spoločné ciele pre celú Úniu. Členské štáty si však zvolia vlastné individuálne cesty pri dosahovaní týchto cieľov s podporou ESF. Aby sa tak stalo, musí byť budúci záber ESF dostatočne široký na to, aby všetky členské štáty, regióny a miestne zainteresované strany mohli vypracovať operačné programy zamerané na ich konkrétne potreby.
<P>
Široký záber by však nemal viesť k fragmentácii nástrojov. Komisia a členské štáty by mali spolupracovať na stanovení hlavných priorít predovšetkým v oblasti zamestnanosti. Mali by sme pracovať s cieľom zlepšiť viditeľnosť, účinnosť a plnenie ESF.
<P>
Nadchádzajúca revízia rozpočtu ukáže, ako si Komisia predstavuje budúcu štruktúru rozpočtu Únie, aby sa dosiahli politické ciele dohodnuté v stratégii EÚ 2020. Okrem toho sa začne diskusia medzi členskými štátmi a Európskym parlamentom. Teším sa na príspevok Európskeho parlamentu k tejto diskusii.
<P>
ESF by mal spolu s inými fondmi EÚ prispieť k územnej, ako aj k sociálnej a hospodárskej súdržnosti. To by sa malo podporiť vytvorením niekoľkých spoločných pravidiel pre všetky fondy, aby sa uľahčila koordinácia medzi nimi.
<P>
Komisia už predložila návrh nového nariadenia o rozpočtových pravidlách, v ktorom stanovila niektoré spoločné pravidlá, a my v priebehu roka 2011 predložíme niekoľko konkrétnych návrhov.
<P>
Európski občania očakávajú, že fondy na úrovni EÚ budú zamerané na výsledky a dosahovanie cieľov. Musíme zaviesť systémy monitorovania účinnosti opatrení podporených ESF a musíme sa postupne viac zameriavať na systémy založené na výsledkoch.
<P>
Prístup k fondom by mal byť jednoduchší a viac zohľadňovať potreby používateľov. Diskusie o budúcnosti ESF sú teraz v rozhodujúcej fáze. Správy, ktoré sme od vás dostali, sú veľmi jasné a významne prispejú k práci, ktorá je pred nami.
<P>
Komisia predloží svoj návrh nového ESF spolu s ostatnými štrukturálnymi fondmi v polovici roka 2011. Máme jasný mandát podporiť stratégiu EÚ 2020, konkrétne s využitím ESF ako finančnej páky na zavedenie našich politických cieľov do praxe.
<SPEAKER ID="013" NAME="Lambert van Nistelrooij" LANGUAGE="NL">
Vážený pán predsedajúci, pán komisár Hahn, pán komisár Andor, dámy a páni, som rád, že ste tu spolu s nami. Znamená to, že si želáte spolupracovať na dosahovaní celkového cieľa sociálnej, hospodárskej a územnej súdržnosti. Čítal som aj list, ktorý ste zaslali pánovi Barrosovi a ktorý sa týkal súdržnosti ako jednej integrovanej štruktúry, a verím, že tento postoj nezmeníte. To by vám umožnilo dosiahnuť vyššiu účinnosť než v prípade, keby ste sa rozhodli využiť výnimku typu "opt-out" a umožnili samostatné pôsobenie rôznych fondov. Veľmi vám za to ďakujem.
<P>
Tieto nové, ťažké časy si žiadajú novú politiku. Dôkaz toho vidíme teraz v Komisii v súvislosti so stratégiou EÚ 2020. V tejto súvislosti je súdržnosť v centre realizačného procesu. Európska pridaná hodnota, v súvislosti s ktorou si tak veľmi želáme, aby obohatila našu rozpravu o budúcnosti, nie je nič viac ani nič menej než súčasť realizácie a je dôležitá na obdobie rokov 2014 - 2020.
<P>
Čo to znamená? Nevydávajte bianko šek v súvislosti s európskym plánom štátnej pomoci. Cieľ 2 treba zachovať, pretože je veľmi jasný. Ak by sme sa tohto cieľa vzdali, viedlo by to k opätovnému prenosu tejto časti európskej spolupráce na vnútroštátnu úroveň a to nechceme. Európsky fond regionálneho rozvoja a Európsky sociálny fond by mali naďalej fungovať spoločne.
<P>
Moja druhá pripomienka je, že horizontálny, integrovaný charakter fondov je veľmi dôležitý pre celé spektrum stratégie EÚ 2020. Vyčlenenie, ktoré pani Hübnerová zaviedla pre lisabonskú stratégiu, vtedy skutočne fungovalo. Lisabonská stratégia bola úspešná, najmä v regionálnom a mestskom prostredí, pri zbližovaní Európy. Európska spolupráca v rámci členských štátov a medzi nimi prináša o krok bližšie vyvážený územný rozvoj v Európe a vytvára príležitosti pre všetky regióny.
<P>
Na záver by som chcel dodať, že veci musíme zlepšiť. Musíme dosiahnuť väčšiu synergiu medzi Európskym poľnohospodárskym fondom pre rozvoj vidieka, Európskym sociálnym fondom, Európskym fondom regionálneho rozvoja a fondmi zameranými na výskum a vývoj. To možno dosiahnuť a viedlo by to k lepším výsledkom. Chcel by som však položiť obom komisárom poslednú otázku: chcete uviesť územný pakt v rámci príprav na jarný samit ako príležitosť na zvýšenie zapojenia regiónov a miest? Výbor regiónov predložil návrh v tomto smere a odporúčal by som, aby ste ho zohľadnili, keď budete diskutovať o znení nášho uznesenia.
<SPEAKER ID="014" NAME="Constanze Angela Krehl" LANGUAGE="DE">
Vážený pán predsedajúci, páni komisári, dámy a páni, politika súdržnosti v Európskej únii znamená, že chceme podporovať slabšie regióny. Je vyjadrením hlavnej európskej solidarity. Solidarita však nie je nikdy jednosmerná ulica, a naša skupina preto podporuje zásadu, že treba umožniť všetkým regiónom Európskej únie zúčastniť sa na našej politike súdržnosti. Pre nás to znamená aj to, že nepodporíme žiadne opatrenia na opätovný prenos na vnútroštátnu úroveň a že nechceme, aby politika súdržnosti bola rozdrobená na odvetvové politické prístupy. Nepotrebujeme ďalšie fondy na dopravu alebo ochranu klímy alebo energetickú účinnosť, ale musíme pracovať na tom, ako reagovať na problémy, ktoré stoja pred nami, vhodnou politikou súdržnosti.
<P>
Preto je nám jasné, že popri silnej oblasti cieľa 1 potrebujeme aj silnú oblasť cieľa 2 a primerané prechodné pravidlá. Jedna vec je istá: regióny potrebujú našu pomoc na európskej úrovni. Európa potrebuje aj silné regióny, a preto ide o obojstranný proces dávania a prijímania. Musíme, samozrejme, preskúmať svoje priority. Je jasné, že potrebujeme väčšiu účinnosť. Naša skupina preto jednoznačne podporuje tento návrh, aby sme mohli napríklad koordinovať rozvoj vidieka pod záštitou politiky súdržnosti oveľa lepšie než v minulosti.
<P>
Samozrejme, sme aj za zlepšovanie infraštruktúry, pomoc podnikom a podporu udržateľného hospodárskeho rozvoja. Udržateľný hospodársky rozvoj je však možný len vtedy, ak zapojíme zamestnaných a ďalších ľudí. Inými slovami, potrebujeme prístupy politiky zamestnanosti, potrebujeme vzdelávanie, potrebujeme odbornú prípravu, musíme začleniť ľudí do trhu práce. To je však zasa možné len v spolupráci s Európskym sociálnym fondom v rámci politiky súdržnosti. Podporujeme to, ale s určenými pravidlami, ktoré existovali v minulosti. Musíme sa skutočne snažiť zlepšiť to a výrazne posilniť sociálny aspekt politiky súdržnosti.
<P>
V nadchádzajúcich diskusiách a rokovaniach sa naša skupina bude zasadzovať o to, aby sa zlepšilo a zjednodušilo využívanie fondu. Potrebujeme zjednodušenie procesu predkladania žiadostí, aby sa po prvé robilo menej chýb a po druhé, aby sa zjednodušil prístup pre ľudí, ktorí skutočne chcú pracovať, prostredníctvom tejto európskej politiky súdržnosti. Budeme sa snažiť, aby sme pri týchto rokovaniach výraznejšie presadili zásadu partnerstva. Myslím si, že nadobudnutím platnosti Lisabonskej zmluvy sa úloha Parlamentu posilnila. Naša skupina sa bude zasadzovať o túto zásadu partnerstva.
<SPEAKER ID="015" NAME="Nadja Hirsch" LANGUAGE="DE">
Vážený pán predsedajúci, myslím si, že je správne, že sa zasadzujeme za koordinovanú politiku súdržnosti a regionálnu politiku. Je to mimoriadne dôležité, aby sme dosiahli účinnosť a využili peniaze napriek ich obmedzenému objemu. Musím však varovať pred tým, aby sa neplánovalo dosiahnuť túto účinnosť uplatňovaním jediného súboru pravidiel na všetkých. Fondy sú veľmi odlišné a majú veľmi rozdielne cieľové skupiny a rozličné obsahy. Vzhľadom na to je veľmi dôležitá koordinácia, ale nie rovnaké pravidlá.
<P>
Presne to v súčasnosti zažívame s Európskym sociálnym fondom, to znamená, že by ho mimoriadne dobre prijali práve tie spoločenstvá, mestá a obce, keby - ako uviedla moja predrečníčka - najmä tieto malé jednotky na najnižšej úrovni nemuseli vynakladať tak veľa času a úsilia, aby získali prístup k týmto peniazom a mohli ich využiť. Presne to však potrebujeme, keďže javy ako nezamestnanosť, chudoba a sociálne vylúčení ľudia sa vyskytujú v každom členskom štáte Európskej únie, nielen v niektorých regiónoch, ale v každom členskom štáte.
<P>
Vzhľadom na to považujem za osobitne dôležité, aby bol najmä Európsky sociálny fond v budúcnosti skutočne naďalej prístupný menšinám, ktoré do určitej miery zahŕňajú aj mladých ľudí, ale aj starších ľudí a často aj prisťahovalcov, a aby bol k dispozícii v širšom rozsahu s cieľom poskytnúť týmto ľuďom príležitosť začleniť sa do trhu práce, pretože práve to sa snažíme dosiahnuť. Stratégia EÚ do roku 2020 predstavuje náš pokus dosiahnuť lepšie začlenenie rôznych skupín do trhu práce. Dúfam, že to nezostane len cieľom, ale musíme skutočne prijať opatrenia a poskytnúť nástroje na jeho dosiahnutie. Európsky sociálny fond je v tejto súvislosti veľmi účinný nástroj. Musíme ho len optimalizovať a predovšetkým sprístupniť.
<SPEAKER ID="016" NAME="Elisabeth Schroedter" LANGUAGE="DE">
Vážený pán predsedajúci, páni komisári, dámy a páni, táto rozprava ma veľmi teší, pretože predstavuje náš prvý pokus o dosiahnutie kompromisu v súvislosti s veľmi dôležitým projektom, ktorým sa budeme zaoberať v priebehu niekoľkých ďalších rokov. Najdôležitejšia vec v týchto kompromisných uzneseniach Európskeho parlamentu je samostatný charakter politiky súdržnosti a jeho jasné potvrdenie. Zohrá svoju úlohu v rámci stratégie EÚ do roku 2020, ale má aj svoju vlastnú hodnotu, pretože práve politika súdržnosti v jadre drží pohromade Európsku úniu. Žiadny región Európskej únie nie je odstrčený na bok. Sociálna súdržnosť znamená, že nikto z tých najchudobnejších z chudobných nebude v Európskej únii odstrčený nabok a že namiesto toho každý dostane príležitosť.
<P>
Prosperita však neznamená len hospodársky rast, pretože v minulosti sme už zažili, že v mnohých regiónoch HDP rástol, ale zároveň sa zostrovali sociálne rozdiely. Preto považujem za veľmi podstatné, aby toto uznesenie dalo podnet na to, aby sme popri HDP vypracovali iné dôležité kritériá, ktoré ozrejmia, čo znamená prosperita a čo treba urobiť v konkrétnom regióne.
<P>
My v Skupine zelených/Európskej slobodnej aliancii sme veľmi hrdí na to, že sme dosiahli, aby to uznesenie vyjadrovalo, aj keď len opatrne. Navrhujeme, aby toto kritérium bolo kritériom, na základe ktorého sa preskúma, či je možné podporiť určitý región alebo nie. To by prinieslo celkom iné výsledky.
<P>
Toto uznesenie sa teda celkom jasne hlási k tomu, aby sme uvažovali nad rámec HDP, a dúfame, že Komisia prijme tento impulz. Znamená to tiež, že už konečne nebudeme pokračovať v jednostrannom vývoji. Ďalšia štúdia Komisie, konkrétne štúdia Komisie s názvom Regióny 2020, naznačuje, že zmena klímy má alarmujúci a negatívny vplyv na regionálny rozvoj. Musíme ju preto zastaviť. Štúdia ukazuje, že tretina obyvateľstva Európskej únie bude musieť opustiť svoje domovy, ak nedokážeme zastaviť zmenu klímy, pretože buď nenájdu prácu, alebo už nebudú môcť žiť vo svojich domovoch. To ukazuje, že regionálny rozvoj má tri stránky. Všetky tieto tri stránky musia mať pri budúcej reforme štrukturálnych fondov rovnakú váhu a musia sa zohľadniť aj v poskytnutej podpore. Kľúčovým záujmom je hospodárska, sociálna a územná súdržnosť. To znamená, že aj ekologické otázky a kritériá predstavujú kľúčový prvok prosperity regiónov.
<P>
Dovoľte mi, aby som ešte raz krátko uviedla jednu myšlienku k tomu, o čom tu kolegovia poslanci rokovali, konkrétne o formulácii, akú úlohu má mať ESF v spoločnom balíku. Myslím si, že ústny pozmeňujúci a doplňujúci návrh je dobre sformulovaný, ponecháva nám veľa manévrovacieho priestoru, a preto vás žiadam, aby ste ho podporili.
<SPEAKER ID="017" NAME="Oldřich Vlasák" LANGUAGE="CS">
Vážení páni komisári, dámy a páni, v diskusii o budúcej politike súdržnosti bráni každý predovšetkým svoje vlastné záujmy. Z tohto dôvodu bude veľmi ťažké nájsť zmysluplný a racionálny konsenzus, ktorý by podporilo čo najviac poslancov. Podľa môjho názoru je prvou kľúčovou otázkou to, aké finančné zdroje by sme mali vyčleniť na politiku súdržnosti. Osobne som presvedčený o tom, že existujúce zdroje sú viac-menej dostačujúce. Politika súdržnosti by sa však mala stať jednou z hlavných výdavkových priorít európskeho rozpočtu. Pretože európsky rozpočet je obmedzený a členské štáty majú vážne choré verejné financie a nemôžu si dovoliť posielať do Bruselu viac peňazí, je tiež potrebné jasne povedať, kde by sa mali dosiahnuť úspory. Podľa môjho názoru sú to napríklad priame platby poľnohospodárom, peniaze globalizačného fondu alebo administratívne výdavky európskych inštitúcií.
<P>
Druhou kľúčovou otázkou je, čo by sme mali financovať z európskych fondov. V návrhu uznesenia o Európskom sociálnom fonde sa veľa hovorí o boji proti chudobe, podpore sociálneho modelu a tak ďalej. To je síce pekné, ale v prvom rade musí prosperovať naše hospodárstvo, ľudia musia mať prácu, firmy musia vyrábať a poskytovať služby. Európske fondy by sa preto mali zameriavať na investície, nie na spotrebu. Mali by umožniť modernizáciu toho, čo v súlade so zásadou subsidiarity nezvládne štát, región, obec alebo rodina. Hlavným cieľom politiky súdržnosti musí byť naďalej znižovanie hospodárskych rozdielov medzi regiónmi a členskými štátmi. Jediným racionálnym kritériom je preto úroveň HDP.
<P>
Za našu skupinu môžem povedať, že v našom záujme je politika súdržnosti, ktorá bude zrozumiteľná, jednoduchá, flexibilná, nezaťažená nadmernou byrokraciou a zameraná na investície a inteligentný rast.
<SPEAKER ID="018" NAME="Gabriele Zimmer" LANGUAGE="DE">
Vážený pán predsedajúci, chcela by som upozorniť na základný konflikt, ktorý sa začína rysovať vo vzťahu k Európskemu sociálnemu fondu (ESF). Lisabonská zmluva odporúča, aby sa ESF zameriaval primárne na aktívnu politiku trhu práce. My v Konfederatívnej skupine Európskej zjednotenej ľavice - Nordickej zelenej ľavice si myslíme, že je potrebné, aby sa ESF v budúcnosti uplatňoval v širšom rozsahu na všeobecnú sociálnu politiku a aby sa oveľa účinnejšie využíval na boj proti chudobe a sociálnemu vylúčeniu, čo je mimoriadne dôležité.
<P>
V budúcnosti by mal Európsky sociálny fond hrať aj účinnú úlohu v celej Európskej únii a nemal by sa koncentrovať len na určité regióny. Myslíme si však, že je potrebné zamerať sa viac na osobitné problémy regiónov, ktoré by sa mohli účinnejšie riešiť prostredníctvom miery spolufinancovania. Financovanie Európskeho sociálneho fondu by malo zostať aspoň na súčasnej úrovni. Malo by dosiahnuť minimálne 1 % z hrubého rozpočtu Európskej únie. Myslíme si, že to je absolútne nevyhnutné.
<P>
Rada by som poukázala na ďalší problém. Navrhované väčšie zameranie sa na výsledky vyvoláva, samozrejme, v súvislosti s ESF otázku, ktoré ukazovatele a kritériá budú tvoriť základ pre vyhodnotenie výsledkov a čo to v konečnom dôsledku znamená z hľadiska prípravy pre príslušných navrhovateľov projektov. Títo navrhovatelia nemajú rezervy, ktoré by im umožnili uskutočniť dodatočné platby alebo splátky. Ak má ESF naďalej existovať a zohrávať účinnú úlohu, musíme mať v tejto veci už vopred celkom jasno.
<SPEAKER ID="019" NAME="John Bufton">
v mene skupiny EFD. - Vážený pán predsedajúci, bolo navrhnuté, aby Komisia po roku 2013 obmedzila financovanie regionálneho rozvoja len na hospodársky najslabšie oblasti Únie formou zrušenia financovania cieľa regionálnej konkurencieschopnosti a zamestnanosti.
<P>
Hoci mnohé oblasti Walesu profitujú na základe cieľa konvergencie, vzhľadom na hospodárske problémy krajiny hrozí až siedmim waleských regiónom, že stratia peniaze z EÚ.
<P>
Fondy EÚ prúdiace do Walesu momentálne vo výške 280 miliónov GBP by mohli byť zrušené. Mohla by sa zrušiť finančná podpora mnohých projektov vytvorených pod záštitou programu regionálnej konkurencieschopnosti, čím by sa ohrozili tisícky pracovných miest, ktoré s tým súvisia.
<P>
Uvažovala Komisia aspoň o tom, že vypracuje posúdenie vplyvu, aby zhodnotila sociálne a hospodárske dôsledky rušenia fondov? Aké prechodné opatrenia sa navrhli? Pomoc krajinám eurozóny sužovaných dlhmi vrátane Grécka sa presadila takmer bez váhania a na obdobie troch rokov bola vyhradená suma až bilión EUR.
<P>
Vo Walese je aj vysoká úroveň nezamestnanosti a veľmi ho zasiahnu aj plánované škrty vlády Spojeného kráľovstva vo verejnom sektore. Ďalšou hrozbou pre Wales by mohol byť navrhovaný prenos štrukturálneho financovania späť na vnútroštátnu úroveň, čo by mohlo viesť k tomu, že Veľká Británia stratí oprávnenie na podporu.
<P>
Od Spojeného kráľovstva ako čistého prispievateľa sa bude pravdepodobne očakávať, že ponesie najväčšie fiškálne bremeno. Suma vo výške 55 miliárd EUR vynaložená na financovanie regionálnej konkurencieschopnosti a zamestnanosti predstavuje len 6 % celého rozpočtu EÚ. Spojené kráľovstvo bude naďalej presúvať čoraz viac peňazí do Bruselu, ale jedna oblasť, do ktorej sa tieto peniaze vrátia - hoci vo veľmi malej výške -, je oblasť, ktorú chce Komisia výrazne obmedziť.
<P>
Zastávam, samozrejme, názor, že obyvatelia Walesu by na tom boli lepšie, keby Spojené kráľovstvo opustilo EÚ. Takto by sme mohli zachrániť miliardy a my jediní by sme určovali, kam má smerovať finančná podpora, ktorá je tak veľmi potrebná.
<SPEAKER ID="020" NAME="Pascale Gruny" AFFILIATION="PPE">
- (FR) Vážený pán predsedajúci, páni komisári, dámy a páni, v rozprave o budúcnosti Európskeho sociálneho fondu (ESF) sme dospeli do rozhodujúcej fázy. V čase, keď sa zamestnanosť stala hlavným problémom, ktorý riešia všetky krajiny a všetky európske regióny, som hrdá na uznesenie, ktoré Parlament v súvislosti s budúcnosťou ESF dnes navrhol. Tento text je zodpovedný, konkrétny a otvára dvere do budúcnosti. Naše územia potrebujú teraz viac než kedykoľvek predtým politiku súdržnosti, a teda podporu z európskych štrukturálnych fondov. ESF pôsobí od roku 1957 a bol vytvorený na základe Zmluvy o založení Európskeho hospodárskeho spoločenstva, Rímskej zmluvy. O jeho legitímnosti niet pochýb.
<P>
Môj postoj k budúcnosti ESF je jednoduchý a jasný a možno ho zhrnúť do troch bodov.
<P>
Po prvé, Európsky sociálny fond sa musí, samozrejme, naďalej zameriavať na zamestnanosť, boj proti chudobe, ale tak, že zapojí ľudí do práce, a nie inými prostriedkami. Zamestnanosť musí mať dnes našu plnú pozornosť a musí byť našou prioritou. Som presvedčená, že človek, ktorý sa vráti do zamestnania, je človek, ktorý získa späť svoju ľudskú dôstojnosť.
<P>
Po druhé, účinný Európsky sociálny fond musí mať jasné, pragmatické pravidlá, ktoré nebudú odrádzať vykonávateľov. Preto podporujem náš poslanecký klub, ktorý vyzýva na väčšie zviditeľnenie ESF, najmä vzhľadom na zlepšenie jeho prijímania. Veď si len predstavte: pridelené rozpočtové prostriedky sa niekedy nevyužité vracajú do Európskej únie, zatiaľ čo miera nezamestnanosti nebola ešte nikdy taká vysoká.
<P>
Po tretie a nakoniec, potrebujeme fond, ktorý bude začlenený do širšieho rámca silnej európskej politiky súdržnosti. Rozhodnutia o ESF sa musia prijať spolu s partnermi, ktorí sú čo najbližšie k úrovni, na ktorej sa projekt realizuje. Vážení páni komisári, môžete nás uistiť, že ESF splní tieto očakávania?
<SPEAKER ID="021" NAME="Pervenche Berès" AFFILIATION="S&amp;D">
(FR) Vážený pán predsedajúci, pán komisár, ďakujem vám za túto príležitosť zapojiť sa do rozpravy ešte predtým, než Komisia rozhodne o týchto návrhoch. Zamestnanosť, chudoba, hospodárska, finančná a sociálna kríza v Európskej únii a nasledujúce úsporné opatrenia v rozpočtoch členských štátov nás na európskej úrovni nútia k tomu, aby sme sa v plnom rozsahu venovali problematike politiky zamestnanosti a sociálnym politikám a aby sme Európsky sociálny fond (ESF) nepovažovali len za nástroj hospodárskej politiky EÚ a rozpočtu EÚ na dosiahnutie cieľov zmluvy týkajúcich sa hospodárskej, sociálnej a územnej súdržnosti, ale aj na dosiahnutie cieľov stratégie, ktorej návrh vedúci predstavitelia štátov a vlád práve prijali a ktorá zahŕňa zvýšenie miery zamestnanosti a boj proti chudobe.
<P>
V tejto súvislosti - keďže ESF je teraz predmetom skúmania - by som chcela dať pánovi komisárovi Andorovi niekoľko podnetov. Myslíme si, že regióny sú efektívne schvaľovacie orgány európskych verejných výdavkov. To však neznamená, že nástroje hospodárskej politiky sa musia zredukovať na imperatív územnej súdržnosti. Súdržnosť zahŕňa aj hospodársku a sociálnu súdržnosť. Môžu ju naplánovať regióny, ale musí spĺňať hospodárske a sociálne ciele, ktoré sa týkajú všetkých častí Európskej únie. Pán komisár, keď budete prehodnocovať tieto pravidlá, žiadam vás, aby ste zohľadnili skúsenosti získané pri realizácii Európskeho fondu na prispôsobenie sa globalizácii, v rámci ktorého existujú možnosti individualizovať a prispôsobiť ho každému pracovníkovi, ktorého sa to týka, čo môže byť užitočné aj pre Európsky sociálny fond. Žiadam vás tiež, aby ste spojili niektoré ciele našej stratégie EÚ do roku 2020: zamestnateľnosť, zamestnanosť, boj proti chudobe a výskum a vývoj. Výskum a vývoj sú určite veľmi dôležité pre program Galileo a iné programy. Pán komisár, čo sa týka sociálnej inovácie, je tu obrovský priestor a ja vás žiadam, aby ste ho preskúmali s využitím ESF a v tomto prípade nepochybne aj s pomocou trocha odlišných dohôd o spolufinancovaní. Plne podporujem to, čo povedala pani Zimmerová: zamestnateľnosť nemôže byť jediným cieľom ESF. Je tu aj otázka boja proti sociálnemu vylúčeniu a zohľadnenia najzraniteľnejších častí obyvateľstva - mladých ľudí, žien, postihnutých ľudí a rómskeho obyvateľstva, aby som uviedla aspoň niektoré.
<P>
Napokon, pán komisár, by som chcela povedať niekoľko slov o podmienkach využívania ESF. Vieme, že všetci hovoria: "V dome je Kafka. V Bruseli je Kafka." Na využitie ESF existujú pravidlá, ktoré sa príliš ťažko realizujú. Preto sa zamyslime nad usporiadaním, ktoré závisí od kvality využívania verejných výdavkov regiónmi. V prípadoch, keď regióny bez problémov fungujú ako schvaľovacie orgány, uvoľnime kontrolu. V prípadoch, v ktorých je potrebná administratívna podpora, vypracujme nové mechanizmy. A napokon, čo sa týka vrátenia peňazí, ktoré sa nevyužili v rozpočtoch členských štátoch, by som chcela, aby ste si predstavili zrušenie tohto pravidla, ktoré nie je správnym spôsobom využívania Európskeho sociálneho fondu na ďalšiu zamestnanosť a sociálne začleňovanie.
<SPEAKER ID="022" NAME="Ramona Nicole Mănescu" AFFILIATION="ALDE">
(RO) Sociálne začleňovanie je osobitne dôležitou otázkou, ktorá je dobre začlenená do regionálnej politiky. Ako si všetci uvedomujeme, obsahuje oveľa viac než len tvorbu pracovných miest.
<P>
Uznesenie o Európskom sociálnom fonde zdôrazňuje úlohu, ktorú fond zohráva pri dosahovaní cieľov stratégie EÚ do roku 2020. Bez nástrojov regionálnej politiky nemožno túto stratégiu úspešne realizovať na vnútroštátnej, regionálnej alebo miestnej úrovni. V dôsledku toho - kým budú regionálna a sociálna politika prepojené politiky, ktoré spolu fungujú úspešne - si myslím, že by sme v žiadnom prípade nemali súhlasiť s oddelením Európskeho sociálneho fondu od štrukturálnych fondov.
<P>
Takéto rozhodnutie by pripravilo cestu k prideľovaniu fondov na odvetvovom základe, čím by sa vytvoril neželaný precedens.
<P>
Európsky sociálny fond musí zostať súčasťou štrukturálnych fondov najmä preto, lebo jeho účinnosť sa osvedčila v každom regióne Európy vzhľadom na to, že je vlastne kľúčovou zbraňou v boji proti hospodárskej kríze - popri Európskom fonde regionálneho rozvoja.
<P>
Potrebujeme silnú, dobre financovanú regionálnu politiku EÚ, aby sme dosiahli sociálnu, hospodársku a územnú súdržnosť. Preto si myslím, že regionálny aspekt musí mať aj naďalej svoje zodpovedajúce miesto ako súčasť revidovaného rozpočtu EÚ a budúceho rozpočtu.
<P>
Musíme zamietnuť všetky pokusy o opätovný prenos na vnútroštátnu úroveň. Regionálna politika nie je charitatívna politika, ale politika EÚ určená pre všetky regióny, ktorá vyvolá hospodársky rast, inovácie a konkurencieschopnosť. Je to nástroj, ktorý majú k dispozícii všetky členské štáty. Ak chceme, aby riešenia zodpovedali potrebám a realite, ktoré sú pred nami aj v budúcnosti, musíme zachovať rovnaký rámec. Tým myslím základné zásady a vyhradené sumy.
<SPEAKER ID="023" NAME="Jean-Paul Besset" AFFILIATION="Verts/ALE">
(FR) Vážený pán predsedajúci, dámy a páni, chcel by som vás upozorniť na jeden aspekt tohto uznesenia, ktorý má pre mňa rozhodujúci a nie druhoradý význam a ktorý môže dať politikám regionálnej súdržnosti ich pravý zmysel. Úlohou je určiť najlepšie nástroje, ktoré nám umožnia zmerať čo najpresnejšie stav rozvoja európskych regiónov, aby sme mali k dispozícii čo najlepší pomocný nástroj na rozhodovanie, najmä pri rozhodovaní o oprávnenosti na európske fondy. Ide o to, aby sme mali politický kompas, ktorý nás bude viesť smerom k cielenému prístupu k územnému rozvoju, ako sa uvádza v navrhovanom uznesení, teda smerom k tomuto jednotnému prístupu. Čo je týmto návodom, na ktorom máme založiť politiky regionálnej súdržnosti? Dnes máme len jeden indikátor - hrubý domáci produkt, ktorý je vynikajúcim indikátorom a vynikajúcim nástrojom na meranie hospodárskeho rastu a tvorby hodnôt. Otázky regionálneho rozvoja sa však neobmedzujú na zvyšovanie hrubého domáceho produktu. Prosperitu ľudí nemožno jednoducho vyjadriť indexom alebo krivkou. Ak by to bolo možné, vznikne nebezpečenstvo, že budeme mať ukazovateľ, ktorý nám poskytne len skreslený, čiastočný, a preto jednostranný pohľad. S cieľom presadzovať politiky regionálnej súdržnosti, ktoré budú dôležité vzhľadom na cieľ udržateľného rozvoja regiónov - ktorý, a to by som chcel zdôrazniť, je naším spoločným cieľom -, musíme index hrubého domáceho produktu doplniť inými nástrojmi merania, najmä v sociálnej a environmentálnej oblasti. Musí byť možné vyhodnotiť úroveň nezamestnanosti, neisté formy zamestnania, vzdelávanie, zdravotníctvo, environmentálnu kvalitu, kvalitu vzduchu a vody, ochranu zdrojov, prístup k základným službám a tak ďalej. Na záver dodám, že musíme vyvinúť maximálne úsilie preto, aby sme okrem hrubého domáceho produktu vytvorili súbor sociálnych a environmentálnych ukazovateľov na podporu politík regionálnej súdržnosti, ktorých cieľom je udržateľný rozvoj založený na troch pilieroch: hospodárskych faktoroch, sociálnych faktoroch a životnom prostredí.
<SPEAKER ID="024" NAME="Elie Hoarau" AFFILIATION="GUE/NGL">
(FR) (Rečník začal bez mikrofónu.) ... má viac než 250 regiónov vo svojich 27 členských štátoch. Nie všetky tieto regióny sú homogénne. Existujú medzi nimi veľké rozdiely z hľadiska prosperity, rozvoja a životnej úrovne. Na zníženie týchto rozdielov a na zvýšenie konkurencieschopnosti regiónov zaviedla Európska únia politiku regionálnej súdržnosti a konvergencie založenú na solidarite a doplnenú primeranými finančnými zdrojmi: Európskym fondom regionálneho rozvoja, Európskym sociálnym fondom a kohéznymi fondmi. Napriek dosiahnutému pokroku by bolo ilúziou myslieť si, že tieto rozdiely v roku 2013 alebo 2020 zmiznú. To znamená, že by bolo vhodné zachovať zásady politiky súdržnosti a finančné zdroje, ktoré sú s ňou spojené, aj po roku 2013. Je, samozrejme, potrebné presadzovať túto politiku regionálnej súdržnosti a konvergencie spolu s inými stratégiami, ako napríklad so stratégiou EÚ 2020. Musí sa však presadzovať nezávisle od tejto stratégie a musíme zabezpečiť, aby si neprivlastnila alebo nečerpala prostriedky vyčlenené na politiku súdržnosti pod zámienkou regionalizácie konkrétneho cieľa stratégie EÚ 2020. Parlament to musí stále pozorne sledovať, pretože je to veľmi dôležité pre všetky regióny, najmä pre tie, ktoré zaostávajú, predovšetkým najodľahlejšie regióny.
<SPEAKER ID="025" NAME="Giancarlo Scottà" AFFILIATION="EFD">
(IT) Vážený pán predsedajúci, dámy a páni, budúca regionálna politika a politika súdržnosti musia byť zosúladené s cieľmi stratégie EÚ 2020, a preto sa musia zameriavať na ciele udržateľného rastu, sociálneho začleňovania a zamestnanosti. Musia podporovať účinný rozvoj európskych regiónov prostredníctvom vyrovnávania rozdielov medzi nimi a posilňovania osobitných vlastností marginalizovaných oblastí, ktoré stále bojujú s problémami regionálneho rozvoja.
<P>
Projekty musia zohľadniť menej rozvinuté regióny, ktoré kríza zasiahla najviac. Na nové problémy, akými sú hustota obyvateľstva v niektorých regiónoch a vyľudňovanie v iných, najmä horských oblastiach, a zmena klímy, treba reagovať konkrétnymi opatreniami, ktoré posilňujú zapojenie miestnej a regionálnej úrovne. Viacúrovňový prístup musí stimulovať komplexný rozvoj znevýhodnených oblastí zapojením miestnych a regionálnych orgánov, ako aj občianskej spoločnosti.
<P>
Žiadam Komisiu, aby zohľadnila špecifické vlastnosti každého regiónu, konkrétne regionálne rozmery rôznych úrovní rozvoja, a zjednodušila riadiace a kontrolné procesy financovaných projektov, aby sa zabezpečila ich účinná a rýchla realizácia.
<SPEAKER ID="026" NAME="Dimitar Stoyanov" AFFILIATION="NI">
(BG) Táto téma je pre mňa osobitne dôležitá, pretože päť zo šiestich bulharských regiónov patrí medzi 10 najchudobnejších regiónov Európskej únie. Príčinou toho je skutočnosť, že ľudia, ktorí priviedli Bulharsko do Európskej únie, vyvolali u obyvateľstva klamný dojem, že hneď po vstupe Bulharska budú prúdiť do krajiny miliardy z európskych podporných fondov. Všetci vieme, že sa tak nestalo. Tí istí ľudia dúfali, že sa im podarí presadiť svojich ľudí na kľúčové miesta, aby získali provízie z prideľovania európskych fondov. Teraz, keď ich bulharské obyvateľstvo vo voľbách poslalo preč, tu nie je nikto, kto by ich zastúpil a pomohol Bulharsku účinne čerpať európske fondy. Dámy a páni, je možno zbytočné o tom hovoriť, ale Bulharsko je nová krajina. Nemôže sa merať s Francúzskom, Nemeckom a inými zakladajúcimi členmi. Potrebujeme vaše know-how, aby tieto politiky súvisiace s týmito fondmi prišli k ľuďom, ktorým boli určené, a aby existovala skutočná politika konvergencie.
<SPEAKER ID="027" NAME="Markus Pieper" AFFILIATION="PPE">
(DE) Vážený pán predsedajúci, dnes sme dosiahli zásadnú dohodu všetkých skupín v Parlamente. Chceme silnú politiku súdržnosti a štrukturálnu politiku vo všetkých európskych regiónoch. Nejde o to, či hovoríme o čistých prispievateľoch alebo o niektorom z chudobnejších členských štátov. Štrukturálna politika je naďalej najsilnejším vyjadrením európskej solidarity. Pomáhame najchudobnejším regiónom, aby dobehli svojich susedov, ale pomáhame aj silnejším regiónom, aby zostali konkurencieschopné. Európa sa bude môcť rozvíjať v oblastiach ako ochrana životného prostredia, priemysel a dodávky energií a môže dobyť globálne trhy len vtedy, ak dokáže ešte viac rozvíjať najlepšie technológie.
<P>
Aby sme tieto ciele dosiahli, potrebujeme jasné a spravodlivé pravidlá. To znamená, že chudobnejšie regióny musia zostať v centre záujmu politiky súdržnosti. Čím nižší je hrubý domáci produkt (HDP) regiónu, tým viac pomoci musí od nás dostať. Každý, kto spochybňuje využitie HDP ako ukazovateľa, ako napríklad zelení a, žiaľ, niektorí liberáli a socialisti, útočí na samotné základy európskej solidarity. HDP je zárukou toho, že sa v plnej miere zohľadňujú sociálna sila, vzdelávanie a pracovné príležitosti. Chudobné regióny často nemôžu poskytovať všetky tieto veci na primeranej úrovni a zaostávajú tiež v ochrane životného prostredia. HDP preto musí zostať spoľahlivým ukazovateľom regionálnej politiky.
<P>
V regionálnej politike sa musíme spoľahnúť na naše miestne orgány a spolkové krajiny. Chceme zaviesť stratégiu EÚ 2020 na základe overenej a otestovanej zásady spoločného rozvoja programov, spoločnej správy a regionálneho spolufinancovania. Z tohto dôvodu sa nesmú stať skutočnosťou výzvy na vytvorenie nezávislých fondov EÚ pre zamestnanosť, ochranu klímy a energiu. Ak by sme nahradili regionálnu politiku silnejšou odvetvovou politikou, získali by len nové agentúry EÚ a naše miestne orgány a spolkové krajiny by sa v rámci regionálnej politiky a politiky súdržnosti stali len divákmi.
<P>
Som veľmi rád, že Európsky parlament zaujal jasné stanovisko v mene regiónov. Týka sa to prijatia európskej myšlienky. Nemôžeme ľudí nútiť, aby ju prijali. Prijatie sa musí vyvinúť zdola nahor ako súčasť regionálnej politiky.
<SPEAKER ID="028" NAME="Alejandro Cercas" AFFILIATION="S&amp;D">
(ES) Vážený pán predsedajúci, v nadchádzajúcich mesiacoch budeme diskutovať a rozhodovať o budúcej organizácii štrukturálnych fondov, ktoré sú dôležité na to, aby nás vyviedli z krízy a aby sme presadili stratégiu EÚ 2020.
<P>
Myslím si, že keď príde pravý čas, bude dôležité poučiť sa zo skúseností a presadiť dve rozhodnutia: rozhodnutie zachovať Európsky sociálny fond (ESF) v rámci základných pravidiel upravujúcich kohézny fond a politiku súdržnosti, ale aj zároveň rozhodnutie zachovať ciele, pravidlá a rozpočet ESF a nedeformovať ich.
<P>
Prečo je to tak? Je to preto, dámy a páni, lebo ESF musí naďalej poskytovať odbornú prípravu a musí pripravovať pracovníkov na vstup na trh práce a na sociálnu súdržnosť, pretože práve na to bol vytvorený.
<P>
Potrebujeme ho teraz a budeme ho potrebovať v nadchádzajúcich rokoch, a to nielen na budovanie ciest. Je to preto, lebo hlavným bohatstvom Európy sú jej ľudia, a ak chce EÚ zohrávať svoju úlohu a zachovať si svoj sociálny model, bude musieť ďalej odborne vzdelávať svojich ľudí. Vlastné zdroje využijeme najlepšie tak, že ich použijeme na účel, na ktorý boli vytvorené. To však treba urobiť v rámci celkovej štruktúry, pričom treba vyváženým spôsobom využiť synergie v rámci politiky územnej súdržnosti.
<SPEAKER ID="029" NAME="Marian Harkin" AFFILIATION="ALDE">
Vážený pán predsedajúci, článok 4 Zmluvy o fungovaní EÚ uvádza kompetencie Únie a kompetencie členských štátov. Po vnútornom trhu je ďalším bodom na zozname sociálna politika a po nej hospodárska, sociálna a územná súdržnosť. To naznačuje priority tejto zmluvy.
<P>
Článok 9 ďalej jasne uvádza, že pri vymedzovaní a uskutočňovaní svojich politík a činností Únia prihliada na požiadavky spojené s podporou vysokej úrovne zamestnanosti, zárukou primeranej sociálnej ochrany, bojom proti sociálnemu vylúčeniu a s vysokou úrovňou vzdelávania, odbornej prípravy a ochrany ľudského zdravia. Táto otázka sa zdôrazňuje v článku 10 nášho uznesenia o budúcnosti Európskeho sociálneho fondu a má pre mňa rozhodujúci význam.
<P>
To nám poskytuje náš rámec. Súhlasím s mnohými rečníkmi, ktorí uvádzali, že potrebujeme rámec na vytvorenie synergií medzi všetkými európskymi politikami a štrukturálnymi fondmi. Tieto musia vlastne pôsobiť ako motor, ktorý nám pomôže dosiahnuť ciele stratégie EÚ 2020.
<P>
Takisto súhlasím s pánom komisárom Andorom, ktorý povedal, že občania EÚ očakávajú systémy založené na výsledkoch. Je tu však aj silný argument za väčšie zviditeľnenie týchto fondov a naliehavá potreba ich zjednodušenia.
<P>
Pravidelne vystupujem pred dobrovoľníkmi, spoločenstvami a inými skupinami, ktoré využívajú tieto fondy. Majú vážny problém s úrovňou byrokracie a administratívy, s ktorou sa stretávajú. Ale nie je to len táto zvyčajná administratíva: ide aj o neistotu v súvislosti s interpretáciou pravidiel a nariadení.
<P>
Vo výbore a v pléne sme opakovane diskutovali o tejto problematike zjednodušenia, no nič sa nezlepšilo. V súvislosti s pravidlami a nariadeniami sa ma nedávno jeden kolega spýtal, prečo sa má stále sypať piesok do každého fungujúceho mechanizmu. Vzhľadom na súvislosti je naozaj potrebné riešiť tento problém. Možno by sme to už teraz mali začať robiť správne.
<P>
Na záver by som rada opäť zdôraznila a potvrdila, že článok 9 alebo "sociálna doložka" bude tvoriť základ všetkých našich politických rozhodnutí, pretože to skutočne povedie k súdržnosti v EÚ.
<SPEAKER ID="030" NAME="François Alfonsi" AFFILIATION="Verts/ALE">
(FR) Vážený pán predsedajúci, najprv by som chcel povedať, že jednoznačne podporujeme politiku regionálneho rozvoja. Región považujeme za primeranú úroveň, na ktorej sa majú realizovať európske hospodárske politiky. Má totiž prirodzenú schopnosť vzdorovať globalizácii a v dôsledku toho udržiavať zamestnanosť a zabezpečiť jej spravodlivé rozdelenie po celej Európe. Po druhé, politika územnej súdržnosti musí podľa nášho názoru tvoriť súčasť dlhodobej perspektívy. Prah na úrovni 75 % HDP sa v roku 2014, samozrejme, obnoví. Myslia si však ľudia, že ak najchudobnejšie regióny v budúcnosti prekonajú prah 75 %, bude európska územná súdržnosť dokončená? Možno rozdiel medzi 75 % pre najchudobnejšie a 150 % alebo viac pre najbohatšie regióny - teda dvojnásobok - chápať ako splnenie cieľov Európy v oblasti územnej súdržnosti? Mali by sme sa preto zamerať na dlhodobú perspektívu európskej politiky súdržnosti. Prah na úrovni 90 % považujem za cieľ, ktorý si dnes môžeme vlastne stanoviť, pričom súčasne dáme prioritu tým regiónom, ktoré sú stále pod úrovňou 75 %. Napokon, čo sa týka priorít tejto politiky: mnohí ľudia hovoria o sociálnej súdržnosti najmä prostredníctvom Európskeho sociálneho fondu (ESF), o boji proti globálnemu otepľovaniu a o cezhraničnej územnej spolupráci, ktorá je takisto prioritou Komisie. Týmto sa však nebudem zaoberať. Chcel by som sa zamerať na podporu rôznorodosti Európy. Prejavuje sa primárne na úrovni regiónov a ich kultúrneho dedičstva a je výhodou, ktorá sa zohľadní a zdôrazní v rámci politiky regionálneho rozvoja.
<SPEAKER ID="031" NAME="Kay Swinburne" AFFILIATION="ECR">
Vážený pán predsedajúci, Osobitný výbor Parlamentu pre finančnú, hospodársku a sociálnu krízu dospel k záveru, že medzi kľúčovými nástrojmi hospodárskej obnovy by mal byť nástroj financovania súdržnosti vo všetkých regiónoch EÚ.
<P>
Náš región Wales v súčasnosti dostáva finančné prostriedky určené na súdržnosť a vzhľadom na to, ako ťažko bol súkromný sektor v tomto regióne zasiahnutý hospodárskou recesiou, uznávam spolu s mnohými ďalšími ľuďmi prínos týchto fondov k potenciálnej transformácii hospodárstva.
<P>
Fondy sa, samozrejme, musia využívať dobre v rámci udržateľných projektov, pričom dúfam, že mnohé malé a stredné podniky budú priamo a nepriamo profitovať, aby sa dosiahla návratnosť investovaných prostriedkov v rámci budúcich investičných programov využívaných v týchto regiónoch.
<P>
Financovanie z kohézneho fondu by malo byť mechanizmom na stimuláciu hospodárskeho rastu v EÚ, ale musí mať konkrétny cieľ, ako podporu MSP a podnikateľov, ktorí sú chrbtovou kosťou nášho hospodárstva. Investície, nie výdavky, by mali byť cieľom do roku 2013 i po ňom.
<SPEAKER ID="032" NAME="Charalampos Angourakis" AFFILIATION="GUE/NGL">
(EL) Vážený pán predsedajúci, rozprava o takzvanej politike súdržnosti v Európskej únii nepoukázala na základné veci, ako napríklad: po prvé, na skutočnosť, že žiadna politika súdržnosti EÚ nemôže odstrániť nerovnosť v raste spôsobenú kapitalistickým spôsobom výroby, ktorý funguje výlučne na základe kritéria zisku pre kapitál. Po druhé, na skutočnosť, že cieľom peňazí poskytnutých Európskou úniou regiónom nie je uspokojovať potreby na najnižšej úrovni. Ich cieľom je podpora projektov, ktoré potrebuje kapitál. Po tretie, na skutočnosť, že rozprava o krátení zdrojov slúži záujmom veľkých kapitálových skupín, a po štvrté, na skutočnosť, že plány kapitálu týkajúce sa budúcej politiky súdržnosti slúžia rýchlejšej kapitalistickej reštrukturalizácii a protiľudovej stratégii EÚ 2020, ktorá sa uplatňuje aj v Grécku pri reforme štátu na základe plánov nazvaných podľa guvernéra Kapodistriasa a architekta Kallikratisa.
<P>
Podľa môjho názoru sa teda v tejto súvislosti zdá, že len znárodnenie výrobných prostriedkov by vyriešilo tento problém a viedlo ku skutočnej súdržnosti na našom kontinente.
<SPEAKER ID="033" NAME="Juozas Imbrasas" AFFILIATION="EFD">
(LT) Všetci veľmi dobre vieme, že cieľom politiky súdržnosti Európskej únie je znížiť rozdiely v rozvoji medzi členskými štátmi a regiónmi EÚ. Chcel by som vás však upozorniť na skutočnosť, že pri realizácii tohto rozsiahleho programu v regionálnej politike je potrebné zohľadniť všetky regióny Európy, a súhlasím s názorom, že táto politika by sa nemala preniesť naspäť na vnútroštátnu úroveň. Musíme zabezpečiť stabilný a udržateľný hospodársky rast a vytváranie pracovných miest. Silná a dobre financovaná regionálna politika EÚ je základom sociálnej, hospodárskej a územnej súdržnosti.
<P>
Ako vždy (ako v minulosti) je potrebné venovať viac pozornosti zaostávajúcim regiónom. Je dobré, že v ďalšom programovacom období sú plány vyčleniť finančné zdroje na investície potrebné na realizáciu mestských a aj prímestských projektov bez znižovania financovania vidieka, pretože mestá majú pozitívny vplyv na hospodárstvo okolitých vidieckych oblastí.
<P>
V tomto prípade by mali byť najdôležitejšie aspekty diskusie rozsah politiky súdržnosti EÚ, platnosť cieľov, prepojenie so stratégiou EÚ 2020 a príležitosti na realizáciu politiky súdržnosti EÚ a zjednodušenie jej procesov.
<SPEAKER ID="034" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, štrukturálne fondy a Kohézny fond sú finančné nástroje regionálnej politiky EÚ, ktorých cieľom je preklenúť rozdiely v rozvoji medzi regiónmi a podporovať regionálnu súdržnosť.
<P>
Budúce problémy, pred ktorými stojí naša politika súdržnosti, ako napríklad globalizácia, demografické zmeny, zmena klímy a dodávky energie, sa vzájomne veľmi komplexným spôsobom ovplyvňujú. Čo sa týka našich obmedzených zdrojov, mali by sme sa zamerať na kľúčové priority a zvýšiť úsilie pri identifikácii synergií medzi rôznymi politikami. Podporujem výzvu na jednoduchý, spravodlivý a transparentný systém prechodu politiky súdržnosti po roku 2013. Reštrukturalizácia politiky závisí od toho, či všetky zainteresované strany - regióny, členské štáty a EÚ - budú schopné rýchlo reagovať na tieto nové problémy.
<SPEAKER ID="035" NAME="Csaba Őry" AFFILIATION="PPE">
(HU) Teraz, keď sa začínajú uvádzať do praxe jednotlivé politiky a usmernenia pre stratégiu EÚ 2020, musíme si uvedomiť, že nevieme takmer nič o ich financovaní alebo finančných súvislostiach. Z toho vyplýva len to, že zdôraznením významu a nevyhnutnosti politiky súdržnosti chceme určitým spôsobom zabezpečiť aj to, aby sa počas nadchádzajúcich rozpráv o rozpočte predmetná spoločná európska politika skonsolidovala a nerozdrobila.
<P>
Na jednej strane neexistujú pochybnosti o tom, že vytváranie pracovných miest a zvýšenie zamestnanosti sú veľmi vysoko na zozname priorít - a mnohí na to už poukázali -, na druhej strane tiež vieme, že európske pracovné trhy zažívajú štrukturálne napätie. Zatiaľ čo v niektorých oblastiach chýbajú na pracoviskách ľudia s požadovanou kvalifikáciou alebo zručnosťami, inde vysoko kvalifikovaní ľudia hľadajú prácu vzhľadom na nedostatok vhodných pracovných miest. Je zrejmé, že prvoradou úlohou Európskeho sociálneho fondu je pôsobiť proti tejto situácii politikami vypracovanými na odstránenie týchto rozdielov a ich preklenutie.
<P>
Nehovoríme o projektoch veľkého rozsahu. Hovoríme o malých projektoch a flexibilnejších úpravách. Zatiaľ čo schvaľujeme a podporujeme koncepciu jednotnej politiky a využívanie synergií v rámci politiky súdržnosti, chcel by som tiež zdôrazniť, že pokiaľ ide o Európsky sociálny fond, potrebujeme vyšší stupeň flexibility a transparentnosti a menej pravidiel. V tomto zmysle by mali existovať osobitné pravidlá, ktoré by sa vzťahovali na Európsky sociálny fond, a ja vítam vyhlásenie pána komisára o zavedení hodnotenia zameraného na výsledky, keďže najväčším problémom týchto politík - problémom, ktorý podrýva ich autoritu - je často skutočnosť, že nevidíme výsledky prostriedkov použitých v určitých oblastiach.
<SPEAKER ID="036" NAME="Georgios Stavrakakis" AFFILIATION="S&amp;D">
Vážený pán predsedajúci, som si istý, že pána komisára Hahna netreba presviedčať o tom, že politika súdržnosti patrí medzi najúspešnejšie politiky EÚ, výsledky ktorej ovplyvnili milióny občanov bez ohľadu na to, kde v Európe žijú. Som si istý, že pána komisára Andora netreba presviedčať o úspešnom plnení sociálno-politických aspektov politiky súdržnosti vďaka silnej synergii medzi Európskym sociálnym fondom (ESF) a Európskym fondom regionálneho rozvoja (EFRR). Ani ďalších dvoch komisárov zaoberajúcich sa fondmi EÚ v oblasti rozvoja vidieka a rybného hospodárstva netreba presviedčať o tom, že fondy budú fungovať účinnejšie v súčinnosti s inými fondmi ako v minulosti, než keby pôsobili samostatne, ako je to teraz.
<P>
Patrím medzi ľudí, ktorí očakávajú, že v nadchádzajúcom období by sme mali mať návrhy na ešte silnejšie synergie medzi silnou politikou súdržnosti a všetkými ostatnými fondmi na základe toho, že všetky fondy spolu môžu dosiahnuť oveľa lepšie výsledky než každý z nich samostatne. Z nejakého dôvodu, ktorému nerozumiem, sa však z Komisie ozývajú hlasy vyzývajúce na prístup na základe odvetvových nástrojov, čo podľa môjho názoru ignoruje situáciu v praxi.
<P>
Na záver chcem povedať, že stanovisko uvedené v našom uznesení, ktoré bude - ako veľmi dúfam a verím - prijaté v druhej polovici dňa veľmi veľkou väčšinou hlasov, podporuje nielen tento Parlament, ale aj väčšina členských štátov, všetkých 271 regiónov Európy a tisíce miestnych orgánov.
<P>
Ak bude Komisia pokračovať cestou prideľovania zdrojov EÚ na základe odvetvového prístupu, dospejeme podľa môjho názoru do jedinečnej a konfliktnej situácie, keď Komisia bude stáť na jednej strane a všetci ostatní - Parlament, Rada a regióny - na strane druhej.
<P>
V nadchádzajúcich týždňoch bude musieť strana, ktorá si myslí, že budúce politiky EÚ by fungovali najlepšie na základe jednotného prístupu k plánovaniu, realizácii a plneniu, vybojovať veľký zápas so stranou, ktorá si myslí, že prideľovanie zdrojov EÚ na odvetvovom základe je správna cesta vpred. Môžete si byť istí tým, že táto skupina sa postaví proti tej druhej skupine, a to jednoducho preto, lebo je to pre Európu nesprávna cesta do budúcnosti.
<SPEAKER ID="037" NAME="Riikka Manner" AFFILIATION="ALDE">
(FI) Vážený pán predsedajúci, páni komisári, politika súdržnosti nie je len vecou solidarity: je pre nás sčasti prostriedkom na vytvorenie pridanej hodnoty pre Európu ako celok.
<P>
V našom regióne je dobrý odborný potenciál, ako aj veľmi silný potenciál založený napríklad na prírodných zdrojoch. Tieto ciele, ktoré sú tiež úzko prepojené so stratégiou EÚ 2020, môžeme dosiahnuť len prostredníctvom účinnej politiky súdržnosti, ktorá bude pokrývať celú Európu a ktorá bude mať primerané fondy vo svojom rozpočte na obdobie od roku 2014.
<P>
V nadchádzajúcom finančnom období bude dôležité, aby sme sa ďalej snažili vyrovnať rozdiely medzi krajinami vzhľadom na HDP. Okrem toho je mimoriadne dôležité, aby sa zohľadnili súčasné regióny cieľa 2 a osobitné problémy, ktorým čelia. Ďalej by som vás chcela upozorniť, páni komisári, vzhľadom na článok 174, že riedko osídlené regióny, horské oblasti a ostrovy treba tiež zohľadniť v nadchádzajúcom období politiky súdržnosti, pokiaľ ide o financovanie, ako to bolo s veľkým úspechom doteraz.
<P>
Na záver by som chcela vyjadriť svoju vďačnosť za to, že som mala príležitosť zúčastniť sa na tejto veľmi dôležitej rozprave.
<SPEAKER ID="038" NAME="Konrad Szymański" AFFILIATION="ECR">
(PL) Vážený pán predsedajúci, myslím si, že pri plánovaní zmien, ktoré sú také strategické, by sme si mali veľmi starostlivo všimnúť skúsenosti z minulosti. Tieto skúsenosti nám jasne hovoria, že keď sa peniaze vynaložili na základnú infraštruktúru a primárne v súlade s kritériom HDP, výdavky priniesli výhody celej Európskej únii, teda členským štátom, ktoré sú čistí prispievatelia, i tým členským štátom, ktoré sú čistí príjemcovia. Zrýchlenie procesu znižovania rozdielov na úrovni infraštruktúry posilnilo spoločný trh a podporilo investície, ktoré v konečnom dôsledku tečú hlavne od čistých prispievateľov smerom k čistým príjemcom. To prinieslo jasnú európsku pridanú hodnotu, o ktorej sme dnes tak veľa rozprávali.
<P>
Preto s obavami vnímam situáciu, v ktorej plánujeme reformu politiky súdržnosti a pridávame nové kritériá - veľmi vágne sociálne a ekologické kritériá - do systému na prideľovanie týchto fondov. Tieto peniaze by mali naďalej slúžiť najchudobnejším regiónom, ako boli definované merateľnými kritériami, predovšetkým čo sa týka dosiahnutia cieľov základnej infraštruktúry.
<SPEAKER ID="039" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, páni komisári, dámy a páni, všetci vieme, že cieľom Európskeho sociálneho fondu je zmenšiť rozdiely v prosperite a podporovať hospodársku a sociálnu súdržnosť. Dnes, v roku boja proti chudobe, je však Európa v recesii, máme nezamestnanosť, zatvárajú sa podniky, a preto ide o to, či sa tento cieľ dodrží.
<P>
Páni komisári, podľa môjho názoru by ste preto mali okamžite prehodnotiť priority európskych fondov vrátane Európskeho sociálneho fondu. Chcel by som vám však povedať, páni komisári, že vo vašich hospodárskych politikách vnímame absurdnosti a paradoxy. Inými slovami, vy, teda Komisia, Medzinárodný menový fond a Európska centrálna banka, ste Grécku nanútili zlý plán, ktorý znižuje verejné výdavky, znižuje platy, znižuje príjmy, a súčasne ste však na moje otázky pre Komisiu týkajúce sa dôvodov, prečo mešká prijímanie fondov Spoločenstva zo strany Grécka, odpovedali: nedostatočná likvidita verejných financií, inými slovami, podstata jej politického plánu.
<P>
Mohli by ste nám vysvetliť, pán komisár, ako môže Grécko zvýšiť príjem fondov? Nenachádza sa vo vašich hospodárskych politikách absurdnosť, paradox?
<SPEAKER ID="040" NAME="Jaroslav Paška" AFFILIATION="EFD">
(SK) V súčasnosti v období rokov 2007 - 2013 dávame na kohéznu politiku Európskej únie približne jednu tretinu nášho rozpočtu.
<P>
Podľa viacerých nových návrhov by sa po roku 2013 mala časť tohto rozpočtu preorientovať na naplnenie cieľov stratégie Európa 2020. Zástupcovia miest a regiónov združení vo Výbore regiónov nás však varujú pred významným znížením príspevkov na regionálnu politiku. Myslím si, že ich vecné argumenty by sme s plnou vážnosťou mali zobrať na vedomie. Je nám napríklad jasné, že aj naďalej budeme musieť podporovať tie regióny, ktoré zatiaľ nedosahujú ani 75 % hrubého domáceho produktu priemeru Európskej únie. Finančné prostriedky, ktoré dostanú pridelené, by sme však mali prednostne orientovať najmä na budovanie základnej infraštruktúry, podporu ľudských zdrojov či zamestnanosti, zvýšenej investície do vedy, výskumu a inovácií a orientáciu na zelený rast. Mali by sme sa tiež usilovať o lepšie prepojenie na regionálne a miestne štruktúry a popritom znižovať byrokratickú záťaž. Takouto rozvážnou, vyváženou regionálnou politikou môžeme nakoniec prispieť aj k tomu, aby nová stratégia Európa 2020 bola naozaj úspešná.
<SPEAKER ID="041" NAME="Diane Dodds" AFFILIATION="NI">
Vážený pán predsedajúci, v čase, keď členské štáty znižujú verejné výdavky, sa naša vláda v Spojenom kráľovstve snaží reformovať systém dávok a podpôr, aby sa ľuďom vyplatilo pracovať.
<P>
V tejto súvislosti si potom myslím, že fondy, ako napríklad ESF, musia zohrávať veľmi dôležitú úlohu pri zabezpečovaní zamestnateľnosti osôb, ktoré sa ťažko zapájajú a majú nízku kvalifikáciu.
<P>
My v Severnom Írsku dostávame značné finančné prostriedky z ESF, ktoré spravuje Ministerstvo školstva a zamestnanosti, a konštatujem, že pri najnovšom prieskume ESF Snemovňou lordov sa zistilo, že ESF naďalej významne prispieva k podpore hospodárskeho rastu v Severnom Írsku a zameriava sa na vytvorenie znalostnej ekonomiky s vysoko kvalifikovanou a flexibilnou pracovnou silou.
<P>
Je preto veľmi dôležité, aby bolo možné posúdiť budúce projekty ESF a peniaze, ktoré sa na ne vynakladajú, v kontexte vnútroštátnych systémov, z ktorých mnohé majú podobné ciele. Táto úroveň spojeného a cieleného uvažovania môže priniesť len lepšie výsledky. Regionálna flexibilita je pre úspešné fungovanie ESF maximálne dôležitá.
<P>
Myslím si, že obmedzené zdroje ESF po roku 2013 by sa mali naďalej zameriavať na pomoc osobám, ktoré možno ťažko zapojiť a ktoré majú najnižšiu kvalifikáciu, získať prácu alebo sa do práce vrátiť prostredníctvom odbornej prípravy a ďalšieho vzdelávania.
<SPEAKER ID="042" NAME="Erminia Mazzoni" AFFILIATION="PPE">
(IT) Vážený pán predsedajúci, toto uznesenie má zásadný význam, pretože uvádza dôležitú požiadavku na obnovenie v spojení s vypracovaním protikrízovej politiky do roku 2020 prostredníctvom rovnováhy medzi nevyhnutnými inováciami a primeraným dodržiavaním základných zásad politiky súdržnosti. Toto je a musí zostať pilier európskej integrácie. Musí naďalej zohrávať dôležitú úlohu ako nástroj odstraňovania rozdielov medzi členskými štátmi a zároveň posilňovať regionálne identity.
<P>
Preto bez ohľadu na štruktúru politiky súdržnosti a vzhľadom na potvrdenie hodnoty a významu viacúrovňového riadenia, partnerstva a jednotného prístupu ako základných zásad toto uznesenie potvrdzuje výhody kombinovania HDP, ktorý musí zostať jediným kritériom na stanovenie oprávnenosti, s novými ukazovateľmi s väčšou výpovednou hodnotou len na účel analýzy a hodnotenia, ďalej potrebu stanoviť nové pravidlá pre Európsky sociálny fond, ktorý by mal fungovať na základe nariadenia o všeobecných ustanoveniach týkajúcich sa politiky súdržnosti, a napokon potrebu zjednodušiť procesy a využiť nástroje finančného inžinierstva, ako uviedol aj pán komisár Hahn.
<P>
Odkazujem na prejav pána komisára Hahna, najmä na to, keď uviedol význam zachovania Paktu stability v kontexte politiky súdržnosti. To je všetko v poriadku, ale na dosiahnutie tohto cieľa sa musí zrušiť alebo zmeniť nedostatočná dohoda, ktorá stanovuje, že investičné výdavky sa musia kalkulovať v rámci parametrov Paktu stability, pretože by to bolo, ako keby sme žiadali o vyššie investičné výdavky na jednej strane a na druhej strany by sme ich trestali krátením prostriedkov.
<P>
Úlohy, ktoré stoja pred Európskou úniou, sú závažné: zamestnanosť, rast, rozvoj a konkurencieschopnosť. Toto sú ciele európskej stratégie, ktorá zabezpečuje inteligentný, udržateľný a inkluzívny rast. Ako povedalo veľa ľudí, možno ich dosiahnuť len vtedy, ak budúci európsky finančný rámec zohľadní význam regionálnej politiky s cieľom dosiahnuť skutočnú hospodársku, sociálnu a územnú súdržnosť a ak dokáže zaručiť primerané financovanie napriek obmedzeniam zdrojov prostredníctvom pokračovania politiky, v rámci ktorej sú ciele stanovené podľa priorít a vyhodnotené podľa výsledkov.
<SPEAKER ID="043" NAME="Victor Boştinaru" AFFILIATION="S&amp;D">
(RO) Politika súdržnosti bola doteraz úspešným nástrojom pri zmenšovaní rozdielov medzi členskými štátmi a na prejavovanie solidarity, ktorá je základnou hodnotou našej EÚ. Je však veľmi dôležité odstraňovať nerovnováhu nielen v prospech Európskej únie, ale aj v prospech každého jednotlivého občana a regiónu, čo si vyžaduje nielen ľudské zdroje, ale aj dostatočné finančné zdroje.
<P>
Súčasná politika súdržnosti si vyžaduje zlepšenie bez akýchkoľvek väčších zmien. Predovšetkým musíme zavrhnúť a odmietnuť návrat na vnútroštátnu úroveň a vyčlenenie nedostatočného objemu prostriedkov. Na tejto križovatke, keď sa v bohatých a menej bohatých členských štátov prejavujú dôsledky hospodárskej krízy, by sa krátenie rozpočtu vyčleneného na politiku súdržnosti rovnalo ohrozeniu všetkých úspechov dosiahnutých v priebehu uplynulých rokov a ohrozeniu znižovania rozdielov, proti ktorým sme sa doteraz snažili bojovať.
<P>
Preto súhlasím s názorom pána predsedu Josého Manuela Durãa Barrosa, že rozpočet vyčlenený na politiku súdržnosti v budúcnosti musí byť aspoň taký istý, ako je ten súčasný. Inak to budú len pekné slová a ohrozíme samotný európsky projekt.
<SPEAKER ID="044" NAME="Ivars Godmanis" AFFILIATION="ALDE">
Vážený pán predsedajúci, uznesenie je strategicky veľmi dobre napísané. Musíme ho podporiť. Musíme však identifikovať súčasné problémy. Chcel by som pánovi komisárovi pripomenúť, že 1. septembra dosahovala miera čerpania Európskeho sociálneho fondu len 18 %, čo je polovica úrovne predchádzajúceho obdobia, teda dvakrát horší výsledok.
<P>
Sedemnásť členských štátov nedosiahlo ani 18 %. Pokiaľ ide o Európsky sociálny fond, niektoré z nich sa pri jeho čerpaní zastavili na úrovni 10 % alebo 11 %. Nie je v tom žiadny vzťah úmernosti: krajiny s najväčším deficitom neprejavujú najhoršiu mieru čerpania. Je však fakt, že niektoré krajiny zastali v priebehu roka 2010 na úrovni 10 %.
<P>
Komisia musí situáciu vyjasniť. Ak sa pozrieme na ostatné fondy - Európsky fond regionálneho rozvoja a Kohézny fond -, situácia nie je lepšia. Celková miera čerpania je 17,95 %. Navyše 60 % členských štátov má ešte nižšiu mieru čerpania. V prípade niektorých z nich je tento údaj trikrát nižší.
<P>
Rada krátila financovanie v rámci návrhu rozpočtu na rok 2011 na menej než 1 miliardu EUR, pretože členské štáty nemajú jasno v tom, ako si majú splniť svoje povinnosti. My vo Výbore pre rozpočet sme podporili žiadosť Výboru pre regionálny rozvoj o obnovenie financovania podľa návrhu rozpočtu. Otázkou je, či bude možné čerpať tieto peniaze. Ak to nebude možné, nemá zmysel hovoriť o svetlej budúcnosti.
<SPEAKER ID="045" NAME="Roberts Zīle" AFFILIATION="ECR">
(LV) Ďakujem, vážený pán predsedajúci. Pán komisár, myslím si, že návrh, ktorý pripravila pani Hübnerová, bývalá komisárka pre regionálnu politiku, je tiež vyvážený a naozaj dobrý. Je mi jasné, že všetci vieme, že kríza vytvorila pre mnohé členské štáty, ktoré sú čistými prispievateľmi, problém, v dôsledku ktorého vzniká tlak na to, aby sa znížil objem prostriedkov ďalších finančných výhľadov. V takom prípade je mimoriadne dôležitá aj táto veľká položka, ktorú predstavuje politika súdržnosti. Je však dôležité, aby sme sa všetci teraz nenechali zmýliť, ale aby sme boli trocha konzervatívni a zachovali dve zásady politiky súdržnosti, konkrétne teda, že je to nezávislá politika, ktorej hlavný cieľ stále je a zostane vyrovnávanie rozvoja medzi menej rozvinutými regiónmi a zvyškom Európskej únie, a po druhé, že hrubý domáci produkt na obyvateľa podľa parity kúpnej sily bude napriek všetkému hlavné kritérium. Ak nebudeme dodržiavať tieto zásady, žiadna z ďalších rozpráv (napríklad o tom, ako lepšie zosúladiť politiku súdržnosti s dosahovaním cieľov stratégie EÚ do roku 2020) nedosiahne nič, dokonca ani so stratégiou EÚ do roku 2020 v rámci politiky súdržnosti. Ďakujem.
<SPEAKER ID="046" NAME="Thomas Mann" AFFILIATION="PPE">
(DE) Vážený pán predsedajúci, nediskutujeme tu o odrobinkách. Na obdobie od roku 2007 do roku 2013 má Európsky sociálny fond (ESF) k dispozícii 75 miliárd EUR, čo predstavuje takmer 8 % rozpočtu EÚ. Keďže Brusel tieto peniaze pre ESF poskytne len vtedy, ak členské štáty preberú zodpovednosť za spolufinancovanie, znamená to, že na stole bude približne 150 miliárd EUR na vytvorenie väčšieho počtu kvalitnejších pracovných miest. Peniaze ESF sa, našťastie, nevyužívajú na financovanie nepotrebných štúdií, ale namiesto toho idú priamo ľuďom, ktorí ich potrebujú. Preto je taký hodnotný a preto môžu jeho výhody priamo využiť ľudia vrátane dlhodobo nezamestnaných, migrantov, mladých ľudí, ktorí majú príležitosť dokončiť si vzdelanie, desaťtisíce učňov a rekvalifikantov, zamestnancov, ktorí sa chcú ďalej vzdelávať, a potenciálnych podnikateľov. Fond má široké spektrum cieľových skupín.
<P>
Čo sa stane po roku 2013? Členské štáty musia efektívnejšie využívať financovanie a musíme tiež zohľadniť osobitné vlastnosti jednotlivých regiónov. Želal by som si na mieru pripravený prístup zdola nahor a účinnú koordináciu s programami, ako napríklad Daphne a PROGRESS. Podporujem väčšiu flexibilitu, zjednodušenie kontrol a transparentnejšie prideľovanie prostriedkov. Som však proti samostatnému právnemu rámcu ESF. Myslím si, že by mal zostať v rámci nariadenia o štrukturálnych fondoch, čo zabezpečí, že oprávnenosť výdavkov sa bude riadiť na úrovni členských štátov. Z tohto dôvodu som spolu so 45 kolegami poslancami predložil pozmeňujúci a doplňujúci návrh 1 a chcem vás požiadať, aby ste ho pri nasledujúcom hlasovaní podporili.
<SPEAKER ID="047" NAME="Evgeni Kirilov" AFFILIATION="S&amp;D">
Vážený pán predsedajúci, všetci sa zhodneme na tom, že politika súdržnosti mala doteraz veľmi pozitívny vplyv. Je to viditeľné a akceptované. Objavili sa však iné názory na politiku súdržnosti po roku 2013.
<P>
Mali by sme ju ďalej rozvíjať a prispôsobovať novým úlohám a podmienkam a budovať na jej úspechoch, a nie úplne túto politiku transformovať. Je to dôležité pre jej základné zásady i pre budúci rozpočet. Potrebujeme opatrenia, ktoré musia podporiť primerané zdroje z EÚ a vnútroštátnych rozpočtov.
<P>
Výbor pre rozpočet nedávno zdôraznil, že sa vyvinie úsilie, aby sa zabránilo veľkým stratám, čo sa týka prideľovania prostriedkov zo štrukturálnych fondov v budúcnosti. Veľmi dúfam, že nové členské štáty nebudú v kategórii krajín s veľkými stratami. Krátenie peňazí na súdržnosť preto nemôže byť v žiadnom prípade vhodnou alternatívou. Nie je to len finančná otázka, ale negatívne by to ovplyvnilo zásady solidarity.
<SPEAKER ID="048" NAME="Pat the Cope Gallagher" AFFILIATION="ALDE">
(GA) Ďakujem, vážený pán predsedajúci. Chcel by som povedať niekoľko slov o politike súdržnosti.
<P>
Budúcnosť politiky súdržnosti treba vnímať v súvislosti s rastúcou nezamestnanosťou a krátením verejných financií v celej Európe.
<P>
Je pravdepodobné, že región Border, Midland a Western (BMW) v našej krajine bude opäť v kategórií regiónov EÚ s HDP od 75 do 100 % priemeru EÚ. Je potrebné zaviesť opatrenia na obdobie po roku 2013, ktoré zohľadnia túto zmenenú hospodársku situáciu v Írsku a najmä v regióne BMW. Programy cieľa 2 sa v budúcnosti musia zamerať na posilnenie kapacity regiónov, aby mohli účinne prispieť k rozvoju ekologickejšieho, inteligentnejšieho a udržateľnejšieho hospodárstva v Írsku a zvyšku Európy.
<P>
Regionálne lety do regiónu BMW sú z hospodárskeho a sociálneho hľadiska nevyhnutné. Preto sa musí zachovať financovanie služieb vo verejnom záujme, pretože tieto vnútorné lety by inak ekonomicky neprežili.
<P>
EÚ musí aj naďalej podporovať cezhraničnú spoluprácu v Írsku. Cezhraničná spolupráca môže vyriešiť roztrieštenosť trhu práce, obchodných sietí a infraštruktúry v pohraničných regiónoch.
<SPEAKER ID="050" NAME="Sophie Auconie" AFFILIATION="PPE">
(FR) Vážený pán predsedajúci, páni komisári, dámy a páni, dnes je mimoriadne dôležitý politický deň pre budúcnosť regionálnej politiky EÚ. Sú na to dva dôvody. Prvý je, že dnes predpoludním spájame my poslanci Európskeho parlamentu sily a predkladáme Európskej komisii a európskym ministrom svoje požiadavky. Chceme zužitkovať svoje úspechy s touto veľmi dôležitou politikou a podľa potreby ju pozmeniť a doplniť, aby bola lepšie prístupná a viditeľná. Chceme silnú, dobre financovanú politiku, ktorá skutočne pomôže pri hospodárskom rozvoji všetkých našich regiónov. Chceme zjednodušené pravidlá a nechceme len o nich počúvať. Chceme, aby sa zaviedli pre vedúcich projektov a potenciálnych príjemcov. Chceme, aby sa najvzdialenejším mestám a regiónom venovala osobitná pozornosť. Pracovala som na tomto uznesení, keď sa ním zaoberali pracovná skupina a Výbor pre regionálny rozvoj Parlamentu. Podporila som potreby potenciálnych príjemcov a úspešne som zabezpečila, aby boli zohľadnené a aby sa prispôsobili potrebám vyjadreným v našich regiónoch. Želám si jednotnú a sociálnu Európu založenú na dynamickej, ambicióznej Európe.
<P>
Dnešné druhé mimoriadne dôležité podujatie je popoludňajšie stretnutie, na ktorom sa s poslancami Európskeho parlamentu stretne 140 regiónov a ich 140 vedúcich regionálnych predstaviteľov zastupujúcich 85 % obyvateľstva EÚ a v rámci ktorého sa uskutoční symbolický pochod k Európskej komisii - uvidíme sa neskôr, páni komisári - s cieľom demonštrovať, že my všetci, regióny a Parlament, si veľmi dobre uvedomujeme význam tejto politiky súdržnosti pre podniky, občanov, sociálnu sféru a hospodárstvo, a budeme dnes popoludní jednotne demonštrovať, že táto prvá silná politická kampaň je kampaň ľudí, jasný signál Európskej únii priamo od samotných regiónov.
<SPEAKER ID="051" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, páni komisári, želal by som si, aby politika súdržnosti bola aj po roku 2013 hlavným príkladom solidarity v rámci EÚ. Želal by som si, aby politika súdržnosti bola skutočnou odpoveďou na krízu a jej dôsledky, a aby sme to dosiahli, je potrebné, aby bola začlenená do stratégie EÚ do roku 2020 a najmä do cieľa tvorby pracovných miest.
<P>
Začlenenie politiky súdržnosti musí byť čoraz väčšie a občianska spoločnosť musí zohrávať väčšiu úlohu pri tvorbe a riadení projektov. Je dôležité, aby ste vy v Komisii vnímali politiku súdržnosti ako investíciu, a nie ako výdavok, a ako príležitosť na vytvorenie dôvery a dosiahnutie udržateľného rozvoja.
<P>
Nechcem, aby politika súdržnosti prehliadala osobitné potreby sociálnych skupín s najväčšími ťažkosťami, pretože to nie je zlučiteľné s jednotným prístupom alebo so strategickejšou koncepciou, na základe ktorej sa investuje do odvetví budúcnosti.
<P>
Krátko a stručne, ako sme už toľkokrát povedali, potrebujeme politiku súdržnosti, ktorá bude pevná, dobre financovaná a prítomná vo všetkých regiónoch Európskej únie.
<SPEAKER ID="052" NAME="Edit Bauer" AFFILIATION="PPE">
(HU) Vážení páni komisári, dámy a páni, dnes sa tu veľa hovorilo o regionálnej politike a politike súdržnosti. Chcela by som však hovoriť o úlohe Európskeho sociálneho fondu, ktorý má zásadnú úlohu a význam v politike súdržnosti, pretože ak zaostávajú veľké skupiny, máme problém aj v politike súdržnosti. Úlohu Európskeho sociálneho fondu ďalej posilní stratégia EÚ do roku 2020, pretože zamestnateľnosť je kľúčová otázka. Na tomto mieste by som chcela upozorniť na dve veci.
<P>
Prvá vec je, že treba zabezpečiť, aby existovala druhá šanca. Musíme dať druhú šancu tým, ktorí stratili prácu počas krízy, ktorá urýchlila určité globalizačné procesy, ako napríklad obrovský presun hromadnej výroby z Európy, a tým, ktorí nemôžu využiť svoju kvalifikáciu na trhu práce, pretože po nej nie je dopyt. Hovoríme tomu nesúlad kvalifikácie. Druhú šancu musia dostať aj tí, ktorých nemožno zamestnať v dôsledku toho, že nemajú žiadnu kvalifikáciu, ako napríklad osoby, ktoré predčasne ukončili školskú dochádzku.
<P>
Druhá vec je, že stratégia EÚ do roku 2020 má zvýšiť zamestnanosť žien o 25 %. To však bude možné len vtedy, ak členské štáty s podporou Európskeho sociálneho fondu dokážu poskytnúť nevyhnutnú pomoc v oblasti služieb, predovšetkým starostlivosť o deti a starších ľudí. Keďže rozsah požadovanej podpory je často menší, pravdepodobne bude nutné zabezpečiť väčšiu flexibilitu platobných pravidiel než v prípade projektov financovaných z veľkých štrukturálnych fondov. Je absolútne nevyhnutné zabezpečiť, aby dohľad a hodnotenie boli prísnejšie s cieľom dosiahnuť väčšiu transparentnosť a účinnosť financovania.
<SPEAKER ID="053" NAME="Kerstin Westphal" AFFILIATION="S&amp;D">
(DE) Vážený pán predsedajúci, pán Hahn, pán Andor, dámy a páni, nemusím zdôrazňovať, aké dôležité sú politika súdržnosti a regionálna politika pre proces spolunažívania a spájania sa v Európe. Myslím si však aj to, že v budúcnosti sa musia regionálna politika a politika súdržnosti viac zameriavať na naše mestá. Mestá sú dôležitým motorom rozvoja v Európe. Momentálne ich zároveň sužujú ekologické, hospodárske a sociálne problémy.
<P>
Preto mám osobitnú otázku pre pána Hahna. Aké možnosti podľa vás existujú na zdôraznenie mestského rozmeru? Aby som prešla k veci, pán Hahn, nedávno ste uviedli na jednom podujatí, ktoré sa konalo v tomto Parlamente, že uvažujete o určitom percente regionálneho financovania, ktoré by sa vyhradilo na zdôraznenie mestského rozmeru. Zastávate ešte stále tento názor? Ak áno, aké vysoké percento ste mali na mysli?
<SPEAKER ID="054" NAME="Jan Olbrycht" AFFILIATION="PPE">
(PL) Vážený pán predsedajúci, páni komisári, je prekvapujúce, že pred dohodnutím nového finančného rámca často vedieme diskusie, ktorých zámerom je brániť politiku súdržnosti, politiku, ktorá sa osvedčila ako jedna z najúčinnejších a najviditeľnejších v Európskej únii.
<P>
Diskusia o politike súdržnosti je v skutočnosti do veľkej miery diskusiou o Európskej únii - diskusiou o tom, čo Únia je, ako má fungovať a ako ju majú chápať občania. Nehovoríme len o peniazoch; uvažujeme aj o tom, či skutočne zavádzame opatrenia vedúce k hospodárskemu rastu.
<P>
Musíme si uvedomiť, že politika súdržnosti je veľmi osobitý nástroj, pretože na jednej strane spája znižovanie rozdielov s podporou opatrení, ktoré na druhej strane vedú k väčšej konkurencieschopnosti. Tieto dva ciele nie sú nekompatibilné - robia z politiky súdržnosti politiku prospešnú pre rozvoj. Je dobré o tom hovoriť, pretože táto politika nie je charitou, ale je politikou opatrení zameraných na podporu rozvoja. Preto je súčasťou stratégie EÚ 2020.
<P>
Okrem toho treba povedať, že je to jediná politika, ktorá je mimoriadne komplikovaná z hľadiska realizácie, pretože je založená na spoločnom riadení spolu s členskými štátmi. To na jednej strane znamená, že príslušné nástroje sú mimoriadne náročné a procesy sú veľmi komplikované, ale na druhej strane to prináša jasný účinok spolupráce medzi Európskou úniou, členskými štátmi a miestnymi orgánmi. Vzhľadom na to bráňme politiku súdržnosti nielen v súvislosti s novými hospodárskymi podmienkami, ale pouvažujme aj nad tým, ako ju zlepšiť a posilniť.
<SPEAKER ID="055" NAME="Salvatore Caronna" AFFILIATION="S&amp;D">
(IT) Vážený pán predsedajúci, počas uplynulých pár dní sa tu v Bruseli uskutočnili dni otvorených dverí. Mnohí miestni a regionálni predstavitelia hovorili o tom, ako riešiť závažné problémy našich miest, a o starých a nových potrebách, ktoré sa týkajú pracovníkov, rodín a malých a veľkých výrobných podnikov.
<P>
Hospodárska kríza, ktorá zasiahla naše spoločnosti, nám všetkým skomplikovala a sťažila situáciu pri hľadaní vhodných riešení nových a vážnych sociálnych problémov. V tejto súvislosti podľa mňa každý pochopil, že politika súdržnosti je opäť jediný skutočný nástroj, ktorý majú k dispozícii regióny pri ich snahe poskytovať riešenia. Preto môžeme povedať, že za uplynulých niekoľko rokov poskytla politika súdržnosti dynamický impulz procesu európskej integrácie pre všetky regióny. Teraz musíme nanovo definovať túto politiku na obdobie po roku 2013, a preto sa nachádzame na križovatke. Preto je také mimoriadne dôležité vyhnúť sa určitým rizikám.
<P>
Prvé základné riziko by bolo vrátiť ju späť na vnútroštátnu úroveň: to by bol závažný krok späť. Pri príprave finančného rozpočtu musíme ďalej stanoviť primerané požiadavky vzhľadom na slabšie oblasti, pritom nesmieme trestať konkurencieschopnejšie a rozvinutejšie regióny. Napokon je dôležité zjednodušiť procesy pre tých, ktorí prejavili efektívnosť, a dosiahnuť, aby bola právomoc potrestať tých, ktorí ju neprejavili, väčšmi právne záväzná. Očakávame, že Komisia prijme opatrenia na tomto základe.
<SPEAKER ID="056" NAME="Regina Bastos" AFFILIATION="PPE">
(PT) Vážený pán predsedajúci, páni komisári, dámy a páni, po štyroch po sebe nasledujúcich rokoch, od roku 2004 do roku 2008, v priebehu ktorých nezamestnanosť klesala, zničila súčasná hospodárska kríza veľkú časť dosiahnutého pokroku. Miera nezamestnanosti v Európskej únii výrazne vzrástla. Napríklad v Portugalsku sme, žiaľ, dosiahli rekordnú úroveň nezamestnanosti 11 %.
<P>
Ďalší negatívny jav je nezamestnanosť mladých ľudí v EÚ. Európa teda prechádza obdobím transformácie a stojí pred obrovskými problémami. Kríza vymazala roky hospodárskeho a sociálneho pokroku a odkryla slabiny v hospodárstvach členských štátov a zároveň v hospodárstve samotnej EÚ. Stratégia EÚ do roku 2020 nám ukazuje, ktorou cestou máme ísť. EÚ musí zintenzívniť svoje úsilie a podporovať zamestnanosť a sociálne začleňovanie ako neoddeliteľnú súčasť svojej stratégie v boji proti hospodárskej a sociálnej kríze.
<P>
Preto vítam návrh uznesenia o budúcnosti Európskeho sociálneho fondu (ESF), o ktorom dnes vedieme rozpravu, pretože tento fond zohráva rozhodujúcu úlohu pri dosahovaní cieľov stratégie EÚ do roku 2020. Tento fond je vlastne hlavný finančný nástroj, ktorý EÚ umožňuje dosiahnuť strategické ciele politiky zamestnanosti prostredníctvom zlepšenia úrovne vzdelávania a odbornej prípravy európskych občanov. Je potrebné posilniť ESF ako hlavný motor stratégie EÚ do roku 2020 a členské štáty musia tento fond využiť na investície do rekvalifikácie, zamestnanosti, odbornej prípravy a odbornej rekvalifikácie.
<P>
Na záver by som rada zdôraznila, že reforma ESF, ktorá sa má realizovať spolu s reformou ostatných štrukturálnych fondov, by nemala len uľahčiť a zjednodušiť jeho riadenie a zlepšiť transparentnosť, ale mala by zamerať prostriedky na výsledky a ciele, ktoré môžu zmeniť každodenný život obyvateľstva.
<SPEAKER ID="057" NAME="Sergio Gaetano Cofferati" AFFILIATION="S&amp;D">
(IT) Vážený pán predsedajúci, pán komisár, niet pochýb o tom, že štrukturálne fondy patria medzi najúčinnejšie nástroje pri vytváraní európskych politík a predovšetkým pri zabezpečovaní stability európskeho hospodárstva. Preto si myslím, že je veľmi dôležité nielen opätovne ich potvrdiť, ale zamyslieť sa aj nad ich účinnosťou zavedením určitej flexibility medzi rôznymi fondmi. Poukazujem hlavne na Európsky sociálny fond, ktorý je dnes kľúčový z hľadiska zaručenia kvality budúcich pracovných miest v tejto časti sveta.
<P>
Je určite dôležité stimulovať obnovu a rast, ale je nevyhnutné zamerať sa na modely konkurencieschopnosti, ktoré zahrnú kvalitu výrobkov vyrobených na základe znalostí a kvalitu toho, ako sú vyrábané. Kvalitné pracovné miesta sú veľmi dôležité pre dôstojnosť ľudí, ako aj pre ich schopnosť dosahovať zisk.
<P>
Myslím si, že Európsky sociálny fond potrebuje špecifické a jednoduché pravidlá. Jednoduchosť nie je nepriateľom účinnosti a kvality a ak budú existovať prísne kontroly, je dokonca menej pravdepodobné, že povedie k porušovaniu pravidiel. Myslím si, že zjednodušenie a lepšia kontrola by mali byť úzko prepojené. Týmto spôsobom môžeme stratégiu EÚ do roku 2020 vybaviť nástrojmi, ktoré sa osvedčili ako účinné, ale v súvislosti s ktorými sa ukázalo, že potrebujú určitú modernizáciu.
<SPEAKER ID="058" NAME="Rosa Estaràs Ferragut" AFFILIATION="PPE">
(ES) Vážený pán predsedajúci, najprv by som sa chcela poďakovať pracovnej skupine vedenej predsedníčkou Výboru pre regionálny rozvoj, ktorá nám umožnila túto dnešnú rozpravu.
<P>
Všetci sa isto zhodneme na tom, že politika súdržnosti je podstatným prvkom pri dosahovaní cieľov stratégie EÚ do roku 2020 a aj pri dosahovaní európskej integrácie a hospodárskej, sociálnej a územnej súdržnosti stanovenej v Lisabonskej zmluve, ktorej sa ľudia tak hlasno domáhali.
<P>
Podľa mňa teraz musíme začať skúmať, aké chyby sme urobili, a zlepšiť to, čo sme doteraz dosiahli. Všetci sa zhodneme na tom, že tento proces musí byť oveľa flexibilnejší, že musí byť menej byrokratických prekážok a že kontroly musia byť jednoduchšie. Osobitnú pozornosť treba venovať aj regiónom s osobitnými ťažkosťami, akými sú napríklad ostrovy, horské oblasti, cezhraničné regióny a najodľahlejšie regióny. Hrubý domáci produkt musí byť naďalej hlavné kritérium, hoci možno zaviesť aj iné ukazovatele v iných rozhodovacích procesoch, a regióny a miestne orgány musia zohrávať základnú úlohu. Zdá sa, že na tomto sa všetci zhodneme.
<P>
Pôjdeme teda touto cestou, ale Komisia by nám mala objasniť, či je to naozaj cesta, po ktorej by sme mali ísť, alebo či by sme nemali ísť inou cestou. Musí nám objasniť, či budeme mať rovnaké rozpočty, čo je absolútne nevyhnutné, aby nikto nestrácal a aby mohli všetky regióny dosiahnuť pokrok z hľadiska inovácií, konkurencieschopnosti, rozvoja, príjmu a pokroku najmä v čase krízy, keď je jednoznačnosť potrebná viac než kedykoľvek predtým.
<SPEAKER ID="059" NAME="Proinsias De Rossa" AFFILIATION="S&amp;D">
Vážený pán predsedajúci, spoločné politiky sú dôležité na dosiahnutie výsledkov. Rovnako dôležitý je mechanizmus na dynamické presadzovanie zmien, ktorý možno podľa môjho názoru najlepšie dosiahnuť zapojením všetkých zainteresovaných strán štruktúrovaným spôsobom.
<P>
Základná úloha, ktorú pri hospodárskej, sociálnej a územnej súdržnosti, pri vytváraní pracovných miest a zlepšovaní kvality života zohrávajú služby vo verejnom záujme, bola v tejto rozprave doposiaľ ignorovaná.
<P>
V rovnakom čase, keď vedieme rozpravu o tom, ako zefektívniť fondy EÚ, aby sa dosiahla súdržnosť, politiky Rady a Komisie zamerané na fiškálnu konsolidáciu ohrozujú služby vo všeobecnom záujme, ktoré sú pre súdržnosť podstatné. Bez nich by boli všetky fondy, ktoré Európa dokáže poskytnúť členským štátom, zbytočné.
<P>
Ďalším problémom je negatívny dosah trhových pravidiel EÚ na právo regionálnych a miestnych orgánov udržiavať a iniciovať služby vo verejnom záujme vrátane sociálnych služieb. Áno, majme účinnejšie fondy zamerané na výsledky, ale musíme zastaviť tento nezmysel, toto šialenstvo demontáže základných verejných služieb v našich spoločnostiach.
<SPEAKER ID="060" NAME="Tamás Deutsch" AFFILIATION="PPE">
(HU) Vážený pán predsedajúci, pán komisár, dámy a páni, myslím si, že silná a účinná politika súdržnosti je nepredstaviteľná. Bez politického konsenzu - alebo politickej súdržnosti, ak chcete - potrebného pre rozvoj a realizáciu politiky podporujú podľa mňa otázky a s nimi súvisiaci návrh rozhodnutia pani predsedníčky Hübnerovej politický konsenzus medzi politickými skupinami, politickými zoskupeniami a možno dokonca aj medzi rôznymi európskymi inštitúciami.
<P>
Z tejto perspektívy považujem za neprijateľné pochybovačné hlasy zachytené v dnešnej rozprave o HDP ako hlavnom a výlučnom ukazovateli oprávnenosti na podporu regionálneho rozvoja. Chcel by som vyjadriť svoju najrozhodnejšiu a jednoznačnú podporu jasným názorom pána Olbrychta a pani Mazzoniovej, konkrétne jasným názorom, ktoré som spomenul v priebehu predchádzajúcich rozpráv v Európskom parlamente a s ktorými sa stotožňuje aj pán komisár Hahn, že hoci HDP nezohľadňuje všetky aspekty úrovne rozvoja, je stále najspoľahlivejším ukazovateľom, ktorý máme k dispozícii. Je zrejmé, že tvorcovia politík na úrovni členských štátov môžu používať alternatívne ukazovatele na odstránenie jeho nedostatkov, ak nejaké má, a zohľadniť environmentálne a sociálne aspekty rozvoja. Na potvrdenie európskej solidarity a zabezpečenie toho, aby členské štáty úspešne dobehli náskok, je však dôležité, aby HDP zostal základným a výlučným ukazovateľom na prideľovanie finančných prostriedkov na úrovni EÚ.
<SPEAKER ID="061" NAME="Sylvana Rapti" AFFILIATION="S&amp;D">
(EL) Vážený pán predsedajúci, Európsky sociálny fond je nástroj, základný nástroj na budovanie lepšej Európy, aby sme mohli formovať solidaritu medzi národmi a štátmi. Je však veľmi dôležité, ako pri každom inom nástroji, aby sme uvažovali o tom, ako ho máme využívať.
<P>
Páni komisári, dámy a páni, ak si predstavíme Európsky sociálny fond ako kladivo, môžeme ho použiť na zatlčenie klincov, ktoré udržia stabilitu európskej stavby. Ak však budeme neopatrní a toto kladivo nám spadne na nohu, tak potom nebudeme môcť chodiť. Použila som túto metaforu, aby som poukázala na to, že aj keď vytvoríme tú najlepšiu stavbu, najlepšiu infraštruktúru, ak zabudneme, že ju budujeme pre občanov Európy, potom zlyháme. Európska stavba musí byť stabilná, ak v nej majú bývať a prosperovať ľudia pracujúci na dôstojných pracovných miestach so skutočnou perspektívou do budúcnosti.
<P>
Páni komisári, nikdy, prosím, nezabudnite, že základnou investíciou Európskeho sociálneho fondu je človek.
<SPEAKER ID="062" NAME="Jan Kozłowski" AFFILIATION="PPE">
(PL) Vážený pán predsedajúci, páni komisári, politika súdržnosti by sa mala v novom finančnom rámci zachovať a posilniť.
<P>
V súlade so zásadami solidarity a subsidiarity, ktoré sú základné zásady Únie, by mala politika súdržnosti podporovať regióny, ktoré najviac zaostávajú z hľadiska infraštruktúry, hospodárstva, technológie, zamestnanosti alebo sociálnej integrácie a ktoré nie sú vzhľadom na objem vlastných zdrojov schopné preklenúť túto priepasť. Táto podpora by mala byť v prospech integrovaných stratégií regionálneho rozvoja, ktoré obsahujú aj ciele stanovené na vnútroštátnej úrovni a na úrovni Únie. Politika súdržnosti by mala presiahnuť rámec politiky územného rozvoja a mala by spájať odvetvové politiky, ako napríklad dopravu, energiu, vzdelávanie, výskum, vývoj a zamestnanosť.
<SPEAKER ID="063" NAME="Csaba Sándor Tabajdi" AFFILIATION="S&amp;D">
(HU) Vážený pán komisár Andor, vážený pán komisár Hahn, politika súdržnosti je najúspešnejšou a najviditeľnejšou verejnou politikou Európskej únie. Je aj dôležitým nástrojom, ktorý bude Únia veľmi potrebovať aj v budúcnosti. Konvergencia nových členských štátov v Pobaltí a v strednej Európe nie je v žiadnom prípade dokončená. Okrem toho tieto finančné prostriedky potrebujú aj niektoré regióny v Španielsku, Portugalsku a Grécku.
<P>
Bolo by však chybou veriť, že jediným účelom politiky súdržnosti je podporovať konvergenciu vzhľadom na to, že je to najkomplexnejšia integrovaná investičná politika podporujúca ciele stratégie EÚ do roku 2020. Bolo by vážnou chybou rozdeliť túto politiku súdržnosti. Bolo by to to isté ako rozbiť Európsku úniu. Ako člen Výboru pre poľnohospodárstvo a rozvoj vidieka si myslím, že je veľmi dôležité, aby sme sa v budúcnosti zamerali na vyšší stupeň harmónie a synergie medzi politikou regionálneho rozvoja a politikou rozvoja vidieka.
<SPEAKER ID="064" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, politika súdržnosti je potrebná a úspešná.
<P>
Teraz podľa mňa musíme nájsť odvahu pozrieť sa vpred a spýtať sa, či peniaze v súčasnosti idú na správne miesta a majú plánované účinky. Peniaze sa už dnes prideľujú všelikam, a nie do najchudobnejších regiónov a na miesta, kde by skutočne mohli byť potrebné. Myslím si, že je čas, aby sme si položili otázku, či by politika súdržnosti nemala prejsť na úroveň členských štátov. Spoločné prostriedky by tak boli na úrovni EÚ nasmerované len tam, kde sú naozaj potrebné.
<P>
Po druhé by som chcela uviesť, že je bezpochyby potrebné obmedziť administratívne zaťaženie. V súčasnosti sa naň minie 30 až 40 % dostupných finančných prostriedkov, čo je skutočne priveľa.
<SPEAKER ID="065" NAME="Petru Constantin Luhan" AFFILIATION="PPE">
(RO) Úspechy politiky súdržnosti Európskej únie a jej možná pridaná hodnota pre stratégiu EÚ 2020 sú nepopierateľné. Zdôrazniť treba aj úlohu, ktorú táto politika zohráva pri zvyšovaní konkurencieschopnosti regiónov a uľahčovaní nárastu ich prispôsobiteľnosti.
<P>
Hoci priority politiky súdržnosti by sa mali zosúladiť s cieľmi stratégie EÚ 2020, je podľa mňa potrebná dostatočná pružnosť, aby sme mohli zohľadniť regionálne osobitosti a podporiť slabšie regióny s vyššou potrebou pomoci. Budú tak môcť prekonať sociálno-hospodárske ťažkosti a znevýhodnené prírodné podmienky, čo prispeje k zníženiu rozdielov.
<P>
Predpokladom pre dosiahnutie našich budúcich cieľov je silná a dobre financovaná politika Európskej únie, ktorá prinesie výhody všetkým regiónom EÚ.
<SPEAKER ID="066" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, som vďačný za možnosť zúčastniť sa na rozprave, ktorá je vždy veľmi dôležitá pre poslancov pochádzajúcich z ostrovov a žijúcich na nich. V mojom prípade ide o Kanárske ostrovy. Robím to v súlade so svojím vystúpením v rozprave o regionálnej politike podľa článku 174 Zmluvy o fungovaní Európskej únie, ktorá sa uskutočnila nedávno. Mám pripravené len tri body.
<P>
Po prvé by som chcel zdôrazniť, že táto rozprava o hospodárskych, sociálnych a územných hľadiskách politiky súdržnosti musí byť v súlade s finančnými výhľadmi na roky 2014 - 2020. Nie napriek kríze, ale práve v dôsledku krízy je cieľ súdržnosti dôležitejší než kedykoľvek predtým.
<P>
Po druhé by som chcel zdôrazniť, že politika súdržnosti nie je odvetvová, ale prierezová. Znamená to, že regionálny rozmer politiky súdržnosti nemožno považovať za osobitnú odvetvovú politiku, ale musí zahŕňať politiku v oblasti energetiky, dopravy, komunikácií a inovácií.
<P>
Po tretie by som chcel zdôrazniť, že je to mimoriadne dôležité pre ostrovné územia. Všetky sú totiž vonkajšími hranicami Európskej únie, a preto sú z hľadiska bezpečnosti veľmi citlivé na nezákonný obchod, ako aj na hrozby vyplývajúce z globalizácie.
<SPEAKER ID="067" NAME="Andreas Mölzer" AFFILIATION="NI">
(DE) Vážený pán predsedajúci, 27 členských štátov EÚ s veľkým počtom regiónov, miest a spoločenstiev a s 500 miliónmi obyvateľov má, samozrejme, obrovské množstvo rozličných potrieb a problémov. Každá iniciatíva EÚ na úrovni Bruselu má navyše regionálne a lokálne účinky.
<P>
Od 70. rokov minulého storočia môžu znevýhodnené regióny získať štrukturálnu pomoc na zabezpečenie zemepisne vyváženého rastu hospodárstva a bohatstva. Keď sa však pozrieme na momentálnu situáciu, zdá sa, že k dosiahnutiu týchto cieľov sme sa vôbec nepriblížili. Miliardy vyplatené v podobe dotácií napríklad nezabránili tomu, aby regióny Írska a Grécka naplno pocítili finančnú a hospodársku krízu. Ani regióny, ktoré počas rozšírenia v roku 2004 stratili štatút zón patriacich pod cieľ 1, na tom nie sú omnoho lepšie. Ich situácia sa zlepšila len zo štatistického hľadiska, teda na papieri. Je však všeobecne známe, že papier sa nedá jesť. Veľké regióny môžu vykazovať silný rast, no zároveň môžu obsahovať malé regióny, ktoré bojujú o prežitie.
<P>
Musíme preto zabezpečiť, aby bola politika súdržnosti účinnejšia a jednotlivé projekty udržateľnejšie.
<SPEAKER ID="068" NAME="Rareş-Lucian Niculescu" AFFILIATION="PPE">
(RO) Som presvedčený, že Európska komisia by mala jasne a podrobne popísať, ako chce dosiahnuť synergiu medzi finančnými prostriedkami politiky súdržnosti a finančnými prostriedkami spoločnej poľnohospodárskej politiky. Harmonizácia použitia týchto finančných prostriedkov totiž prinesie opatreniam EÚ pridanú hodnotu a zvýši aj účinnosť dosahovania našich cieľov.
<P>
V neposlednom rade by som chcel vyjadriť svoju podporu poslancom, ktorí dnes vyzvali na zjednodušenie pravidiel vzťahujúcich sa na všetky fondy na úrovni EÚ i členských štátov. Podporujem aj kolegov poslancov, ktorí uviedli, že HDP musí zostať hlavným kritériom na určenie oprávnenosti získania pomoci.
<SPEAKER ID="069" NAME="Derek Vaughan" AFFILIATION="S&amp;D">
Vážený pán predsedajúci, štrukturálne fondy priniesli Walesu veľký úžitok. Nie je preto prekvapivé, že podporujem súčasný základ politiky súdržnosti.
<P>
Verím, že štrukturálne fondy by mali byť k dispozícii všetkým regiónom v celej EÚ a že regióny, ktoré už nemajú štatút konvergencie, by mali získať primeranú podporu. Verím, že je potrebné zachovať konkurencieschopnosť, a preto by som chcel vyzvať všetkých kolegov, ktorí majú záujem zúčastniť sa dnes popoludní na pochode organizovanom Výborom regiónov.
<P>
A napokon verím, že Európsky sociálny fond by mal aj naďalej zostať súčasťou politiky súdržnosti, a nie byť presunutý medzi odvetvové projekty. Teším sa na zverejnenie piatej správy o súdržnosti okolo 9. novembra. Predovšetkým sa teším na to, že sa bude hovoriť o niektorých podrobnostiach vrátane zjednodušenia procesu najmä pre žiadateľov. Teším sa aj na diskusie o definícii mestskej oblasti. Je veľmi dôležité, aby sme diskutovali o tejto otázke.
<P>
V budúcnosti musíme tiež, samozrejme, zabezpečiť primeraný rozpočet pre politiku súdržnosti a štrukturálne fondy.
<SPEAKER ID="070" NAME="José Manuel Fernandes" AFFILIATION="PPE">
(PT) Vážený pán predsedajúci, páni komisári, dámy a páni, ak sa pozrieme na ciele kohéznej politiky, má jednoznačne európsku pridanú hodnotu. Znižovaním regionálnej asymetrie a prispievaním k hospodárskej, sociálnej a územnej súdržnosti dokazuje európsku solidaritu. Na to však musí mať potrebné rozpočtové prostriedky. Politika súdržnosti musí byť aj dostatočne pružná, aby sa dokázala venovať osobitostiam jednotlivých regiónov, predovšetkým menej rozvinutých, a hrubý domáci produkt by mal naďalej zostať hlavným kritériom oprávnenosti.
<P>
Európsky poľnohospodársky fond pre rozvoj vidieka musí byť koordinovaný s fondmi politiky súdržnosti, aby sa zvýšila účinnosť a maximalizovali výsledky. Podporujem tiež hodnotenie čerpania fondov politiky súdržnosti a vyzývam Komisiu, aby ho uskutočnila. Budú sa tak môcť čo najrýchlejšie prijať opatrenia na zlepšenie čerpania týchto fondov.
<SPEAKER ID="071" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, stratégia Európa 2020 mala po najhlbšej kríze v dejinách európskeho hospodárstva predstavovať nový začiatok. V rozprave, ktorá sa následne uskutočnila, však prevládali reči o rozpočtovej disciplíne. Takmer o ničom inom sa nehovorilo. Zdá sa, že tí, čo tvrdia, že musíme viac šetriť, si vysluhujú najväčší potlesk. Rada znižuje výdavky, členské štáty znižujú výdavky a teraz sa zdá, že aj tu v Parlamente prevláda názor, že je potrebné znížiť i rozpočet EÚ.
<P>
Takýmto spôsobom nevybudujeme budúcnosť. Európska únia čoskoro nebude mať žiadnu politiku súdržnosti, žiadnu regionálnu politiku, žiadnu politiku zamestnanosti a žiadnu hospodársku politiku. Bude mať len finančnú politiku. Páni komisári Hahn a Andor, znepokojuje vás táto všeobecná atmosféra rozpočtových škrtov? Som presvedčená, že rozprava, ktorá tu práve prebieha, je trocha naivná.
<SPEAKER ID="072" NAME="Andrzej Grzyb" AFFILIATION="PPE">
(PL) Vážený pán predsedajúci, vaše vyhlásenie, pán Hahn, že politika súdržnosti a regionálna politika sú v dobrom stave a mali by to byť politiky blízke občanom, zahŕňajúce rozličné dobre navrhnuté nástroje, je - zdá sa mi - dobrou odpoveďou na otázku, ktorá bola dnes položená v tomto Parlamente.
<P>
Na prekonanie krízy, ktorá je pre nás všetkých ťažká, a dosiahnutie cieľov hospodárskej stratégie do roku 2020 je potrebná politika súdržnosti a jasné ciele pre členské štáty i regióny. Tento rok sme nazvali Európskym rokom boja proti chudobe a sociálnemu vylúčeniu. S týmto cieľom budeme pokračovať aj do roku 2020. Nedosiahneme ho však bez začlenenia Európskeho sociálneho fondu do politiky súdržnosti. Očakávajú to aj miestne orgány a to isté tvrdí aj Výbor regiónov, ktorý ich zastupuje. Preto by sme v tomto Parlamente mali do veľkej miery zohľadniť ich názor.
<SPEAKER ID="073" NAME="Inés Ayala Sender" AFFILIATION="S&amp;D">
(ES) Vážený pán predsedajúci, je dobre známe, že územná súdržnosť spolu s hospodárskym a sociálnym blahobytom členských štátov a ich regiónov si vyžadujú komunikačné siete, ktoré uľahčujú a umožňujú skutočný voľný pohyb osôb, tovarov a služieb cez hranice. Tieto siete sú potrebné na zaručenie väčšieho súladu medzi systémami mobility, väčšieho súladu medzi cieľmi hospodárskej, sociálnej a územnej súdržnosti a plánovania transeurópskych sietí, ktoré sa často ignorujú alebo uskutočňujú súbežne bez toho, aby boli splnené nevyhnutné predpoklady.
<P>
Doposiaľ však bolo financovanie európskej politiky v oblasti transeurópskych sietí zo strany Európskej únie i členských štátov žalostne a zarážajúco nedostatočné najmä v cezhraničných zónach, ktoré všetci považujú za zem nikoho.
<P>
Je pravda, že v členských štátoch, ktorým sa podarilo skoordinovať tieto dve politiky, došlo k multiplikačnému účinku, ktorý rýchlo posunul vpred historicky zaostávajúce regióny, mestá a občanov a začlenil ich do súdržnosti, o ktorú sa všetci usilujeme.
<P>
Preto ak chceme dosiahnuť hlavný cieľ spočívajúci v znížení rozdielov a priblížení regiónov a občanov nášmu priestoru prosperity a bohatstva pomocou lepších komunikačných kanálov, musíme vniesť vážnu diskusiu do rozpravy o období po roku 2013, pokiaľ ide o naliehavú potrebu dostatočného financovania transeurópskych sietí raz a navždy.
<SPEAKER ID="074" NAME="Czesław Adam Siekierski" AFFILIATION="PPE">
(PL) Vážený pán predsedajúci, politika súdržnosti zahŕňa a združuje širokú škálu rozličných rozvojových cieľov, ako aj očakávaní nielen regiónov, no aj rôznych sociálnych skupín. Úspechy politiky súdržnosti a skúsenosti, ktoré sme v rámci nej získali, ukazujú, že to môže a musí byť politika, ktorá plní nové úlohy zahrnuté v stratégii Európa 2020.
<P>
Zrýchlenie hospodárskeho rastu sa nie vždy prejaví znížením chudoby. Preto Európsky sociálny fond zohráva takú dôležitú úlohu a preto musíme koordinovať jednotlivé politické stratégie. Vytváranie pracovných miest a vhodný systém vzdelávania a rekvalifikácie začínajú byť mimoriadne dôležité. Politika súdržnosti je základom na dosiahnutie udržateľného rozvoja mestských aglomerácií a vidieckych oblastí pri zohľadnení ich osobitnej povahy a možností. Správna koordinácia jednotlivých politických stratégií umožní, aby fond pre rozvoj vidieka a ďalšie fondy znížili sklz v rozvoji a zohľadnili osobitnú povahu menej rozvinutých oblastí vrátane vidieckych oblastí.
<SPEAKER ID="075" NAME="Maria do Céu Patrão Neves" AFFILIATION="PPE">
(PT) Politika súdržnosti nie je len ďalším nástrojom európskej integrácie, no dá sa považovať za skutočné stelesnenie a dynamický dôkaz samotného európskeho projektu v zmysle spoločenstva občanov, ktorí vyznávajú spoločné hodnoty sociálnej spravodlivosti a solidarity.
<P>
V tejto súvislosti sa z pochopiteľných dôvodov trvá na tom, aby bola politika súdržnosti zameraná na všetky regióny a aby sa kritériá oprávnenosti rozšírili nad rámec momentálneho zdôrazňovania hrubého domáceho produktu na obyvateľa, v dôsledku čoho budú spravodlivejšie. Napriek tomu nikdy nesmieme spustiť zo zreteľa prvotný a najdôležitejší cieľ politiky súdržnosti, ktorým je dosiahnutie rovnakej životnej úrovne všetkých Európanov. Vždy to znamená, že osobitnú pozornosť je potrebné venovať najchudobnejším regiónom, napríklad niektorým najvzdialenejším regiónom, ktoré skutočne potrebujú špecifické opatrenia.
<SPEAKER ID="076" NAME="Silvia-Adriana Ţicău" AFFILIATION="S&amp;D">
(RO) Chcela by som požiadať Európsku komisiu, aby zabezpečila, že budúca politika hospodárskej, sociálnej a územnej súdržnosti Európskej únie vyčlení vysoké sumy pre odvetvie dopravy, najmä na intermodalitu, ako aj pre oblasť energetickej účinnosti obytných budov. Myslím si, že tieto investície na jednej strane vytvoria pracovné miesta na miestnej a regionálnej úrovni a zároveň podporia hospodársku prosperitu a rozvoj malých a stredných podnikov v týchto odvetviach.
<P>
V neposlednom rade, pán komisár Hahn, by som chcela vyjadriť svoju nádej, že po roku 2013 budeme mať samostatný riadok na financovanie stratégie Európskej únie pre podunajskú oblasť. Rada by som uviedla, že stratégia Európskej únie pre pobaltskú oblasť má len na rok 2011 vyčlenených 20 miliónov EUR. Stratégia Európskej únie pre podunajskú oblasť by sa mohla stať jedným z najúspešnejších projektov Európskej únie.
<SPEAKER ID="077" NAME="Iosif Matula" AFFILIATION="PPE">
(RO) Načasovanie dnešnej rozpravy o politike súdržnosti po roku 2013 je úplne správne, ak vezmeme do úvahy aj to, že v Bruseli prebiehajú dni otvorených dverí.
<P>
Skutočnosť, že mnohí účastníci z väčšiny regiónov Európy sem prišli predstaviť svoje iniciatívy, úsilie a výsledky, ako aj svoju nespokojnosť s mnohými oblasťami regionálneho rozvoja, ma podporuje v názore, že politika súdržnosti EÚ prináša konkrétne výsledky.
<P>
Osobitné hľadisko, ktoré sa berie do úvahy počas súčasného programového obdobia, je efektívnosť využívania momentálnych finančných prostriedkov. Budeme sa musieť sústrediť na vykonávacie opatrenia zamerané na zvýšenie úrovne čerpania vyčlenených prostriedkov najmä v regiónoch, ktoré majú v tomto smere ťažkosti. Preto sa musíme na európskej, vnútroštátnej, regionálnej a miestnej úrovni naďalej usilovať zjednodušiť vykonávanie politiky súdržnosti. Jednoznačne je potrebné zachovať primeranú rovnováhu medzi zjednodušením postupov a zabezpečením účinnosti a dobrého finančného riadenia, aby sme získali politiku, ktorá sa bude dať jednoducho vykonávať so zlepšeným imidžom.
<SPEAKER ID="078" NAME="Seán Kelly" AFFILIATION="PPE">
(GA) Nemám veľa času, vážený pán predsedajúci. Preto sa zameriam len na zopár bodov.
<P>
Vážený pán predsedajúci, po prvé nie je možný opätovný presun ESF na úroveň členských štátov, rovnako ako nie je možný opätovný presun SPP na úroveň členských štátov. Potrebujeme viac Európy, nie menej.
<P>
Po druhé je mimoriadne potrebné zjednodušenie postupu podávania žiadostí. Stretol som sa so skupinami, ktorým sa nechcelo podať žiadosť, hoci sú oprávnené na získanie financovania, lebo podávanie žiadostí je také zložité. Niektorí si dokonca museli najať odborníka, aby žiadosť vypracoval za nich. Je to absurdné a treba s tým skoncovať.
<P>
Po tretie si myslím, že je potrebné zachovať cieľ 1 aj cieľ 2. Zastupujem našu skupinu v Mannheime a videl som prínosy cieľa 2. Je to podľa mňa dôležité.
<P>
Na záver chcem uviesť, že je potrebné - hoci niektorí kolegovia z poslaneckého klubu PPE so mnou nesúhlasia - pozrieť sa aj na HDP ako na kritérium, ktoré by nebolo výlučné. Určite by to malo byť hlavné kritérium, nie však jediné. Myslím si, že na túto tému by sa mala uskutočniť rozprava, a teším sa na ňu.
<SPEAKER ID="080" NAME="Luís Paulo Alves" AFFILIATION="S&amp;D">
(PT) Európsky sociálny fond (ESF) je pravdepodobne nástrojom, ktorý najviac podporuje súdržnosť. Preto je potrebná jeho úzka koordinácia s fondom regionálneho rozvoja. K problémom, ktoré sa musia riešiť, je potrebné pristupovať lokálne: inými slovami, globálne nazerať na lokálne opatrenia. Miestne a regionálne orgány najlepšie vedia, aká je situácia v teréne, koľko investícií do vytvárania pracovných miest je potrebných a ktoré opatrenia sú najvhodnejšie na podporu zamestnanosti v ich regiónoch. Dobré skúsenosti regiónov musíme zobrať do úvahy.
<P>
Na Azorských ostrovoch, ktoré sú veľmi odľahlým regiónom, kde nezamestnanosť obyčajne dosahuje rekordné úrovne, je teraz miera nezamestnanosti 6,5 % - a je najnižšia v Portugalsku. Do veľkej miery je to spôsobené stratégiou plánovania do budúcnosti v oblasti zamestnanosti, ktorá určuje, aké faktory je potrebné brať do úvahy a ako dosiahnuť požadované ciele, ako aj využívaním ESF ako funkčného nástroja tejto stratégie v oblasti výchovy a vzdelávania a zvyšovania zamestnanosti.
<P>
Všeobecné uplatňovanie politiky súdržnosti je jediným spôsobom zabezpečenia úspechu stratégie Európa 2020.
<SPEAKER ID="081" NAME="Piotr Borys" AFFILIATION="PPE">
(PL) Vážený pán predsedajúci, politika súdržnosti alebo regionálna politika by mohla patriť medzi kľúčové faktory rozvoja Európskej únie. Táto politika je viac orientovaná na občanov než väčšina ostatných a zameriava sa na praktické ciele a riešenie dôležitých praktických problémov. Preto musíme v rámci kohéznej politiky zavŕšiť oblasť územnej súdržnosti. Kľúčovými otázkami sú výstavba ciest, vysokorýchlostných železničných spojení a dokončenie súdržnosti, ktoré zvýši mobilitu v celej Európe.
<P>
Pokiaľ ide o Európsky sociálny fond, zdá sa, že nebudeme schopní uskutočniť ambiciózne návrhy stratégie Európa 2020. Tretina Európanov dnes nemá odbornú kvalifikáciu. Myslím si, že tento fond by mal v súčasnosti vo veľkej miere investovať práve do odbornej prípravy a celoživotného vzdelávania a priniesť zvýšenie kvalifikácií, ktoré má naša európska spoločnosť k dispozícii. Okrem toho by fond mal byť zameraný nielen na problematiku sociálneho začlenenia, ale aj na zvýšenie pracovnej mobility európskych občanov.
<SPEAKER ID="082" NAME="Miroslav Mikolášik" AFFILIATION="PPE">
(SK) Politika regionálneho rozvoja je kľúčovým prvkom hospodárskeho, sociálneho a územného rozvoja Európskej únie, preto si jej sústavná modernizácia reagujúca na nové trendy zasluhuje zvláštnu pozornosť a musí byť prioritou Európskej únie aj po roku 2013.
<P>
Bohato nazhromaždené skúsenosti z minulosti musia viesť k odstráneniu opakovania chýb, k zlepšeniu efektívnosti a rýchleho a kvalitného vykonávania politiky súdržnosti, ako aj fungovania partnerstva a k zvýšeniu transparentnosti. Som presvedčený, že realizácia politiky súdržnosti musí byť v budúcnosti viac zameraná na výsledky, na ich kvalitu, čo vyžaduje zlepšenie monitorovania, hodnotenia účinnosti programov uplatňovania regionálnej politiky a politiky súdržnosti, aby prostriedky išli do infraštruktúry, do vedy a výskumu, do boja proti nezamestnanosti, pre podniky, pre občanov ako takých, aby jednoducho regióny rástli a doháňali tých najlepších.
<SPEAKER ID="083" NAME="Silvia Costa" AFFILIATION="S&amp;D">
(IT) Vážený pán predsedajúci, rada by som vyjadrila svoju podporu zachovaniu vlastného rozpočtu a pravidiel Európskeho sociálneho fondu, hoci s víziou jeho väčšej integrácie so všetkými ostatnými štrukturálnymi fondmi.
<P>
Pravidlá však musíme prehodnotiť prinajmenšom v piatich oblastiach: je potrebné väčšie zjednodušenie a intenzívnejšie sledovanie výsledkov, nielen postupov; ak chceme, aby bola väčšina skúseností skutočne taká ako v talianskych regiónoch za posledné dva roky, je potrebné ponúknuť integrované balíky usmernení, vzdelávania, rekvalifikácie a podpory, aby sme prispeli k začleneniu prepustených a nezamestnaných pracovníkov do malých a stredných podnikov; je potrebné podporovať partnerstvá v oblasti vzdelávania medzi vzdelávacími inštitúciami, univerzitami a podnikmi s cieľom poskytnúť príležitosti na sústavnú odbornú prípravu, ktorá zohľadňuje potrebu nových zručností; je potrebných viac nadnárodných projektov, ktoré sú doposiaľ len experimentálne; a je potrebných viac vnútroštátnych a nadnárodných iniciatív zameraných na prácu a štúdium mladých ľudí.
<P>
Som presvedčená, že práve na základe týchto bodov - okrem iných - musíme prehodnotiť možnosť zavedenia nových pravidiel pre Európsky sociálny fond.
<SPEAKER ID="084" NAME="Mairead McGuinness" AFFILIATION="PPE">
Vážený pán predsedajúci, hovoríme o politike súdržnosti a regionálnej politike. Ako už možno niektorí z vás vedia, na verejnosť prenikol dokument o budúcnosti spoločnej poľnohospodárskej politiky do roku 2020, ktorý sa venuje aj územným problémom budúcnosti. Všetky naše politiky teda navzájom súvisia. Pre každú z nich chceme primerane financovaný politický rámec.
<P>
V súvislosti s týmto uznesením mám niekoľko poznámok. Potrebujeme aj súdržnosť medzi členskými štátmi. Videli sme, že politika členských štátov niekedy ničí dobrú prácu kohéznej a regionálnej politiky. Tento týždeň sme sa stretli s predstaviteľmi regionálnych orgánov, ktorí hovorili o obrovskej frustrácii, keď sa pokúšajú získať finančné prostriedky. Ich hlas si nestačí vypočuť, ale musíme mu aj načúvať a reagovať naň.
<P>
Podporujem toto uznesenie.
<SPEAKER ID="085" NAME="Csaba Sógor" AFFILIATION="PPE">
(HU) Kohézna a regionálna politika Európskej únie je mimoriadne dôležitá nielen na zvýšenie konkurencieschopnosti, ale aj na praktické uskutočnenie myšlienky jednotnej Európy. Myslím si, že všetci súhlasíme s tým, že skutočne zjednotenú Európu budeme môcť zo strednodobého a dlhodobého hľadiska vybudovať len za predpokladu vyváženej úrovne hospodárskeho rozvoja v celej Európe. Ak chceme účinne uskutočňovať stratégiu EÚ 2020 a dosiahnuť jej ciele, je nevyhnutné, aby všetky regióny s rozličnou úrovňou rozvoja mali z procesu prospech. Preto je veľmi dôležité, aby mali menej rozvinuté regióny aj naďalej k dispozícii súčasnú úroveň finančných prostriedkov politiky súdržnosti. Musíme zabrániť rozdeleniu Európy na dve časti v dôsledku spomalenia procesu dobiehania členských štátov, ktoré vstúpili do EÚ v roku 2004.
<SPEAKER ID="086" NAME="Anna Záborská" AFFILIATION="PPE">
(SK) Pri všetkých tých stratégiách a rámcoch nezabudnime na to podstatné, Európa nie je projekt budovania skanzenu. Nie je to komunistická utópia, kde každý pracuje a všetci dostanú to, čo chcú. A Európsky sociálny fond nie je nástroj na realizáciu takýchto nápadov. Je to nástroj, ktorý pomáha rozvoju, ale je to v prvom rade pomoc pre tých, ktorí si nedokážu pomôcť sami.
<P>
Ak sa niekto nedokáže postarať o svoje zamestnanie, svoj príbytok, jedlo či zdravie, treba mu pomôcť, to je solidarita. Nie umelo vytvorené pracovné miesta, ktoré deformujú trh práce, nie vyrovnávanie sociálnych a regionálnych rozdielov, ktoré zaváňa rovnostárstvom. Ak nechceme dopadnúť ako knieža Potemkin, nepoužívajme slovo sociálny častejšie ako slovo zodpovedný. Svetová finančná kríza nás varuje pred nereálnosťou a nezodpovednosťou.
<SPEAKER ID="087" NAME="Jiří Havel" AFFILIATION="S&amp;D">
- (CS) Vážený pán predsedajúci, chcel by som vyjadriť svoju vďaku za dnešné prednesenie a následnú plodnú diskusiu. Napĺňa ma obrovským optimizmom. Skutočnosť, že existuje zhoda, pokiaľ ide o potrebu politiky súdržnosti, je bezpochyby dobrou správou pre všetkých. To, že existuje zhoda v tomto Parlamente, je, samozrejme, ešte lepšie.
<P>
Rád by som poďakoval Komisii za to, že pripravuje zjednodušenie čerpania fondov. Mal som možnosť preskúmať jej návrh a je to určite krok správnym smerom.
<P>
Na záver by som chcel poznamenať, že súdržnosť má absolútny a relatívny rozmer. Absolútny rozmer je to, čo všetci chápeme ako podporu najchudobnejších regiónov. Relatívny rozmer v rámci jednotlivých štátov je však rovnako dôležitý. Prihováram sa za to, aby sme naň nezabudli.
<SPEAKER ID="088" NAME="Paul Rübig" AFFILIATION="PPE">
(DE) Vážený pán predsedajúci, v prvom rade by som chcel poďakovať pánovi Hahnovi, bývalému rakúskemu ministrovi vedy a výskumu, za úvod do novej rozpravy, ktorá významným spôsobom prispeje k podpore rastu v Európe. Keby každý malý a stredný podnik v Európe vytvoril nové pracovné miesto, v Európe by už nebola nezamestnanosť. Mali by sme preto porozmýšľať o tom, ako týmto malým a stredným podnikom umožniť prijímať nových zamestnancov a tiež zohrávať aktívnejšiu úlohu na medzinárodných vývozných trhoch.
<P>
Významné obavy sú však spojené aj s výskumom a dopravnými infraštruktúrami. Komisia má pred sebou dôležité úlohy, pokiaľ ide o reštrukturalizáciu spojenia medzi Východom a Západom, napríklad z Paríža do Budapešti, alebo medzi severom a juhom. V týchto oblastiach je možné vytvoriť nové pracovné miesta, ktoré sú momentálne v Európe naliehavo potrebné.
<SPEAKER ID="089" NAME="Nuno Teixeira" AFFILIATION="PPE">
(PT) Vážený pán predsedajúci, pán komisár, politika súdržnosti je silným pilierom európskej solidarity. Práve prostredníctvom súdržnosti dosiahneme cieľ, ktorým je zníženie rozdielov medzi jednotlivými regiónmi, a podporíme harmonický rozvoj v Európskej únii. Pre nasledujúce obdobie rokov 2014 - 2020 musíme vytvoriť taký rámec, ktorý posilní účinnosť regionálnej politiky. Treba podporovať dobrú správu vecí verejných na všetkých úrovniach prostredníctvom intenzívnejšieho zapojenia a účasti regionálnych a miestnych orgánov v súlade so zásadou subsidiarity, ako to ustanovuje nová Lisabonská zmluva.
<P>
Nesmieme zabúdať na osobitnú situáciu v najodľahlejších regiónoch. Táto skupina regiónov čelí veľkým problémom a musí mať aj v budúcnosti prospech z osobitných ustanovení týkajúcich sa vykonávania európskych politík. Hrubý domáci produkt musí zostať hlavným kritériom oprávnenosti. Ak však chceme získať ucelenejší obraz situácie v regióne, musíme zohľadniť aj ďalšie ukazovatele.
<SPEAKER ID="090" NAME="Johannes Hahn" LANGUAGE="DE">
Vážený pán predsedajúci, táto rozprava je veľmi živá a angažovaná. Rád by som poďakoval všetkým zainteresovaným. Rád by som tiež všetkým pripomenul, zopakoval a zdôraznil skutočnosť, že regionálna politika je investičná politika, ktorá sa týka všetkých regiónov. Mali by sme ju považovať za integrovanú politiku, a preto musí byť rozhodne zameraná na mestá. Dôvodom je však aj to, že na mestá sú zamerané rozličné oblasti politiky vrátane strát energie, znižovania spotreby energie, využívania energie, dopravy a sociálnych problémov. Na všetky tieto faktory sa musíme pozrieť vo všeobecných súvislostiach.
<P>
Rozhodne podporujeme výzvy na zjednodušenie pravidiel. Chcel by som vás však v tejto oblasti poprosiť o pochopenie, lebo musíme brať do úvahy aj požiadavky daňovníkov. Viacerí rečníci dnes poukázali na potrebu zjednodušenia situácie. Musíme ho však dosiahnuť zavedením štandardizovaných pravidiel pre jednotlivé fondy, ak je to uskutočniteľné a možné.
<P>
Chcel by som vám poďakovať za diskusiu a za podporu Parlamentu. Rád by som vás však tiež vyzval, aby ste sa ozvali aj na vnútroštátnej úrovni a získali podporu v záležitostiach, o ktorých ste dnes hovorili, aby regionálna politika zostala v budúcnosti jadrom európskej politiky.
<SPEAKER ID="091" NAME="László Andor">
člen Komisie. - Vážený pán predsedajúci, aj pre mňa bola táto diskusia o budúcnosti politiky súdržnosti a v rámci nej o budúcnosti Európskeho sociálneho fondu mimoriadne užitočná a prospešná.
<P>
Súhlasím so všetkými, ktorí zdôraznili, že je to mimoriadne významný nástroj na podporu stratégie Európa 2020 a jej troch cieľov: je inteligentný, udržateľný a je s ním spojený inkluzívny rast. V rámci inkluzívneho rastu musíme podporovať oba ciele: zvýšenie zamestnanosti a zníženie chudoby. Sú totiž navzájom prepojené. Musíme zabezpečiť, aby ESF prispieval k plneniu širokej škály cieľov v rámci sociálneho programu.
<P>
Je jasné, že v diskusii boli pomenované hlavné hrozby pre politiku súdržnosti, napríklad sektoralizácia, prechod na vnútroštátnu úroveň alebo oslabenie celkovej kapacity znížením výšky sumy. Musíme sa vyhnúť týmto scenárom a zistiť, v ktorých oblastiach sú potrebné ďalšie opatrenia. Musíme zabezpečiť inovácie z hľadiska projektov financovaných fondom a z hľadiska spôsobu, akým ESF financuje tieto ciele.
<P>
Som absolútne otvorený spolupráci s poslancami na osobitných problémoch, napríklad na zjednodušovaní, zlepšovaní hodnotenia, posilňovaní podmienečnosti, skúmaní možností finančného inžinierstva a spolupráce s ďalšími zdrojmi financovania, pretože v hre je veľmi veľa.
<P>
Sme si vedomí problémov s čerpaním najmä v Grécku o niekoľko rokov a spolu s útvarmi a orgánmi členských štátov tvrdo pracujeme na odstraňovaní prekážok rýchlejšieho vyplácania prostriedkov. Dosiahnutie pokroku v tomto smere je spoločným záujmom Komisie a členských štátov. Je však úplne jasné a myslím si, že spolu s pánom komisárom Hahnom sa všetci zhodneme na tom, že musíme zabezpečiť silnú politiku súdržnosti v budúcnosti. Mojím cieľom je tiež zabezpečiť, aby v rámci nej existoval silný a viditeľný Európsky sociálny fond.
<SPEAKER ID="092" NAME="Predsedajúci">
V súlade s článkom 115 ods. 5 a článkom 110 ods. 2 rokovacieho poriadku som dostal dva návrhy uznesení.
<P>
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="093" NAME="Dominique Baudis" LANGUAGE="FR">
Dnešným hlasovaním o uznesení vo štvrtok 7. októbra 2010 žiada Európsky parlament Komisiu, aby porozmýšľala o podstatnom skvalitnení nástrojov politiky súdržnosti. Vďaka Lisabonskej zmluve už súdržnosť nie je len hospodárska a sociálna, ale aj územná. Regionálna politika je jedným z pilierov európskej integrácie. Po spoločnej poľnohospodárskej politike je to druhý okruh rozpočtu Únie. Európa musí prijať integrovanú stratégiu rozvoja svojich regiónov. Jednou z najvýznamnejších úloh tejto politiky je rozvoj cezhraničných dopravných spojení. Medzi priority tejto oblasti patrí cesta cez Pyreneje medzi Francúzskom a Španielskom, ktorá je dôležitá najmä pre juhozápadný európsky volebný obvod. Cestné a železničné spojenia v súčasnosti nespĺňajú očakávania. Niektoré regióny sú síce prepojené zo socioekonomického hľadiska, no momentálne nemajú k dispozícii primerané prostriedky komunikácie. Jednotlivé projekty, ktoré má Komisia uskutočniť v tejto zemepisnej oblasti, sa budú realizovať v strednodobom a dlhodobom horizonte. Preto si zasluhujú začlenenie do diskusie o kohéznej politike po roku 2013.
<SPEAKER ID="094" NAME="Vilija Blinkevičiūt" LANGUAGE="LT">
V súčasnej hospodárskej a sociálnej kríze je Európsky sociálny fond (ESF) jedným z hlavných finančných nástrojov Európskej únie na boj proti hromadnej nezamestnanosti, chudobe a sociálnemu vylúčeniu. Tento fond navyše zohráva dôležitú úlohu v oblasti vzdelávania pracovníkov, celoživotnej odbornej prípravy, zlepšovania pracovných príležitostí a začleňovania pracovníkov do trhu práce. Súhlasím s tým, že ak chceme splniť ciele stratégie Európa 2020 predovšetkým v oblasti zamestnanosti a sociálnych vecí, musíme posilniť ESF, zvýšiť jeho účinnosť a zároveň skvalitniť finančné postupy tohto fondu. V súčasnosti je finančný systém fondu príliš zložitý, a preto je veľmi dôležité, aby Komisia zjednodušila a spružnila finančné postupy štrukturálnych fondov. Len tak budú môcť členské štáty čo najúčinnejšie a najefektívnejšie použiť peniaze vyčlenené z ESF na vytváranie nových a lepších pracovných miest. Pokiaľ ide o financovanie zo štrukturálnych fondov, nesmieme zabúdať na transparentnosť a posilňovanie kontroly finančných prostriedkov vyčlenených na pomoc. Vyzývam tiež Komisiu, aby v budúcnosti rozdeľovala peniaze z ESF ešte efektívnejšie a cielenejšie a aby prijala všetky možné opatrenia, pomocou ktorých zabezpečí, že finančné prostriedky EÚ pôjdu priamo ľuďom žijúcim v chudobe, ktorí najviac potrebujú pomoc. Len účinnejší a silnejší fond môže v budúcnosti prispieť k zníženiu nezamestnanosti a chudoby v Európe.
<SPEAKER ID="095" NAME="Zuzana Brzobohatá" LANGUAGE="CS">
Uznesenie predložené na základe otázky na ústne zodpovedanie považujem za významné z mnohých hľadísk. Určite stojí za zmienku, že spoločná pozícia predstavená v návrhu uznesenia zdôrazňuje výzvu založenú na skúsenostiach zo súčasného programového obdobia, aby bola štruktúra politiky súdržnosti v období po roku 2013 jednoduchá, spravodlivá a transparentná. Hlavným kritériom na určenie oprávnenosti získania pomoci v rámci regionálnej politiky je podľa mňa HDP. Dá sa však diskutovať o pridaní ďalších merateľných ukazovateľov na určovanie oprávnenosti získania pomoci v rámci regionálnej politiky, ak je možné preukázať ich význam. Zároveň považujem za potrebné zachovať Európsky sociálny fond ako súčasť nariadenia o všeobecných ustanoveniach týkajúcich sa finančných prostriedkov v rámci politiky súdržnosti. Musíme zdôrazniť, že tento fond by mal mať vlastné pravidlá. Pri vytváraní regionálnej politiky a politiky súdržnosti po roku 2013 je podľa mňa v oblasti rozvoja vidieka úplne nevyhnutná koordinácia týchto politík s ďalším pilierom spoločnej poľnohospodárskej politiky, aby sa účely týchto dvoch politík nekrížili a neviedli k vzájomne protikladným cieľom.
<SPEAKER ID="096" NAME="Alain Cadec" LANGUAGE="FR">
Štrukturálne fondy prispievajú na stovky hospodárskych, sociálnych a kultúrnych projektov vo všetkých európskych regiónoch, pričom opatrenia sa prijímajú čo najbližšie k občanom. Pre stratégiu EÚ do roku 2020 majú zásadný význam. Podobne ako väčšina kolegov z Výboru pre regionálny rozvoj zastávam názor, že je nevyhnutné zaručiť v budúcnosti silnú a dobre financovanú politiku súdržnosti zameranú na všetky európske regióny. Minulý rok sa povrávalo, že Európska komisia možno plánuje čiastočný návrat štrukturálnych fondov na vnútroštátnu úroveň. Je to neprijateľné. Budem bojovať za zachovanie európskej pridanej hodnoty politiky súdržnosti na regionálnej úrovni. Niektorí ľudia by tiež boli radi, keby sa štrukturálne fondy ešte viac zamerali na najchudobnejšie regióny. Je to šialenstvo: politika súdržnosti nemá byť politikou darov a takzvané bohaté regióny tiež majú množstvo sociálnych a hospodárskych štrukturálnych problémov. Súdržnosť si vyžaduje solidaritu medzi všetkými regiónmi. Stálo by za to preskúmať význam kritérií používaných na určenie oprávnenosti na získanie podpory zo štrukturálnych fondov. HDP síce musí zostať hlavným kritériom, no Komisia by mala hľadať aj ďalšie ukazovatele, ktoré by lepšie zohľadňovali ťažkosti regiónov.
<SPEAKER ID="097" NAME="Vasilica Viorica Dăncilă" LANGUAGE="RO">
Všetci vieme, že Európsky sociálny fond je hlavným finančným nástrojom Európskej únie na podporu politiky zamestnanosti v členských štátoch. Na úrovni EÚ v súčasnosti čelíme krízovému scenáru a členské štáty majú iné možnosti na zvládnutie situácie spôsobenej hospodárskou a finančnou krízou. Vítam úmysel skrytý za európskou platformou na boj proti chudobe, ktorým je zabezpečenie hospodárskej, sociálnej a územnej súdržnosti s primeranou finančnou podporou. Myslím si však, že podpora z Európskeho sociálneho fondu musí byť založená na solidarite. Budúci Európsky sociálny fond musí podporovať úsilie regiónov o vzdelávanie ľudských zdrojov, aby dokázali spĺňať usmernenia v oblasti rozvoja pri čo najnižších nákladoch na pracovnú silu.
<SPEAKER ID="098" NAME="Zita Gurmai" AFFILIATION="S&amp;D">
písomne. - ESF sa počas svojej histórie vždy prispôsoboval momentálnym hospodárskym prioritám EÚ. Je jasné, že ESF sa musí opäť prispôsobiť, pretože sa zmenili okolnosti. Musí sa prispôsobiť stratégii EÚ 2020, ktorej kľúčovým cieľom je nárast zamestnanosti. Musí sa prispôsobiť kríze. ESF nie je sám osebe nástrojom krízového riadenia, ale teraz musí fungovať v čase krízy. Nemali by sme zabúdať, že aj po odznení makroekonomických kríz môže zamestnanosť zostať na nízkej úrovni. Nezamestnanosť v Európe sa zvýšila. Niektoré európske krajiny sú nútené zavádzať rozpočtové škrty, ktoré ohrozujú pracovné miesta najmä vo verejnom sektore. Väčšinu pracovníkov vo verejnom sektore tvoria ženy. Prepúšťanie vo verejnom sektore preto v prvom rade ohrozuje ženy. Zvýšenie účasti žien na trhu práce je kľúčovým cieľom stratégie EÚ 2020 a všetkých rozumných politikov. Účasť žien je totiž zvlášť dôležitá na ochranu a transformáciu nášho sociálneho modelu. Mali by sme preto pomôcť tým, čo v dôsledku rozpočtových škrtov prišli o prácu. Niektoré krajiny by boli radšej, keby bol ESF v nasledujúcom rozpočte do istej miery presunutý na úroveň členských štátov. Ja som však pevne presvedčená, že Európsky sociálny fond by mal aj naďalej zostať neoddeliteľnou súčasťou politiky EÚ.
<SPEAKER ID="099" NAME="Edit Herczog" LANGUAGE="HU">
Keď hovoríme o budúcnosti politiky súdržnosti a najmä o jej cieľoch, prioritách a štruktúre, musíme spomenúť aj celoeurópsku integráciu európskeho a regionálnych energetických trhov a strategickú sieť infraštruktúry, ktorá podporuje používanie obnoviteľných zdrojov energie. Projekty na rozvoj miest a vidieka financované zo štrukturálnych fondov totiž predstavujú veľmi dôležitú časť investícií EÚ v oblasti energetiky. Patria medzi ne investície do diaľkového vykurovania, niektoré projekty energetickej účinnosti a projekty rozvoja miestnych a regionálnych energetických sietí. V budúcnosti musíme zlepšiť využívanie existujúcich fondov EÚ tak, aby sme podporili opatrenia energetickej účinnosti a povzbudili širšie využívanie prostriedkov zo štrukturálnych fondov a Kohézneho fondu na tento účel. Čo sa týka energetickej politiky, finančné prostriedky určené na výskum, vývoj a pokusy by sa do roku 2020 mali v porovnaní so súčasnou úrovňou zdvojnásobiť. Súčasťou toho by mal byť výrazný nárast finančných prostriedkov vyčlenených na obnoviteľnú energiu, inteligentné siete a energetickú účinnosť. Jedným z nástrojov, ktoré by mohli prispieť k dosiahnutiu tohto cieľa, je politika súdržnosti a regionálna politika EÚ po roku 2013.
<SPEAKER ID="100" NAME="Tunne Kelam" AFFILIATION="PPE">
písomne. - Bude mimoriadne dôležité prispôsobiť budúcu politiku súdržnosti stratégii EÚ 2020 a prepojiť ju s ňou, pretože len toto prepojenie môže zaistiť trvalo udržateľný hospodársky rast, konkurencieschopnosť a vytváranie nových pracovných miest. Zároveň by sme nemali dovoliť rozdrobenie politiky súdržnosti. Stratégia EÚ 2020 bude dôležitou zložkou budúcej politiky súdržnosti, nemôže ju však nahradiť. Nevyhnutne potrebujeme radikálne zjednodušenie pravidiel financovania, aby boli prostriedky EÚ prístupnejšie na miestnej úrovni a na úrovni mimovládnych organizácií. Tieto úrovne majú najlepší potenciál na zmysluplné a dobre cielené využívanie prostriedkov EÚ. V tomto smere neprimeraná byrokratická zodpovednosť často stojí viac času a energie, než sa investuje do skutočného vypracovania projektov. Takáto nerovnováha je čoraz závažnejšou praktickou a morálnou prekážkou budúceho pokroku. Pri príprave rámca na ďalšie finančné obdobie bude dôležité včasné zapojenie predstaviteľov regiónov a odvetvia obchodu. Ich skúsenosti a praktickosť by sa mali považovať za hodnotný príspevok k účinnému uskutočňovaniu budúcej regionálnej politiky a k získavaniu ďalších prostriedkov.
<SPEAKER ID="101" NAME="Ádám Kósa" LANGUAGE="HU">
Návrh uznesenia predložený Výborom pre zamestnanosť a sociálne veci správne zdôrazňuje význam podpory malých a stredných podnikov a vytvárania synergie medzi štrukturálnymi fondmi, pretože hoci je príbeh Európskeho sociálneho fondu úspešný, stále dochádza k chybám a naďalej zápasí s mnohými problémami najmä počas finančnej a hospodárskej krízy. Príležitostí vyplývajúcich z pozitívneho vplyvu plánu hospodárskej obnovy Európy bude okrem toho v budúcnosti menej. V rámci tohto plánu už ustanovenia všeobecného nariadenia o skupinových výnimkách (nariadenie (ES) č. 800/2008) umožnili členským štátom dočasne poskytnúť dodatočné dotácie a kompenzácie na zamestnávanie osôb so zdravotným postihnutím, ktoré podlieha mnohým podmienkam.
<P>
Čo sa týka navrhovaného zjednodušenia ESF, predmetom prvoradého záujmu by nemali byť otázky spojené s riadením fondu. Prioritou by malo byť zabezpečenie skutočného dosiahnutia synergie (krížové dotácie a oprávnenosť) v priebehu plánovania a realizácie v členských štátoch. Pokračujúci nárast počtu odborníkov bez užitočnej kvalifikácie by sa okrem toho mal obmedziť, pretože nezamestnanosť znevýhodnených skupín by sa mala znížiť. Siete odborníkov a odborná spolupráca by sa zároveň mali posilniť. Jedným z rámcov, pomocou ktorého by sme to mohli dosiahnuť, by mohol byť rozvoj cezhraničnej spolupráce na základe vnútroregionálnych prepojení.
<P>
V neposlednom rade by som sa chcel vyjadriť k vystúpeniam pánov komisárov Hahna a Andora: viac pozornosti by sme mali venovať aj problematike urbanizácie a trvalej udržateľnosti. Zníženie zaťaženia rodín a neprimeranej deľby úloh v rámci spoločnosti, v dôsledku ktorej je ťažké založiť si rodinu, ako aj zlepšenie dostupnosti sú základom na dosiahnutie a zabezpečenie aktívnejšej a zdravšej staroby.
<SPEAKER ID="102" NAME="Marian-Jean Marinescu" LANGUAGE="RO">
Politika súdržnosti je pre európsky integračný proces mimoriadne dôležitá. Potrebujeme jednotnú regionálnu politiku na úrovni EÚ, ktorá prinesie udržateľný rast, vytváranie pracovných miest a modernizáciu v celej Európskej únii. Ciele môžeme úspešne dosiahnuť len prostredníctvom životaschopnej synergie medzi všetkými európskymi politikami a pomocou vhodných rozpočtových nástrojov. Musíme plne zohľadniť regionálne hľadisko ako súčasť navrhovanej revízie rozpočtu EÚ a budúceho finančného rámca. Po roku 2013 bude musieť politika súdržnosti priniesť jednoduchý a transparentný prechod na základe kvantifikovateľného posúdenia skúseností z minulosti a náležitého hodnotenia hospodárskych a sociálnych osobitostí zapojených regiónov, čím sa pre ne zabezpečí aj hmatateľný pokrok. HDP musí zostať hlavným kritériom na určenie oprávnenosti získania pomoci v rámci regionálnej politiky. Je však potrebné prijať aj ďalšie ukazovatele, ak sa najprv rozsiahlym hodnotením preukáže ich životaschopnosť. Zásada subsidiarity, viacúrovňová správa verejných vecí, strategické plánovanie a zjednodušené vykonávanie regionálnej politiky musia byť účinne prepojené, aby sme dosiahli ideálnu rovnováhu medzi kvalitou, výkonom a finančnou kontrolou.
<SPEAKER ID="103" NAME="Jiří Maštálka" LANGUAGE="CS">
Rád by som povedal niekoľko slov. Tí, ktorí sú dobre informovaní, vedia, že diskusie o budúcej podobe tejto politiky sa v súčasnosti zintenzívňujú. Niekedy sa dokonca kladie otázka, či by táto politika vôbec mala existovať. Politika súdržnosti má svojich zástancov, ale aj kritikov. Rád by som spomenul základnú myšlienku, ktorá bola za vytvorením politiky súdržnosti v roku 1974 - zásada solidarity medzi hospodársky vyspelejšími a hospodársky slabšími oblasťami. V EÚ pretrvávajú zásadné rozdiely, a kým nebudú vyrovnané, je bezproblémové uskutočňovanie myšlienky voľného pohybu služieb alebo kapitálu nemysliteľné. Existuje množstvo odborných štúdií preukazujúcich, že politika súdržnosti v zásade funguje a vytvára požadovanú pridanú hodnotu. Kritické hlasy preto považujem skôr za varovanie pred zlyhaním procesu a výzvu na zlepšenie v budúcnosti.
<P>
Vieme, že od roku 1974 sa situácia zmenila a že kohézna politika je teraz dôležitým nástrojom na zabezpečenie rozvoja európskych regiónov a miest. To je zároveň presvedčivý dôvod na to, aby sa v tejto politike pokračovalo a aby zahŕňala celé územie EÚ. Je nevyhnutné diskutovať o úrovni podpory v jednotlivých regiónoch. Vyplynie to z rokovaní medzi Radou a Parlamentom. Verím, že Komisia príde s dobrými návrhmi. Chcel by som vyjadriť svoje pevné presvedčenie, že správne nastavenie umlčí kritikov a obháji existenciu politiky súdržnosti pre všetkých občanov EÚ.
<SPEAKER ID="104" NAME="Alexander Mirsky" LANGUAGE="LV">
Som vďačný pani Hübnerovej za jej zodpovednú prácu. Všetky otázky zahrnuté v uznesení sú pre Lotyšsko aktuálne. V programe politiky súdržnosti Lotyšsko, žiaľ, figuruje len ako jeden región. Naopak, Poľsko má napríklad 16 regiónov. V tejto súvislosti dochádza v Lotyšsku pri využívaní štrukturálnych fondov k očividnému porušovaniu pravidiel. Dostal som mnoho správ o tom, že lotyšskí úradníci na ministerstve hospodárstva a ministerstve regionálneho rozvoja nepodporujú využívanie fondov EÚ, ale skôr brzdia tento proces tým, že od obyčajných lotyšských občanov požadujú nezákonné platby. K využívaniu fondov neprispieva ani to, že Lotyšsko sa ráta za jeden región. Politicky angažované sily tak majú možnosť zablokovať projekty v tých miestnych orgánoch, kde nie sú zastúpené ich politické strany. Zároveň dávajú zelenú tým, ktorí patria do ich úzkeho skorumpovaného kruhu. V dôsledku toho regióny, ako napríklad Latgale, nemajú možnosť plne využiť finančné prostriedky vyčlenené na uskutočňovanie politiky súdržnosti. V Lotyšsku je naliehavo potrebné uskutočniť všeobecnú inšpekciu využívania a účinnosti štrukturálnych fondov EÚ. Som pripravený aktívne sa zúčastniť na takejto inšpekcii.
<SPEAKER ID="999" NAME="Marie-Thérèse Sanchez-Schmid" LANGUAGE="FR">
Napriek ubezpečovaniu zo strany Komisie a Rady je politika súdržnosti ohrozená. Výška jej rozpočtu totiž vzbudzuje u istých osôb závisť. Táto politika, ktorá podporuje vyvážený rozvoj európskych regiónov, predstavuje jednu tretinu výdavkov Spoločenstva v rokoch 2007 až 2013. Je dôležité mať na pamäti niektoré jej zásady: politika súdržnosti by mala zostať politikou Spoločenstva, zachovať si významné financovanie, zabezpečovať decentralizované riadenie finančných prostriedkov a viacúrovňovú správu verejných vecí a zachovať si celkový a integrovaný prístup s cieľom vyriešiť zložité problémy, ktorým musia čeliť všetky európske regióny. Hoci HDP by mal zostať hlavným kritériom na určenie oprávnenosti regiónov na získanie európskych grantov, prebehol zápas o priebežné rokovania o ďalších kritériách. Európa by so svojou humanistickou tradíciou mala zostať v popredí diskusií o nových spôsoboch posudzovania zdravia a prosperity našich spoluobčanov. Na záver by som chcela uviesť, že územná spolupráca si v budúcej politike súdržnosti zasluhuje osobitnú pozornosť. Tento cieľ je stelesnením Európy v každodennom živote našich spoluobčanov a umožňuje užšie spojenie národov Európy než kedykoľvek predtým.
<SPEAKER ID="105" NAME="Richard Seeber" LANGUAGE="DE">
Európska regionálna politika po roku 2013 musí zahŕňať všetky regióny a zároveň musí byť dostatočne pružná, aby mohla zohľadniť regionálne a územné rozdiely. Ak chceme úplne využiť rastový potenciál regiónov a dosiahnuť hospodársku, sociálnu a územnú súdržnosť v Európskej únii, musíme sa zamerať na cieľ konkurencieschopnosti, ako aj na súdržnosť. Predovšetkým musíme brať do úvahy drobné problémy v zdravých členských štátoch. Pri plánovaní a uskutočňovaní štrukturálnych opatrení musíme venovať osobitnú pozornosť aj potrebám horských oblastí. Geografické osobitosti týchto oblastí spôsobujú špecifické problémy, ktoré je potrebné zohľadniť v koordinovaných stratégiách a opatreniach. Spolu s mestským rozmerom je zvlášť dôležitý aj rozvoj vidieckych oblastí v rámci regionálnej politiky. Koordináciou odvetvových a územných opatrení môžeme maximalizovať synergie a zabrániť možným konfliktom.
