<CHAPTER ID="028">
Integrovaný prístup k rovnosti mužov a žien v rámci činností výborov a delegácií (krátke prednesenie) 
<SPEAKER ID="242" NAME="Predsedajúci">
Ďalším bodom je krátke prednesenie správy pani Záborskej v mene Výboru pre práva žien a rodovú rovnosť o integrovanom prístupe k rovnosti mužov a žien v rámci práce výborov a delegácií.
<P>
Písomné vyhlásenia (článok 142)
<SPEAKER ID="243" NAME="Anna Záborská" LANGUAGE="SK">
V posledných rokoch dôstojnosť ženy a jej poslanie nadobudli inú dimenziu. Je to viditeľné hlavne v rámci horizontálnych politík Spoločenstva, ktoré sú definované v lisabonskej stratégii, demografických výzvach a v zosúladení rodinného a pracovného života, ako aj v boji proti násiliu voči ženám a obchodovaniu s ľudskými bytosťami.
<P>
Správa o integrovanom prístupe medzi ženami a mužmi v práci parlamentných výborov a delegácií je súčasťou pravidelných správ Výboru pre práva žien a rodovú rovnosť (FEMM), ktorú mám tu česť dvakrát počas legislatívneho obdobia prezentovať tomuto Parlamentu. Ak niektorí vítajú nárast zastúpenia žien v Európskom parlamente, výbor FEMM ľutuje, že ženy sú stále nedostatočne zastúpené vo vysokých funkciách orgánov Parlamentu. Na úrovni generálnych riaditeľstiev je zastúpenie žien stále nedostatočné. Podporujeme vytváranie sietí úradníkov sekretariátov, výborov a delegácií, ktorí budú osobitne vyškolení v tejto problematike, s cieľom pravidelne si vymieňať osvedčené postupy.
<P>
Správa vyzýva generálny sekretariát, aby pokračoval v uplatňovaní integrovanej stratégie zameranej na zosúladenie rodinného a pracovného života a uľahčenie kariérneho postupu žien - úradníčok. Správa zdôrazňuje, že integrovaný prístup k rovnosti predstavuje pozitívny vývoj tak pre ženy, ako aj pre mužov. Zdôrazňuje, že požiadavka rovnosti žien a mužov sa musí prejavovať praktickým prístupom, ktorý nestavia ženy a mužov proti sebe.
<P>
Výbor pre práva žien podčiarkuje potrebu, aby výbory i delegácie disponovali vhodnými nástrojmi pre optimálne znalosti týkajúce sa integrovaného prístupu k rovnosti. Potrebné sú ukazovatele, údaje a štatistiky rozdelené podľa pohlavia, ako aj potreba rozdelenia rozpočtových zdrojov z hľadiska rovnosti žien a mužov.
<P>
Pozývame politické skupiny, aby pri menovaní osôb do vyšších funkcií zohľadňovali vyváženú účasť mužov a žien. Správa o integrovanom prístupe k rovnosti medzi ženami a mužmi je výsledkom spolupráce parlamentných výborov s Výborom pre práva žien a rodovú rovnosť.
<P>
Ako predsedníčka výboru FEMM a spravodajkyňa úprimne ďakujem za túto prácu. Ďakujem hlavne kolegom a kolegyniam jednotlivých výborov, ktorí boli za túto prácu zodpovední. Práca bola jednomyseľne prijatá vo výbore a veľmi si to vážim. Výbor vytvoril nový metodologický model, ktorý dovoľuje vyhodnotiť prácu v každom parlamentnom výbore. Model je podrobne popísaný v dôvodovej správe. Vyhodnotenie by malo určite vyššiu výpovednú hodnotu, keby boli odpovedali všetky výbory a delegácie Európskeho parlamentu.
<P>
V rámci diskusie boli prijaté viaceré pozmeňovacie návrhy a bola posilnená váha tejto správy. Vážim si, že táto správa vznikla na základe pluralistickej parlamentnej diskusie a podčiarkla dôležitosť tejto témy. V kontexte európskych volieb by som veľmi rada podčiarkla dôležitosť, aby voliči a hlavne voličky vynaložili čo najväčšie úsilie, aby boli ženy zastúpené na úrovni Európskeho parlamentu v čo najväčšom počte.
<SPEAKER ID="244" NAME="Predsedajúci">
Ženy sú dnes večer v Parlamente, v rokovacej sále, vo väčšine. Len by som na to rád poukázal.
<P>
Bod je uzavretý.
<P>
Hlasovanie sa uskutoční v stredu 22. apríla 2009.
<P>
Písomné vyhlásenia (článok 142)
<SPEAKER ID="245" NAME="Gabriela Creţu  " LANGUAGE="RO">
Vítame skutočnosť, že nastal určitý pokrok pokiaľ ide o dosiahnutie vyváženého zastúpenia medzi pozíciami správcov a asistentov na úrovni sekretariátu výboru. Dúfame, že podobné opatrenia budú prijaté aj v súvislosti s vyššími pozíciami v rámci politických skupín a najmä na politickej funkčnej úrovni v Parlamente. Nemôžeme si však nevšimnúť, že tieto zmeny sú len druhoradým aspektom toho, čo sa požaduje v rámci integrovaného prístupu k rovnosti mužov a žien.
<P>
Uplatnenie integrovaného prístupu k rovnosti mužov a žien by znamenalo, že každý právny predpis by obsahoval aj predbežnú štúdiu o vplyve v súvislosti s rodovou otázkou. Podobne by sa v každom výbore vyžadovala informovanosť o rodovej problematike a minimálna úroveň odbornosti. Realita nám ukazuje, že počas volebného obdobia 2004 - 2009 nebol ani jediný právny predpis predložený výborom zamietnutý z toho dôvodu, že neobsahoval túto štúdiu o vplyve napriek tomu, že od Amsterdamskej zmluvy je jej zahrnutie povinné. Bohužiaľ, musíme uznať, že boli dosiahnuté menej významné pozitívne výsledky a že cieľ rodovej rovnosti je ešte stále vzdialený.
<SPEAKER ID="991" NAME="Lívia Járóka  " LANGUAGE="HU">
Chcela by som zablahoželať pani Záborskej k jej správe, ktorá zdôrazňuje skutočnosť, že hoci niektoré výbory Európskeho parlamentu prijali stratégiu na presadzovanie rodovej rovnosti, pri dôslednom uplatňovaní tejto zásady sa ešte stále vyskytujú značné nedostatky. Táto správa obsahuje aj niekoľko perspektívnych odporúčaní. Jedným takým návrhom je napríklad iniciatíva pre zamestnancov pracujúcich v Európskom parlamente, aby sa zúčastnili vzdelávania o rovnosti mužov a žien, keďže pri zavádzaní tejto zásady do praxe sú nevyhnutné príslušné poznatky.
<P>
Rodová rovnosť je jednou zo základných zásad práva Spoločenstva. Európsky parlament si však môže zachovať svoju dôveryhodnosť v očiach verejnosti jedine vtedy, ak trvá na zavádzaní a úplnom vykonávaní opatrení na presadzovanie rodovej rovnosti aj v rámci tejto inštitúcie, najmä pokiaľ ide o jeho výbory a delegácie.
<P>
V súvislosti s týmto cieľom musíme navrhnúť stratégiu, ktorá stanoví konkrétne ciele na aktívne presadzovanie rovnakých príležitostí a v súvislosti s integrovaným prístupom k rovnosti mužov a žien. Poľutovaniahodná je skutočnosť, že od správy, ktorú vypracovala pani Záborská o rovnakej problematike v roku 2007, nenastal prakticky žiadny pokrok. Dúfame, že toto najnovšie stanovisko prinesie viac výsledkov.
<SPEAKER ID="990" NAME="Zita Pleštinská  " LANGUAGE="SK">
Ženy predstavujú 52 % európskej populácie. Úlohou nás, žien aktívnych v politike, je presvedčiť najmä voličky, že participácia žien aj v európskej politike je dôležitá pre budúce generácie a pre dobré fungovanie demokratických systémov.
<P>
Som presvedčená, že zastúpenie žien v politike by nemalo byť na základe zavedenia povinných kvót, ktoré by stanovovali minimum zvolených žien, ale na základe schopností političiek hľadať, prijímať a presadzovať také odporúčania, ktoré pomôžu ženám vyriešiť ich aktuálne problémy.
<P>
Ako členka Výboru pre práva žien a rodovú rovnosť som na pôde EP mnohokrát hovorila o podnetoch, ktoré som získala pri stretnutiach so ženami. Hlavne započítavanie výchovy detí do dôchodku a viac jaslí, materských škôl považujem za nosné pri zosúladení rodinného a pracovného života. Som presvedčená, že politička vychádzajúc aj zo svojich osobných skúseností v materstve a v rodinnom živote rozumie najlepšie ženským problémom.
<P>
Správa kolegyne Anny Záborskej o integrovanom prístupe k rovnosti mužov a žien v rámci práce výborov a delegácií je svedectvom, že Výbor pre práva žien a rodovú rovnosť pracoval v EP mimoriadne aktívne. Prijal množstvo správ a stanovísk, ktoré by si boli zaslúžili viac pozornosti zo strany ostatných výborov EP. Aj z tohto dôvodu by sa mal počet žien - poslankýň v EP zvýšiť z tretiny na polovicu.
<SPEAKER ID="989" NAME="Rovana Plumb  " LANGUAGE="RO">
V súčasnosti stále narastá počet žien, ktoré sa zapájajú do politiky a robia dôležité rozhodnutia v spoločnostiach. V roku 2006 tvorili 32,6 % riadiacich pracovníkov v EÚ ženy. Percento žien v Európskom parlamente vzrástlo zo 16,3 % v roku 1979, kedy sa konali prvé európske voľby, na 31 % v roku 2009.
<P>
Stále sa však zdá nevyhnutné prijať a uplatňovať stratégiu doplnenú o konkrétne ciele pre integrovaný prístup k rovnosti mužov a žien v rámci politík Spoločenstva, ktoré patria do právomoci parlamentných výborov a delegácií.
<P>
Podporujem potrebu parlamentných výborov a delegácií, aby mali k dispozícii vhodné prostriedky na dosiahnutie správneho pochopenia integrovaného prístupu k rovnosti mužov a žien vrátane ukazovateľov, údajov a štatistiky, rozdelených podľa pohlavia a aby boli rozpočtové zdroje pridelené s úmyslom zabezpečiť rodovú rovnosť.
<P>
Všetky tieto možnosti musia viesť k neustálej výmene osvedčených postupov s cieľom uplatňovať integrovanú stratégiu na zosúladenie rodinného a pracovného života a uľahčenie kariérneho rastu zamestnankýň.
<P>
Ako sociálna demokratka verím, že je to vynikajúca iniciatíva na prenesenie pozitívneho modelu, ktorý ponúka EP v oblasti rodovej rovnosti, do národných parlamentov (11 % poslancov rumunského parlamentu tvoria ženy).
