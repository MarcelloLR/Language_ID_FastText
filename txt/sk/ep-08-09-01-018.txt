<CHAPTER ID="018">
Používanie vízového informačného systému (VIS) podľa Kódexu schengenských hraníc (rozprava)
<SPEAKER ID="088" NAME="Predsedajúci">
Ďalším bodom je správa pána Brejca v mene Výboru pre občianske slobody, spravodlivosť a vnútorné veci o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 562/2006, pokiaľ ide o používanie vízového informačného systému (VIS) podľa Kódexu schengenských hraníc - C6-0086/2008 -.
<SPEAKER ID="089" NAME="Jacques Barrot" LANGUAGE="FR">
Vážený pán predsedajúci, najprv by som rád poďakoval pánovi spravodajcovi Brejcovi za jeho prácu na tomto návrhu. Práve sa uskutočňuje dôležitý krok, ktorý nám umožní plne využiť dostupné technické nástroje na zabezpečenie našich vonkajších hraníc.
<P>
Používanie vízového informačného systému (VIS) je nesmierne dôležité na zaistenie účinnosti kontrol na vonkajších hraniciahc. VIS poskytuje spoľahlivú väzbu medzi držiteľom víza, vízom a pasom, a zabraňuje tak použitiu falošnej totožnosti.
<P>
Výhody tohto systému sa plne prejavia až po zavedení biometrických prvkov. Legislatívnym nástrojom na programe rokovania sa po jeho formálnom prijatí stanovia spoločné pravidlá, ktoré zaručia účinné a harmonizované použitie VIS na našich vonkajších hraniciach.
<P>
Bez spoločných pravidiel by tieto hraničné prechody, kde sa VIS bežne nepoužíva, mohli byť zneužívané nelegálnymi prisťahovalcami a zločincami. Zmenou Kódexu schengenských hraníc budú tieto spoločné pravidlá nastavené.
<P>
Plne preto podporujem dosiahnutý kompromis a blahoželám Európskemu parlamentu a Rade k dohode pri prvom čítaní.
<SPEAKER ID="090" NAME="Mihael Brejc">
spravodajca. - (SL) Rád by som poďakoval pánovi komisárovi za jeho láskavé slová. Európsky parlament je zapojený do procesu spolurozhodovania o zmene nariadenia, ktoré upravuje používanie vízového informačného systému. Zmeny vízového systému navrhnuté Komisiou pôvodne predpokladali veľmi dôkladnú vstupnú kontrolu občanov tretích krajín, ktorí musia mať víza. To by zahŕňalo nielen obvyklý postup porovnania osoby s dokladom, ale aj odobratie odtlačkov prstov. Nariadenie obsahuje všetky opatrenia a podmienky pre vyhľadávanie, ktoré príslušným orgánom vykonávajúcim kontroly na vonkajších hraničných priechodoch umožnia prístup k údajom na kontrolu totožnosti a tak ďalej - zdržím sa výpočtu všetkých týchto kontrol.
<P>
Podľa tohto nariadenia má pohraničný úradník prístup k vízovému informačnému systému, kde môže na hranici skontrolovať všetky údaje o cestujúcom vrátane odtlačkov prstov. Navrhované nariadenie, teda systematická kontrola s odobratím odtlačkov prstov občanom tretích krajín zakaždým (zdôrazňujem: zakaždým), keď vstúpi do schengenského priestoru, by celkom iste predĺžilo čakaciu dobu na hraničných priechodoch, najmä v turistickej sezóne a na začiatku a na konci štátnych sviatkov.
<P>
Keďže Európa je globálnou hospodárskou veľmocou a zaujímavým turistickým cieľom pre občanov tretích krajín, ktorí samozrejme potrebujú vstupné vízum, je alebo bolo podľa môjho názoru nutné vhodným spôsobom toto nariadenie zjednodušiť. Preto som navrhol vykonávať kontrolu a odoberať odtlačky prstov na hraničných priechodoch len náhodne. Tým som chcel upozorniť na skutočnosť, že držiteľovi víza sú odoberané odtlačky prstov raz počas vybavovania víza a potom znovu pri vstupe do schengenského priestoru na účely porovnania a overenia totožnosti.
<P>
Myslím si, že takýto postup alebo takéto prísne ustanovenie je prehnané, pretože v skutočnosti nemáme k dispozícii žiadne údaje ani odhady o počte sfalšovaných víz. Okrem toho odoberanie odtlačkov prstov ľuďom, ktorých vôbec nikto z ničoho nepodozrieva, je nezmyselné a časovo náročné. Napriek tomu, že sú pre občanov Európskej únie vyhradené oddelené pruhy, na hraničných priechodoch by sa tvorili veľmi dlhé rady, kde by všetci, najmä občania Európskej únie a tí, ktorí majú víza, v čase štátnych sviatkov a prázdnin museli stáť v dlhom rade.
<P>
Na tomto zasadnutí Parlamentu sa nám relatívne rýchlo podarilo dosiahnuť konsenzus o niektorých odchýlkach od prísnych ustanovení a po dvoch rokovaniach troch strán sa takisto dosiahol kompromis s Radou a Komisiou. Výbor pre občianske slobody, spravodlivosť a vnútorné veci schválil návrh, pričom nikto nebol proti a iba dvaja členovia sa zdržali hlasovania.
<P>
Stručne zhnuté, myslím si, že súčasné nariadenie je dobré, pretože zaisťuje hladký priebeh prekročenia hranice. Aj keď na odbavenie čaká veľa ľudí, pohraničný úradník sám posúdi situáciu podľa uvedeného nariadenia, a ak to podmienky predpisujú, vykoná náhodnú kontrolu. Rozhodnutie o vykonaní náhodných kontrol nie je len vecou úradníka, ale v prvom rade vecou jeho nadriadených na hranici. Myslím si, že sme zaistili príslušné bezpečnostné normy a zároveň umožnili cestujúcim prekročiť hranicu v čo najkratšom možnom čase.
<P>
Dovoľte mi, aby som využil túto príležitosť a poďakoval Rade a Komisii za skvelú spoluprácu, a najmä tieňovým spravodajcom, konkrétne pánovi Cashmanovi, za množstvo dobrých podnetov a ich aktivitu pri hľadaní kompromisu.
<SPEAKER ID="091" NAME="Urszula Gacek">
v mene skupiny PPE-DE. - Vážený pán predsedajúci, po rozšírení schengenského priestoru boli zrušené hraničné kontroly na väčšine územia EÚ a každodenné cestovanie našich občanov vnútri týchto hraníc sa zrýchlilo a zjednodušilo. Zároveň to však znamená, že občania z krajín mimo EÚ, ktorí vstupujú do schengenského priestoru, sú fakticky kontrolovaní len raz, a to na vonkajších hraniciach.
<P>
Zatiaľ čo naši občania si často spájajú nelegálnu migráciu s dramatickými scénami s preťaženými plavidlami nespôsobilými na plavbu, ktoré narúšajú naše námorné hranice, alebo s kontajnermi plnými nešťastníkov - obeťami obchodovania s ľuďmi - predchádzajúcimi pozemné hranice, realita je oveľa zložitejšia. Asi 50 % nelegálnych prisťahovalcov prichádza do EÚ legálne, ale po vypršaní platnosti víza zostávajú aj naďalej na našom území. Po druhé, veľmi často sa vyskytujú prípady sfalšovaných dokladov, najmä na letiskách.
<P>
Aby sme znížili počet osôb, ktoré prekračujú dĺžku pobytu, a zároveň znížili riziko, že povolenie na vstup získajú osoby s falošnými dokladmi, sa v schengenskom priestore na overovanie platnosti víz a odoberanie odtlačkov prstov bude používať harmonizovaný a zabezpečený systém. Ako však dobre vedia všetci naši občania, ktorí cestujú, zvýšené nebezpečenstvo vedie k zvýšenému obťazovaniu cestujúcich, ktorí prichádzajú v dobrej viere, a k dlhšiemu čakaniu na hraniciach. Preto je tiež nutná určitá miera pragmatizmu. Ak sa domnievame, že vnútorná bezpečnosť nie je nijako ohrozená a nelegálna migrácia a premávka na hraniciach dosahujú takú intenzitu, že čas čakania sa stáva neúnosný, potom je možné od odobratia odtlačkov prstov upustiť.
<P>
Tento pružnejší systém môže fungovať maximálne tri roky a potom sa vyhodnotí jeho účinnosť. Aj keď je naším cieľom bezpečnejšia Európa, musíme vyjsť zároveň v ústrety prichádzajúcim obchodníkom a turistom. Som presvedčená, že navrhovaný vízový informačný systém predstavuje správny kompromis medzi týmito dvoma cieľmi.
<SPEAKER ID="092" NAME="Michael Cashman">
v mene skupiny PSE. - Vážený pán predsedajúci, chcem poďakovať pánovi spravodajcovi za skvelo vykonanú prácu. Kompromisy, ktoré sme s Radou dosiahli, sú rozumné a účelné, a to hovorím ako pôvodný spravodajca pre Kódex schengenských hraníc.
<P>
Stručnosť je výsadou múdrych, preto nebudem Parlament zdržiavať, len ešte poďakujem - ako by to mal urobiť každý poslanec - dvom výborným asistentom, pánovi Renaudovi a pánovi Marisovi, ktorí mi v práci pomáhali a vďaka ktorým bola moja práca nielen radostnejšia, ale aj produktívnejšia.
<SPEAKER ID="093" NAME="Sarah Ludford">
v mene skupiny ALDE. - Vážený pán predsedajúci, ako spravodajkyňu pre vízový informačný systém (VIS), ktorá ešte stále pracuje na zmene spoločných konzulárnych inštrukcií, ktorými sa bude riadiť súčasný súbor biometrických prvkov, ma veľmi zaujíma všetko, čo súvisí s vízovým informačným systémom.
<P>
Keď sme o VIS rozhodovali, počítali sme s týmto trojročným obdobím, keď by sa vyhľadávanie mohlo vykonávať len pomocou vízového štítku a VIS by neobsahoval odtlačky prstov. Z tohto kompromisu však mám trochu zmiešané pocity. Podporujem ho, pretože sme boli schopní sa na ňom dohodnúť. Na druhej strane však Komisia správne vyhlásila, že len biometrická kontrola môže s istotou potvrdiť, že osoba, ktorá k nám chce vstúpiť, je tá osoba, ktorej bolo vízum vydané, a preto je potrebné, aby pohraničná stráž systematicky overovala totožnosť každého držiteľa víza vo VIS a vykonávala biometrickú kontrolu. Mám preto trochu obavy, pokiaľ ide o odchýlku a schopnosť vykonávať náhodné kontroly.
<P>
Budem sa tešiť na túto správu za tri roky a vynasnažím sa, aby sa flexibilita nestala medzerou v zákone, pretože ak máme mať VIS, mali by sme ho samozrejme riadne uplatňovať.
<SPEAKER ID="094" NAME="Tatjana Ždanoka">
v mene skupiny Verts/ALE. - Vážený pán predsedajúci, chcela by som poďakovať pánovi Brejcovi za jeho výbornú správu. Oceňujem jeho názor, že overovanie čísla vízového štítku vo VIS spolu s overovaním odtlačkov prstov bude vytvárať množstvo problémov. Preto vítam zavedenie odchýlky umožňujúcej vo výnimočných prípadoch využiť VIS bez overenia odtlačkov prstov.
<P>
Domnievame sa však, že správa nemá také ambície, aké by mala mať. Uvedená odchýlka by sa mala stať skôr všeobecným pravidlom. Navrhujeme využívať VIS vo výnimočných prípadoch, ak existujú pochybnosti o totožnosti. Je dobre známe, že skupina Verts/ALE vystupuje dôrazne proti zavedeniu biometrických prvkov, pokiaľ nebude bez žiadnej pochybnosti preukázaná ich nevyhnutnosť. Podľa nášho názoru to má významné dôsledky pre bezpečnosť osobných údajov a pre základné práva. Za nariadenie preto tentoraz hladovať nemôžeme.
<SPEAKER ID="095" NAME="Philip Claeys" AFFILIATION="NI">
(NL) Vážený pán predsedajúci, v nariadení sa správne stanovuje, aby sa v prípade každého držiteľa víza systematicky vykonávala kontrola biometrických prvkov prostredníctvom vízového informačného systému (VIS). Je to najlepší a najbezpečnejší spôsob, ako overiť pravosť víza. Je preto poľutovaniahodné, že Parlament považuje za nutné podrývať túto zásadu vydaním prehľadu situácií, keď bude stačiť skontrolovať identifikačný štítok a biometrické údaje sa už kontrolovať nebudú. Hrozí tak nebezpečenstvo, že vzhľadom na zavedenie tohto prehľadu sa biometrické kontroly stanú skôr výnimkou než pravidlom. Samozrejme viem, že nie je možné vykonávať biometrické kontroly vždy a za každých okolností, ale určite by to malo byť pravidlom. Vzhľadom na nutnosť boja proti nelegálnemu prisťahovalectvu a boja proti terorizmu a cezhraničnú trestnú činnosť si v tomto prípade nemôžeme dovoliť laxný a neformálny prístup.
<SPEAKER ID="096" NAME="Gyula Hegyi" AFFILIATION="PSE">
(HU) Vážený pán predsedajúci, aj Maďarsko malo pochopiteľne veľkú radosť z pristúpenia k schengenskému priestoru. Dovoľte mi, aby som na túto tému týkajúcu sa nešťastnej situácie, ktorá sa vyvinula na hranici Maďarska a Rakúska, povedal ešte niekoľko slov. Rakúske úrady neberú schengenský systém v mnohých ohľadoch vážne: aj keď je Maďarsko súčasťou schengenského priestoru už takmer rok, požadujú od Maďarov, ktorí prechádzajú cez hraniču, aby predložili pas, a keď ho nemajú, udeľujú im pokuty. Nedochádza k tomu prirodzene často, ale keď sa tak stane, je pochopiteľné a ospravedlniteľné, že v maďarskej verejnej mienke to vyvoláva veľký odpor. Okrem toho je bohužiaľ bežné, že na hranici sa uzatvárajú cesty, ktoré až doteraz fungovali, aby ich Maďari nemohli použiť na prekročenie hraníc bez pasu podľa schengenskej dohody. Dúfam, že nájdeme spôsob, ako tomuto zneužívaniu zo strany Rakúšanov zabrániť. Ďakujem vám.
<SPEAKER ID="097" NAME="Manfred Weber" AFFILIATION="PPE-DE">
(DE) Vážený pán predsedajúci, aj ja si myslím, že spravodajca odviedol výbornú prácu, ktorej výsledok máme k dispozícii, pričom bral do úvahy na jednej strane bezpečnosť a na strane druhej použiteľnosť. Dozvedeli sme sa však aj to, že pri pohľade do budúcnosti jednu z hlavných obáv vyvoláva problém osôb, ktoré prekročili povolenú dĺžku pobytu, inými slovami osôb, ktoré vstupujú do EÚ legálne, ale keď im vyprší platnosť víza, naďalej zotrvávajú na našom území a strácajú sa z dohľadu.
<P>
Rád by som k tejto rozprave doplnil iba toto: ak má systém vstupu a výstupu dlhodobo fungovať, bude nutné vykonávať systematické kontroly. Nevyhneme sa im a túto otázku týkajúcu sa vonkajších hraníc Európy musíme skúmať.
<SPEAKER ID="098" NAME="Jacques Barrot" LANGUAGE="FR">
Vážený pán predsedajúci, musím ešte raz poďakovať vášmu spravodajcovi, pánovi Brejcovi, pretože pochopil hlavný cieľ návrhu, ktorým je zabezpečenie hraníc, mal však stále na zreteli, že tieto hranice musia byť dostatočne pružné. Som presvedčený, že tieto dva aspekty možno zladiť a že sa vám to v tom texte, ktorý je výsledkom jedinečného kompromisu, podarilo. Pre doplnenie by som chcel uviesť, čím vlastne opakujem to, čo práve povedala pani Weberová, že skutočný problém máme s tým, ako na jednej strane otvoriť Európu každému, kto chce na jej územie pravidelne vstupovať a zase odtiaľ odchádzať, a na druhej strane dávať si relatívny pozor na tých, ktorí sa, to treba povedať, pokúšajú podvádzať a zneužívať pravidlá. Je preto potrebné vziať do úvahy túto dvojitú požiadavku na otvorenosť a zároveň usmerňovanie a dodržiavanie zákona.
<P>
Moje poďakovanie je určené Parlamentu za to, že nám umožnil pokročiť dopredu pri zabezpečení našich hraníc a zároveň zachovať nevyhnutnú pružnosť.
<SPEAKER ID="099" NAME="Mihael Brejc">
spravodajca. - (SL) Rád by som sa vyjadril k dvom stanoviskám, ktoré sú v rozpore: odchýlka ako všeobecná zásada a prísne dodržiavanie pravidiel stanovených v schengenskom kódexe.
<P>
Práve kompromis, ktorý sme dosiahli, umožňuje rozumné prekračovanie hraníc, aj keď sa tvoria veľmi dlhé rady. Predstavme si hraničný prechod, napríklad medzi Slovinskom a Chorvátskom v čase štátneho sviatku, keď sa tam naraz nahrnie päťdesiat až šesťdesiat tisíc ľudí, z ktorých desať tisíc má vízum. Keby mali byť odobraté odtlačky všetkým týmto desiatim tisícom ľudí, tí ostatní, ktorí sú občanmi Európskej únie a môžu prekračovať hranicu bez formalít, by museli deň až dva čakať. Buďme preto realisti a vytvorme systém prísnej kontroly obsahujúci rozumné opatrenia pre hladký priebeh prekračovania hraníc.
<P>
Nezabúdajme, že v nariadení sa jasne stanovuje, a citujem: "... výhradne na účely overenia totožnosti držiteľa víza a/alebo pravosti víza ..., príslušné úrady vykonávajúce kontroly na vonkajších hraničných prechodoch ... majú ... prístup k vyhľadávaniu s použitím čísla vízového štítku v spojení s overením odtlačkov prstov držiteľa víza". Preto vo všetkých prípadoch, kde existuje čo len najmenšia pochybnosť, pohraničný úradník vykoná kontrolu; vo všetkých ostatných prípadoch, ak je na hraniciach veľké množstvo ľudí, bude konať v súlade s nariadením, ktoré umožňuje určitú odchýlku.
<P>
Nesmieme postaviť nový "Berlínsky múr" úradníkov a informácií. Európska únia je a mala by byť aj naďalej globálnou silou, ktorá je ohľaduplná voči svojim občanom a všetkým, ktorí sem prichádzajú.
<P>
Chcela by som okrem iného poďakovať pánovi Cashmanovi a samozrejme pánovi komisárovi za ich trpezlivosť pri našom spoločnom hľadaní tohto kompromisu.
<SPEAKER ID="100" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="101" NAME="Kinga Gál  " AFFILIATION="PPE-DE">
písomne. - (HU) Vážený pán predsedajúci, dámy a páni, všetci sa zhodujeme, že je nutné zmeniť Kódex schengenských hraníc tak, aby jeho ustanovenia vyhovovali podmienkam vízového informačného systému.
<P>
Pôvodný návrh Komisie je však problematický, pretože sa v ňom stanovuje, že keď občania tretích krajín prekračujú hranice, je potrebné skontrolovať nielen platnosť víz, ale im odobrať aj odtlačky prstov. To však môže spôsobiť veľký nápor na vonkajších hraniciach Európy, hlavne na vnútrozemských hraničných priechodoch počas obdobia prázdnin alebo počas štátnych sviatkov.
<P>
Vítam preto zmeny, ktoré navrhuje spravodajca a v ktorých sa stanovuje, že tieto kontroly nebudú vykonávané systematicky, ale len ako náhodnú vzorku podľa jasne vymedzených podmienok a časových obmedzení.
<P>
V zajtrajšom hlasovaní podporte prosím stanovisko Komisie, aby bolo možné prekračovať vonkajšie hranice bez dlhého čakania nielen teoreticky, ale aj prakticky.
<SPEAKER ID="102" NAME="Ramona Nicole Mănescu" AFFILIATION="ALDE">
písomne. - (RO) Toto nariadenie prichádza ako reakcia na nutnosť zabezpečiť a posilniť hranice Európskej únie prostredníctvom účinnejšej kontroly na hraničných prechodoch. Najdôležitejšou stránkou veci je vytvorenie spoločných pravidiel pre harmonizáciu vízového informačného systému.
<P>
Aj keď sa niektoré členské štáty domnievali, že povinné používanie VIS môže byť zavedené, až keď technologický vývoj umožní praktické využitie mobilných zariadení s rýchlym prenosom údajov a určitou kontrolou, som presvedčená, že návrh spravodajcu, aby úradníci pohraničnej polície sami rozhodovali o tom, či vízový informačný systém použijú alebo nie, predstavuje riešenie, kým technologický systém neumožní rýchly prenos údajov a jeho systematické využívanie.
<P>
Nemali by sme zabúdať ani na to, že primeraná kontrola na hraniciach EÚ by zvýšila vnútornú bezpečnosť členských štátov a následne by zabraňovala podvodom, napríklad v rámci organizovaného zločinu a teroristických akcií. Navyše systematické overovanie vo vízovom informačnom systéme by spolu s významným zvýšením účinnosti hraničných kontrol zároveň vytvorilo predpoklad pre väčšiu pružnosť pri predkladaní žiadosti o vízum.
