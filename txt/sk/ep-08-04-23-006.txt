<CHAPTER ID="006">
Vysvetlenia hlasovania
<P>
Ústne vysvetlenia hlasovania
<SPEAKER ID="114" NAME="Zuzana Roithová" AFFILIATION="PPE-DE">
(CS) Vážený pán predsedajúci, dovoľte mi ešte doplniť včerajšie vystúpenie v diskusii o správe o spustení jedného z najväčších spoločných európskych projektov - navigačného systému Galileo. Veľmi si vážim prácu spravodajcov, ktorým sa podarilo nájsť kompromisné riešenie v rámci nášho Parlamentu, ale tiež s Radou a Komisiou, vďaka čomu sme dnes mohli ukončiť vlečúce sa diskusie. Teraz pred nami stojí rozhodnutie o sídle tohto úradu. Chcela by som znovu zdôrazniť, že Česká republika je pripraveným a tiež ideálnym kandidátom na toto sídlo. Verím, že sa tiež konečne naplní sľub, že nové inštitúcie Európskej únie budú umiesťované do nových členských štátov.
<SPEAKER ID="115" NAME="Christopher Heaton-Harris" AFFILIATION="PPE-DE">
Vážený pán predsedajúci, hlasoval som proti tejto správe. Počúval som rovnakú diskusiu ako včera moja predrečníčka, pričom som bol úplne zhrozený tým, čo som počul: bizarná vojna ponúk na sídlo agentúry, ktorej existencia vôbec nie je potrebná. Vymýšľame nový satelitný systém, pretože Európska únia potrebuje akýsi moderný klenot - celý projekt Galileo je pre Európsku úniu niečím ako módny šperk. Je drahý, nijako zvlášť potrebný a v rozpore so zásadami hospodárskej súťaže - mali sme zmluvu s Číňanmi a okrem toho existuje aj Ruský systém a systém GPS. Európa tento systém nepotrebuje, napriek tomu však zaň budeme platiť.
<P>
Včera sme sa mohli presvedčiť, že nebudeme mať možnosť dozoru nad použitím finančných prostriedkov na tento systém, čo znamená, že premrháme milióny a milióny eur a libier európskych daňových poplatníkov. Tak sa zdá, že sme sa pre tento bizarný systém rozhodli len preto, že je to pre nás vec pýchy.
<SPEAKER ID="116" NAME="Syed Kamall" AFFILIATION="PPE-DE">
Vážený pán predsedajúci, keď som včera počúval spomínanú diskusiu, prišla mi na um pesnička Bohemian Rhapsody od skupiny Queen a jej nesmrteľné slová "Galileo, Galileo". Rozmýšľal som aj nad textom tejto piesne. "Is this the real life? Is it just fantasy? Caught in a landslide, With no escape from reality, Open your eyes, Look up to the sky and see" (Je to skutočnosť? Je to len fantázia? Som uväznený v lavíne a nemôžem zutekať pred realitou. Otvor svoje oči, pozdvihni zrak k oblohe a uvidíš.). Prišli Číňania, uvideli, odišli, a teraz budujú svoj vlastný systém. Rusi modernizujú svoj vlastný systém Glonas. Aby toho nebolo málo, prebieha aj modernizácia amerického systému GPS, ktorý môžeme už v súčasnosti bezplatne využívať, a ktorý bude po dokončení tejto modernizácie ešte presnejší a užívateľsky prístupnejší.
<P>
Ťažko zarobenými peniazmi našich daňových poplatníkov by sme určite nemali plytvať na štvrtý satelitný systém, ktorý v porovnaní s ostatnými neposkytuje žiadne výhody. Ak by som mal skombinovať dve metafory do jednej: zostreľme tento drahý nezmysel z oblohy. Hlasoval som proti tejto správe.
<SPEAKER ID="117" NAME="Roger Helmer" AFFILIATION="NI">
Vážený pán predsedajúci, hlasoval som proti správe pani Barsi-Patakyovej. Tento projekt je projektom politickej márnomyseľnosti, podobne ako euro, a presne ako v prípade eura, ani v prípade tohto projektu neexistuje žiadne hospodárske alebo technické zdôvodnenie. Tento projekt je nepotrebný, zbytočný a už v súčasnosti sa stáva zastaraným.
<P>
Presne ako spomenul aj môj predrečník, súkromný sektor si tento projekt preštudoval a rozhodol sa, že s ním nechce mať nič spoločné, pretože jednoducho nedáva zmysel. Zaoberali sa ním aj Číňania, prevzali z neho najlepšie myšlienky a rozhodli sa, že lepšie výsledky dosiahnu, ak ho vybudujú sami. Vzhľadom na možné vojenské uplatnenie globálneho určovania polohy by v nás mal fakt, že sa Číňania rozhodli vybudovať tento systém, vyvolať značné obavy a spôsobiť, aby sme sa na chvíľu zastavili.
<P>
Už by sme na toto nezmyselné politické gesto nemali utrácať žiadne peniaze našich daňových poplatníkov.
<SPEAKER ID="118" NAME="Daniel Hannan" AFFILIATION="NI">
Vážený pán predsedajúci, pri zrode projektu Galileo ho prezident Chirac opísal ako potrebný pre boj proti technickému imperializmu USA. Toto je, pravdu povediac, jediný argument, ktorý je možné v súvislosti s týmto projektom vysloviť. Nemám v úmysle opakovať argumenty, ktoré sme práve počuli z úst mojich troch ctených priateľov: že ide o nezmyselný projekt z technického hľadiska, alebo že môžeme bezplatne využívať americký systém GPS.
<P>
Argument, ktorý chcem uviesť ja - pričom sa teraz obraciam na svojich prointegračne naladených kolegov v tomto Parlamente, pretože si skutočne myslím, že na to, aby ste boli v súvislosti s týmto projektom znepokojení, nemusíte byť euroskeptikom - znie nasledovne: pozrite, čo sa prihodilo počas včerajšej diskusie, keď sa môj ctený priateľ, pán Heaton-Harris, opýtal, o čom to vlastne hlasujeme, a nikto z prítomných v zasadacej sále nedokázal pomenovať agentúru, ktorej sme práve vyslovili svoju podporu.
<P>
Tým, že ste súhlasili s použitím peňazí vašich daňových poplatníkov na tieto projekty s nálepkou "Európa za každú cenu, bez ohľadu na to, či správne alebo nie", bez toho, aby ste sa pozastavili a zamysleli nad tým, či sa tieto peniaze použijú efektívne alebo sa len niekde stratia, prípadne ukradnú, si nerobíte žiadne láskavosti, dokonca ani ako zástancovia európskeho projektu. Vyzývam všetkých svojich kolegov, aby sa pokúsili svojim daňovým poplatníkom za ich peniaze poskytnúť hodnotu, ktorá by bola prínosom z ich vlastného pohľadu.
<SPEAKER ID="119" NAME="Predsedajúci">
. - Ďakujem. V súvislosti s touto správou už nie sú žiadne ďalšie žiadosti o slovo. Predtým, než prejdeme k ďalšej správe, by som chcel vyžiť túto príležitosť, aby som sa rozlúčil s pánom Lombardom a zaželal mu veľa úspechov v jeho novej funkcii.
<SPEAKER ID="121" NAME="Árpád Duka-Zólyomi" AFFILIATION="PPE-DE">
(HU) Ďakujem Vám, pán predsedajúci. Hlasoval som za správu o Bývalej juhoslovanskej republike Macedónsko, pretože sa ňou vysiela dôležitý odkaz obyvateľom Macedónska. Od správy pre rok 2007 dosiahla táto krajina pozoruhodný rozvoj. Darí sa jej dosahovať dobré hospodárske výsledky a úspech v oblasti legislatívy. Vo vnútroštátnej politike sa vytvára konsenzus, v ktorom dokážu koexistovať rôzne národnostné a etnické spoločenstvá. Vytrvalou podporou Ohridskej rámcovej dohody a Badinterovej zásady sa do politických otázok vlieva nový duch - duch, v ktorom vládne podpora pomerného zastúpenia a zachovania identity menšín. Hospodársky a sociálny rozvoj bývalej juhoslovanskej republiky je komplexný. V roku 2005 podala táto krajina žiadosť o členstvo v Európskej únii. Nešťastným bol v tejto súvislosti negatívny odkaz z bukureštského samitu NATO, v ktorom zohrávalo hlavnú úlohu Grécko so svojim malicherným a nelogickým správaním. Som presvedčený, že nomenklatúra nebude pre Európsku úniu znamenať prekážku pre členstvo a som veľmi rád, že Parlament sa v tejto otázke dokázal dohodnúť. Naše rozhodnutie vyšle pozitívny signál, pretože táto krajina je sklamaná z odmietania a odďaľovania zo strany Európskej únie. Teraz je ten správny čas na iniciovanie skutočných a pravých prístupových rokovaní s touto krajinou. Ďakujem za vašu pozornosť.
<SPEAKER ID="122" NAME="Gyula Hegyi" AFFILIATION="PSE">
(HU) Za správu o Macedónsku som hlasoval s určitými obavami. Je naozaj pravda, že sme Bývalej juhoslovanskej republike Macedónsko kládli čoraz viac a viac požiadaviek. Robíme to však všetko skutočne v záujme euroatlantickej integrácie? V kosovskom smerovaní k nezávislosti a vo vetovaní členstva Macedónska v NATO sa môžu ukrývať potenciálne nebezpečenstvá. Separatistická menšina a nacionalistická väčšina by mohli veľmi ľahko narušiť krehkú rovnováhu v Macedónsku. Európska únia a Spojené štáty sa často miešajú do macedónskej politiky. Od macedónskych vedúcich predstaviteľov očakávame a požadujeme mnoho nepopulárnych opatrení. To však znamená zodpovednosť, my sami nesieme zodpovednosť za stabilitu tejto malej krajiny a euroatlantickú integráciu. Bolo by dobré, keby každý z nás zobral túto zodpovednosť vážne.
<SPEAKER ID="123" NAME="Bernd Posselt" AFFILIATION="PPE-DE">
(DE) Vážený pán predsedajúci, dnešné hlasovanie prestavuje zlom v otázke skorého vstupu Macedónska do Európskej únie. Tento úspech je výsledkom úsilia bývalého prezidenta Borisa Trajkovského, môjho osobného priateľa a priateľa celej Európy, ktorý zmapoval tento kurz. Je však aj významným úspechom súčasnej macedónskej vlády pod vedením pána ministerského predsedu Gruevskiho a pána ministra zahraničných vecí Milososkiho, ktorí dokázali vybudovať priateľstvá s touto európskou krajinou - krajinou, ktorá má vynikajúcu politiku pre oblasť menšín, ktorá dosahuje vynikajúci rozvoj a ktorej chceme poskytnúť našu výraznú podporu - po celej Európe.
<P>
Dovoľte mi vyslať jasný signál: vyzývam gréckych poslancov tohto Parlamentu, aby konečne ustúpili v otázke názvu. Tento Parlament dnes veľmi jasne vyhlásil, že odmieta akúkoľvek blokádu z dôvodu názvu, a že dvojstranné problémy by nemali byť prekážkou pristúpenia. Presne tento odkaz dnes vysiela Európsky parlament svojou výraznou väčšinou, a to je vážny varovný výstrel pre tie vlády, ktoré sa snažia zablokovať ďalší pokrok v tomto smere. Vyzývam všetkých, aby v záujme Európy ukončili túto blokádu.
<P>
Macedónsko je európskou krajinou. Dúfame, že ešte pred koncom tohto roku sa nám podarí stanoviť termín na začatie prístupových rokovaní.
<SPEAKER ID="125" NAME="Zuzana Roithová" AFFILIATION="PPE-DE">
(CS) Vážený pán predsedajúci, chcela by som reagovať na včerajšiu diskusiu. Väčšina z nás varovala, že čínsky hlad po africkej rope a výmena tejto ropy za zbrane podporujú korupciu a diktátorské režimy a prehlbujú chudobu. Okrem toho miliardy čínskych výrobkov zaplavujú Afriku a beznádejne tam konkurujú africkej výrobe. Táto takzvaná politika bez podmienok predstavuje z tohto dôvodu čoraz väčšiu prekážku na dosiahnutie cieľov milénia na vyhubenie hladu a chudoby v rozvojových krajinách. Prekvapilo ma, keď nás komisár Michel trochu emotívne upozornil, že keby Komisia mala politickú moc, ťahala by za jedno lano spolu s Čínou, a že obhajoval právo Číny na samostatnú zahraničnú politiku bez podmienok, a to aj napriek tomu, že Čína je členom Bezpečnostnej rady OSN a z tohto dôvodu nesie, podobne ako Európska únia, zodpovednosť za vývoj vo svete. Ohradzujem sa preto proti takému postoju člena Komisie Európskej únie.
<SPEAKER ID="126" NAME="Czesław Adam Siekierski" AFFILIATION="PPE-DE">
Vážený pán predsedajúci, Čína zohráva nesmierne dôležitú úlohu vo vývoji svetového hospodárstva. Je tiež symbolom úspechu pre afrických obyvateľov.
<P>
V priebehu posledných 25 rokov dokázala Čína vytvoriť pracovné príležitosti pre 400 miliónov svojich občanov, čím im pomohla dostať sa z extrémnej chudoby. Okrem toho sa vyše 200 miliónov Číňanov pripojilo k strednej triede. Čína má teda skutočne bohaté skúsenosti pri vytváraní hospodárskeho rastu. Očakáva sa, že táto skutočnosť bude mať pozitívny vplyv aj na africké krajiny. Odhaduje sa, že objem vzájomného obchodu medzi Afrikou a Čínou vzrástol z pôvodných 4 miliónov USD v roku 1995 až na 55 miliónov USD v roku 2006. Pre Čínu je Afrika dôležitým zdrojom surovín. Čínske hospodárstvo si vyžaduje čoraz väčšie dodávky energie a surovín. Z toho dôvodu robí Čína všetko, čo je v jej silách, aby v Afrika dosiahla trvalú prítomnosť.
<SPEAKER ID="127" NAME="Syed Kamall" AFFILIATION="PPE-DE">
Vážený pán predsedajúci, táto správa ma zvlášť zaujíma, pretože vo svojom predchádzajúcom pracovnom živote som sa ako akademik zaoberal čínskymi priamymi zahraničnými investíciami smerujúcimi do krajiny aj mimo nej, africkými investíciami a rozvojom.
<P>
Pri pohľade na túto správu, pričom treba povedať, že ide o pomerne objektívnu správu, sa domnievam, že Európska únia a členské štáty Európskej únie by mali privítať investície Číny v Afrike, predovšetkým investície do infraštruktúry, pretože investície do infraštruktúry umožňujú miestnym podnikateľom a obyvateľom vytvárať bohatstvo a využiť obchod na zmiernenie a odstránenie svojej chudoby.
<P>
Zároveň by sme si však mali uvedomovať čínsky smäd a hlad po prírodných zdrojoch - to jest ich pohnútky získať prístup k surovinám. Mali by sme sa snažiť spolupracovať s Čínou na riešení týchto otázok, predovšetkým pri rokovaní s bezcharakternými vládami.
<P>
Jedna z obáv, ktoré mám v súvislosti s politikou Číny, je skutočnosť, že táto politika kazí zámery Európskej únie a iných poskytovateľov pomoci poskytovať pomoc alebo podmieňovať poskytovanie pomoci splnením určitých podmienok. S cieľom dosiahnuť lepšiu správu vecí verejných môžeme našu pomoc podmieniť splnením akýchkoľvek podmienok, potom však prídu Číňania a celé naše úsilie zmaria.
<P>
Celkovo však ide o objektívnu správu a hlasoval som za jej prijatie.
<P>
Písomné vysvetlenia hlasovania
<SPEAKER ID="997" NAME="Jean-Pierre Audy  " AFFILIATION="PPE-DE">
písomne. - (FR) Hlasoval som za správu pani Geringer de Oedenbergovej, ktorá navrhuje, aby bol návrh kodifikovaného znenia nariadenia Rady o uplatňovaní článku 81 ods. 3 zmluvy na určité kategórie dohôd, rozhodnutí a zladených postupov medzi spoločnosťami lodnej dopravy (konzorciami) prijatý v prvom čítaní spolurozhodovacím postupom.
<P>
Keďže ide o kodifikačný postup, tento návrh nemusel byť a ani nebol "formálne" zmenený a doplnený parlamentným výborom. V každom prípade by som chcel využiť svoje vysvetlenie hlasovania na vyjadrenie prekvapenia nad meškaním Európskej únie pri kodifikovaní textov, ktoré boli niekoľkokrát zmenené a doplnené a postupom času sa čoraz ťažšie čítajú a uplatňujú. Proces kodifikácie bol uzákonený medziinštitucionálnou dohodou z 20. decembra 1994, ktorá bola výsledkom politického zámeru vyjadreného Európskou radou v decembri 1992, na vytvorenie zrýchlených postupov na urýchlené prijímanie kodifikovaných nástrojov.
<P>
Som pevným zástancom potreby kodifikácie pravidiel. Je to nevyhnutná podmienka pre demokraciu, právny štát, odborné vzdelávanie študentov, správne uplatňovanie právnych predpisov občanmi a právnymi zástupcami atď.
<SPEAKER ID="995" NAME="Jean-Pierre Audy  " AFFILIATION="PPE-DE">
písomne. - (FR) Privítal som prijatie spoločnej pozície na vyriešenie dlhodobého problému týkajúceho sa mediácie v občianskych a obchodných veciach, aj napriek tomu, že táto smernica bude obmedzená len na cezhraničné prípady, na základe obmedzeného výkladu článku 65 Zmluvy o ES, ale so širším vymedzením sporov.
<P>
V každom prípade však ľutujem, že spoločná pozícia neumožňuje vykonávať túto smernicu formou dobrovoľných dohôd medzi zmluvnými stranami, aj keď je pravda, že dohodami medzi zmluvnými stranami nie je vždy možné zmeniť a doplniť predpisy členských štátov pre oblasť súdneho konania. Vo všeobecnosti je však táto spoločná pozícia vítaná. Zostáva verná pôvodnému zámeru, ktorým bolo umožniť prístup ku konaniam v oblasti riešenia sporov a podporovať mimosúdne urovnanie sporov propagáciou mediácie a zabezpečovaním vyhovujúceho prepojenia medzi mediáciou a súdnym konaním.
<SPEAKER ID="994" NAME="Jean-Pierre Audy  " LANGUAGE="FR">
Hlasoval som za správu pani Barsi-Patakyovej, ktorá navrhuje schválenie zmeneného a doplneného návrhu nariadenia Európskeho parlamentu a Rady o ďalšom vykonávaní európskych programov satelitnej rádiovej navigácie (EGNOS a Galileo), ktorý môže byť predmetom ďalších zmien a doplnení.
<P>
Blahoželám pánovi Jacquesovi Barrotovi, podpredsedovi Komisie zodpovednému za oblasť dopravy, k jeho neústupnosti, zrozumiteľnému prístupu, bystrosti a politickému presvedčeniu v súvislosti s touto zložitou otázkou. Verejný sektor zachránil výrobcov, ktorí sa pri hľadaní vhodnej stratégie ocitli v slepej uličke, predovšetkým pokiaľ ide o finančné riziká. Vďaka odhodlanosti všetkých zainteresovaných strán, predovšetkým Európskeho parlamentu, sa nám podarilo zabezpečiť 100 % verejné financovanie vo výške 3,4 miliardy EUR. Práve zástupcovia občanov majú preto najväčší podiel na vyriešení tejto krízy. Vďaka nájdenému riešeniu bude možné uviesť tento systém do prevádzky už v roku 2014 a ukončiť rozmiesťovanie satelitov do roku 2013. Tento prípad demonštruje potrebu rýchleho zabezpečenia európskych zdrojov na financovanie verejných investícií všade tam, kde je chýbajúca alebo nedostatočná prítomnosť súkromného sektora.
<SPEAKER ID="132" NAME="Charlotte Cederschiöld a Gunnar Hökmark  " AFFILIATION="PPE-DE">
písomne. - (SV) Prijali sme návrh dohodnutý medzi Radou a Parlamentom o programoch satelitnej rádiovej navigácie EGNOS a Galileo, v ktorom Parlament, v rozpore s naším stanoviskom, už rozhodol o otázke rozpočtu. Zdôrazňujeme, že sme boli proti tomu, aby sa na tieto projekty použili finančné prostriedky z rozpočtu na výskum. Okrem toho sme sa od Komisie usilovali získať vysvetlenie, ako zamýšľa zabezpečiť komerčné financovanie týchto projektov.
<P>
Vítame však skutočnosť, že dohodnutý návrh umožňuje Európskemu parlamentu vyhodnocovať a ovplyvňovať tieto projekty.
<SPEAKER ID="133" NAME="Carlos Coelho  " LANGUAGE="PT">
Vzhľadom na vesmírnu a technologickú povahu európskeho globálneho navigačného satelitného systému (GNSS), ktorý je prvým projektom Spoločenstva v oblasti infraštruktúry, je tento projekt možné dosiahnuť jedine spoločným úsilím. Európsky GNSS majú tvoriť dva programy: EGNOS a Galileo.
<P>
Dôležitosť GNSS je predovšetkým v tom, že predstavuje alternatívny a doplnkový systém k americkým a ruským systémom. Tento cieľ si vyžaduje strategický, hospodársky, priemyselný a bezpečnostný priestor a mnoho ďalších skutočností, ktoré žiadny členský štát nedokáže samostatne zabezpečiť.
<P>
Keďže ide o prvý program, na ktorý budú použité finančné prostriedky a infraštruktúry Spoločenstva, Európsky parlament spolu s Radou budú mať zvýšený podiel zodpovednosti na regulácii rozmiestnenia a prevádzky týchto programov.
<P>
Vzhľadom na uvedené dôvody a keďže dokončenie tohto projektu bude znamenať historický a strategický medzník v technologickom pokroku a nezávislosti Európskej únie, globálny navigačný satelitný systém a táto správa si zaslúžia moju plnú podporu, prinášajú totiž riešenie pre budúcnosť.
<SPEAKER ID="134" NAME="Nils Lundgren  " AFFILIATION="IND/DEM">
písomne. - (SV) Galileo je príkladom rozsiahleho technického projektu, ktorý by nedokázal samostatne dokončiť ani jeden členský štát. Už od začiatku som bol zástancom toho, aby bol tento projekt financovaný z rozpočtu Únie. Bohužiaľ sa však ukázalo, že Európska únia nedokázala túto nesmierne náročnú úlohu uspokojivo zvládnuť. Pani spravodajkyňa označuje za dôvod tohto neúspechu "vnútorné nezhody". Podľa mňa je to nesmierne poľutovaniahodné a dokážem pochopiť, že Rada nemohla súhlasiť s takým obrovským navýšením rozpočtu. Teraz je na Komisii, aby predložila prijateľnejšie riešenie na financovanie tohto dôležitého projektu.
<SPEAKER ID="135" NAME="David Martin  " AFFILIATION="PSE">
písomne. - Privítal som vyhliadku spustenia programu Galileo. Správa pani Barsi-Patakiovej o ďalšom vykonávaní európskych programov satelitnej rádiovej navigácie je signálom vývoja, ktorého prínos budeme pociťovať v mnohých oblastiach - od oblasti európskej vesmírnej politiky, výskumu a vývoja až po oblasť spoločnej zahraničnej a bezpečnostnej politiky a európsku bezpečnostnú a obrannú politiku. Hlasoval som za túto správu.
<SPEAKER ID="136" NAME="Andreas Mölzer  " AFFILIATION="NI">
písomne. - (DE) Je pravda, že systém GPS už v súčasnosti poskytuje mnohé služby, ktoré by poskytoval aj európsky program satelitnej rádiovej navigácie Galileo. Nemali by sme však pristúpiť na to, aby sme boli závislí od monopolu v satelitnej rádiovej navigácii, ktorý kontrolujú Spojené štáty, a ktorý bol vytvorený armádou Spojených štátov. Dokonca aj obežné trasy GPS satelitov sú vytýčené tak, aby v prvom rade zabezpečili dobré pokrytie v oblastiach, v ktorých Spojené štáty uskutočňujú vojenské operácie. Náš vlastný systém nám umožní určiť najlepšiu možnú schému letových trás pre Európu.
<P>
Vzhľadom na strategický význam tohto projektu som hlasoval za prijatie správy, aj napriek tomu, že otázka financovania ešte nebola úplne vyriešená.
<SPEAKER ID="137" NAME="Teresa Riera Madurell  " AFFILIATION="PSE">
písomne. - (ES) Vzhľadom na to, že som nemohla dokončiť svoj prejav, pretože pán predsedajúci bol voči mne v súvislosti s prideleným rečníckym časom oveľa prísnejší, než ku kolegom predo mnou, chcela by som ešte doplniť niekoľko poznámok. Mala by nás tešiť rozhodnosť inštitúcií pri prekonávaní rôznych výkyvov v súvislosti s týmto projektom. Konečne sa nachádzame v pozícii, v ktorej môžeme začať zaručené plánovanie fázy inštalácie projektu Galileo. Takisto nás nesmierne teší kvalita práce, ktorá sa vykonala na zabezpečenie čo najširšej účasti v tomto programe.
<P>
Vzhľadom na to by som chcela upozorniť na jedno nesmierne dôležité kritérium: občiansky charakter tohto projektu, ktorý je kľúčovým predpokladom na zabezpečenie transparentnosti vykonávaných aktivít. Nezávislosť európskeho systému nám umožní vydávať certifikáciu na služby dodávané zákazníkom a zabezpečí garantovanú kvalitu. Tieto podmienky sú nesmierne dôležité pre vývoj nových komerčných uplatnení, ktoré prinesú fantastické nové príležitosti s obrovským environmentálnym a spoločenským potenciálom pre naše malé a stredné podniky. Navigácia pre slepých, plánovanie najschodnejších trás pre zdravotne postihnutých, pomoc pre ľudí trpiacich Alzheimerovou chorobou alebo rýchla lokalizácia ľudí v núdzových situáciách - toto všetko sú príklady uplatnenia tohto systému na zlepšenie kvality ľudského života.
<P>
Európsky parlament prejavoval programu Galileo prostredníctvom legislatívnych a rozpočtových opatrení vždy svoju plnú podporu a jednoznačne mu pripisoval dôležitosť strategického projektu.
<SPEAKER ID="138" NAME="Lydia Schenardi  " AFFILIATION="NI">
písomne. - (FR) Uplynulo celých jedenásť rokov bolestnej nerozhodnosti a politických a administratívnych sporov, kým sa nám konečne podarilo dosiahnuť riešenie v otázke vytvorenia európskeho systému satelitnej rádiovej navigácie. Oneskorenie zapríčinené zvolenou metódou - ktorej súčasť tvorili: partnerstvo medzi verejným a súkromným sektorom, medzinárodná spolupráca s krajinami mimo Európskej únie, nevyhnutná účasť všetkých členských štátov, vopred vymedzená úloha Európskej komisie - sa odhaduje na päť rokov. Ak by sme v minulosti tieto zásady a metódy uplatnili aj v súvislosti s technologickými a priemyselnými podnikmi, akými sú napríklad Airbus alebo Ariane, potom by Európa v súčasnosti už s najväčšou pravdepodobnosťou nemala svojho výrobcu lietadiel alebo odpaľovaciu rampu.
<P>
Aj keď konečný výsledok nie je úplne uspokojivý, môžeme sa z neho mnohému priučiť. Veľké strategické projekty môžu byť spustené v nových oblastiach, v ktorých súkromný sektor nedokáže, prípadne nie je ochotný podstúpiť hroziace riziká, jedine vtedy, ak sú verejné orgány jediným rozhodovacím a financujúcim subjektom - ide totiž o projekty, ktoré sa neriadia len ekonomickou logikou, ale aj politickou víziou. Po druhé požiadavka, aby projekty tohto druhu museli prechádzať schvaľovacími procesmi v inštitúciách Spoločenstva, sa ukázala ako prekážka a negatívny faktor, ktorý len zvyšoval ideologické zábrany tam, kde bola medzivládna spolupráca produktívna. Dúfajme, že si tieto ponaučenia dokážeme vziať k srdcu.
<SPEAKER ID="139" NAME="Silvia-Adriana Ţicău  " AFFILIATION="PSE">
písomne. - (RO) Hlasovala som za správu o zmene a doplnení nariadenia Rady o ďalšom vykonávaní európskych programov satelitnej rádiovej navigácie. Projekt Galileo, ktorý tvorí jednu zo zložiek týchto programov, bude mať viacnásobné uplatnenie a bude ho možné použiť na riadenie dopravy, dopravnú logistiku, predchádzanie a reagovanie na prírodné katastrofy alebo komerčné a vládne služby.
<P>
Už od prvej diskusie o rozpočte Spoločenstva na rok 2008 pokladal Európsky parlament tento projekt za svoju prioritu a s cieľom zabezpečiť jeho realizáciu žiadal o pridelenie potrebných finančných prostriedkov a revíziu medziinštitucionálnej dohody. V marci 2009 vstúpi program EGNOS do svojej prevádzkovej fázy. Projekt Galileo musí vstúpiť do prevádzky do konca roku 2013.
<P>
Potrebné rozpočtové zdroje na úspešnú realizáciu projektov Galileo sa na obdobie rokov 2007 až 2013 odhadujú na 3,105 miliardy EUR. Európsky parlament a Rada Európskej únie priznávajú strategickú dôležitosť tohto projektu a podporujú jeho realizáciu. Vzhľadom na to musí Európska komisia pravidelne informovať Parlament a Radu o dosiahnutom pokroku pri realizácii tohto projektu.
<P>
Blahoželám pani spravodajkyni Barsi-Patakyovej k výbornej spolupráci s kolegami zo všetkých politických skupín pri príprave tohto nariadenia.
<SPEAKER ID="141" NAME="Carlos Coelho  " LANGUAGE="PT">
Cieľom tejto smernice je vytvoriť jednotné právne postavenie pre štátnych príslušníkov tretích krajín, ktorí sa zdržiavajú legálne na území Európskej únie, po uplynutí piatich rokov legálneho a nepretržitého pobytu v niektorom z členských štátov EÚ.
<P>
Zámerom súčasnej iniciatívy je rozšíriť pôsobnosť smernice na osoby požívajúce medzinárodnú ochranu, a zabezpečiť tak týmto osobám právnu istotu v mieste ich bydliska a práva, ktoré by boli porovnateľné s právami občanov Európskej únie.
<P>
Ešte stále tu však existuje určitá medzera, pretože táto smernica neupravuje vzájomné uznávanie a prevod zodpovedností pre oblasť medzinárodnej ochrany na iný členský štát. Znamená to, že štátnym príslušníkom tretích krajín nebude možné okamžite po priznaní ich právneho postavenia udeliť právo na slobodu pohybu a slobodu usadiť sa v rámci Európskej únie. Žiadosti o prevod zodpovednosti za ochranu sa budú preto aj naďalej riadiť Ženevským dohovorom z roku 1951, prípadne európskou dohodou o prevode zodpovednosti za utečencov, ktorá bola uzatvorená v rámci Rady Európy.
<P>
Vzhľadom na danú situáciu je tiež nesmierne dôležité zabezpečiť, aby druhý členský štát dodržiaval zásadu nevracania, aby dotyčná osoba nebola posielaná späť do krajiny, kde jej hrozí nebezpečenstvo. V najkrajnejšom prípade by táto osoba mala byť vrátená späť do členského štátu, ktorý jej pôvodne udelil danú ochranu.
<P>
Pokiaľ ide o všetky ostatné aspekty, domnievam sa, že by tieto osoby mali splniť rovnaké požiadavky a dodržať rovnaké podmienky, aké sa vyžadujú v danej smernici.
<SPEAKER ID="142" NAME="Bruno Gollnisch  " AFFILIATION="NI">
písomne. - (FR) Správa pani Roureovej rovnako ako smernica, o ktorej zmenu a doplnenie táto správa usiluje, sú neprípustné. Umožniť dotyčným osobám požívať medzinárodnú ochranu a právne postavenie osoby s dlhodobým pobytom, aj keď len dočasne, bez toho, aby museli tieto osoby splniť akékoľvek požiadavky týkajúce sa ich finančnej situácie alebo minimálnej integrácie - a to aj napriek tomu, že je možné toto právne postavenie udeliť až po piatich rokoch - je číre bláznovstvo.
<P>
Okrem toho, pokiaľ dotyčné osoby nespáchali žiadny závažný trestný čin, tieto navrhované ustanovenia im zabezpečujú ochranu pred deportáciou vrátane deportácie do iného členského štátu. To znamená, že by nebolo možné týmto osobám odoprieť právo na pobyt v členskom štáte, ktorý si zvolili, bez ohľadu na ich finančnú situáciu alebo spoločenský postoj. Táto výsada by dostala prednosť pred zvrchovaným právom každého štátu rozhodovať o tom, kto môže žiť na jeho území, s akým právnym postavením, a aké podmienky musí táto osoba splniť, aby bol zabezpečený verejný poriadok a bezpečnosť.
<P>
Napokon všetci veľmi dobre viete, že uplatňovanie medzinárodnej ochrany sa používa na obchádzanie už aj tak nedostatočných kontrol a obmedzení pre oblasť prisťahovalectva, ktorého dôvody sú v skutočnosti čisto ekonomické. Určite viete, že za týchto okolností sa subsidiárna ochrana často uprednostňuje pred právnym postavením utečenca, pretože sa dá získať rýchlejšie a je flexibilnejšia. Ak umožníme, aby sa požívatelia tejto ochrany mohli stať osobami s dlhodobým pobytom, ešte viac tým podporíme prisťahovalectvo.
<SPEAKER ID="143" NAME="Hélène Goudin and Nils Lundgren  " AFFILIATION="IND/DEM">
písomne. - (SV) Správa obsahuje množstvo návrhov na integráciu osôb, ktorým bola udelená medzinárodná ochrana. Ak by sa hlasovanie o týchto návrhoch konalo na pôde švédskeho parlamentu, boli by sme ich podporili.
<P>
V tomto kontexte však tieto návrhy tvoria súčasť vytvárajúceho sa európskeho azylového systému. Samotná správa si v súvislosti s azylovou politikou zvolila veľkorysý smer. Zároveň sa podieľa na budovaní pevnosti menom Európa. Tým, že sa Európska únia rozhodla prevziať na seba zodpovednosť pri rozhodovaní o tom, komu bude udelená ochrana, a aká bude jej podoba, sa podkopáva ochrana, ktorú poskytuje Ženevský dohovor.
<P>
Nevidíme žiadnu inú možnosť, než povedať "nie" všetkým formám spoločnej utečeneckej politiky na úrovni Európskej únie, pretože v opačnom prípade by členské štáty stratili kontrolu nad smerom, ktorým sa táto politika uberá. Dohovory OSN by mali aj naďalej zostať právnymi nástrojmi, ktorými sa bude riadiť priznávanie práv uchádzačom o azyl v medzinárodnej spoločnosti.
<SPEAKER ID="144" NAME="Jens Holm, Esko Seppänen, Søren Bo Søndergaard and Eva-Britt Svensson  " AFFILIATION="GUE/NGL">
písomne. - Dnes sme sa zdržali hlasovania o správe pani Roureovej, aj keď v podstate podporujeme základnú myšlienku tejto správy: zabezpečiť, aby utečenci a osoby, ktoré majú povolenie na pobyt v krajine na základe dočasnej alebo subsidiárnej formy ochrany, mohli požívať rovnaké práva ako osoby s dlhodobým pobytom v danej krajine, v rozsahu pôsobnosti smernice 2003/109/ES. Domnievame sa však, že v tejto otázke by mali rozhodovať jednotlivé členské štáty, nie Európska únia.
<SPEAKER ID="145" NAME="David Martin  " AFFILIATION="PSE">
písomne. - Podporujem správu pani Roureovej o rozšírení pôsobnosti smernice 2003/109/ES na osoby požívajúce medzinárodnú ochranu. Táto smernica sa usiluje o to, aby mali požívatelia medzinárodnej ochrany - po piatich rokoch legálneho pobytu v EÚ - nárok na rovnaké práva, aké požívame my, štátni príslušníci Európskej únie. Považujem to za logický pozmeňujúci a doplňujúci návrh k predchádzajúcej smernici a z toho dôvodu som hlasoval za túto správu.
<SPEAKER ID="147" NAME="Alessandro Battilocchio  " AFFILIATION="PSE">
písomne. - (IT) Vďaka svojej protidrogovej stratégii na obdobie rokov 2005 až 2012 položila Európska únia základy boja proti znepokojujúcemu javu - šíreniu drog v Európe -, ktorý sústavne narastá predovšetkým medzi najzraniteľnejšími skupinami obyvateľstva, akými sú napríklad mládež a ženy.
<P>
Vyhlásené ciele však musia byť dosiahnuteľné a na to potrebuje Európska únia záväzok zo strany občianskej spoločnosti, ktorá zohráva kľúčovú úlohu pri prevencii šírenia drogovej závislosti.
<P>
Psychologická stabilita, vykonávanie následných činností s pacientom po detoxikačnej liečbe, vytvorenie alternatívneho životného štýlu zo spoločenského a zamestnaneckého pohľadu - to je len niekoľko výhod, ktoré prináša práca centier na liečbu drogovej závislosti, neziskových a mimovládnych organizácií, ktoré pôsobia v tejto oblasti.
<P>
Z tohto dôvodu rovnako ako pán spravodajca dúfam vo viac než štedrú priamu finančnú pomoc spoločenstvám, ktoré sa venujú tejto problematike. Zároveň verím, že sa vypracuje vhodná daňová politika pre organizácie, ktoré vykonávajú takzvanú "ergoterapiu", inými slovami, liečbu prácou. Mám tým predovšetkým na mysli konkrétne daňové úľavy alebo odstránenie nadmernej byrokracie zo strany členských štátov.
<P>
Musíme predísť situácii, v ktorej by národné rozpočtové obmedzenia alebo byrokratické sily mohli spôsobiť ukončenie činnosti týchto organizácií, ktoré majú nezastupiteľné miesto pri pomoci drogovo závislým osobám v ich návrate k normálnemu životu.
<SPEAKER ID="148" NAME="Slavi Binev  " AFFILIATION="NI">
písomne. - (BG) Hlasoval som za správu pána Cataniu, pričom by som chcel dodať, že v súvislosti s drogovou problematikou neexistuje žiadne jednoduché riešenie. Drogová závislosť a obchodovanie s drogami so svojimi sprievodnými znakmi v podobe kriminality a korupcie spôsobujú deštrukciu spoločnosti. Prenosné choroby spájané s drogami (AIDS, hepatitída) zároveň predstavujú závažnú hrozbu pre verejné zdravie.
<P>
Z toho dôvodu sa domnievam, že účinná reakcia na tento problém by nemala zahŕňať iba inštitúcie, občiansku spoločnosť a médiá, ale tiež komplexný program, prostredníctvom ktorého by aj vzdelávanie, náboženstvo a športy mohli svojou mierou prispieť k riešeniu tohto problému a mohli by slúžiť ako bariéra, ktorá by chránila naše deti pred hriechom. Podporou športových a náboženských učebných predmetov na školách ako aj mimo školy môžeme výraznou mierou zvýšiť informovanosť detí o smrtiacom vplyve drog. Spojením úsilia inštitúcií na presadzovanie práva a občianskej spoločnosti, predovšetkým na úrovni miestneho spoločenstva, dokážeme dosiahnuť lepšie výsledky pri vykonávaní a ďalšom rozvoji protidrogovej stratégie Európskej únie.
<SPEAKER ID="150" NAME="Hélène Goudin and Nils Lundgren  " AFFILIATION="IND/DEM">
písomne. - (SV) Pán spravodajca požaduje, aby organizácia pre predstaviteľov občianskej spoločnosti na európskej úrovni poskytovala jasnú pridanú hodnotu v porovnaní s vnútroštátnymi, regionálnymi a miestnymi organizáciami občianskej spoločnosti. Podľa nášho názoru je táto požiadavka absolútne neprijateľná, pretože protidrogová politika je v jednotlivých krajinách priamo previazaná s trestným právom a postojom ku kriminalite a trestu. Okrem toho, ak chceme, aby dokázala protidrogová politika skutočne účinne pomáhať sociálne zanedbaným ľuďom, ktorí potrebujú na svoj návrat do normálneho života pomoc spoločnosti, potom musí byť táto politika navrhnutá v súlade s kultúrnymi a spoločenskými aspektmi každej jednotlivej krajiny.
<P>
Z tohto dôvodu sme sa rozhodli hlasovať proti tejto správe ako celku.
<SPEAKER ID="151" NAME="Carl Lang  " AFFILIATION="NI">
písomne. - (FR) Aj keď je pravda, že v oblasti boja proti užívaniu drog sú vedomosti, prevencia a informovanosť nevyhnutnými podmienkami na zabránenie rizikám, ktorým je vystavené telesné a duševné zdravie drogovo závislých osôb, tieto skutočnosti, bohužiaľ, samé osebe nestačia.
<P>
Na základe informácií Európskeho monitorovacieho centra pre drogy a drogovú závislosť vyše 70 miliónov Európanov fajčilo marihuanu a 60 % ľudí, ktorí navštevujú diskotéky vo Francúzsku, Taliansku a Spojenom kráľovstve, už vyskúšalo kokaín. Záver, ktorý môžeme vyvodiť z týchto štatistík, je jasný - európske informačné a komunikačné stratégie sú absolútne neúčinné, pretože ponuka a dopyt po drogách narastá v celom Francúzsku a v celej Európe.
<P>
V prípade užívania a predaja drog nesmie byť prípustný žiadny kompromis. Jedine nulová tolerancia dokáže priniesť výsledky.
<P>
Škody, ktoré experimentálne politiky na liberalizáciu drog spôsobili tisícom obetí, toto tvrdenie jednoznačne potvrdzujú.
<SPEAKER ID="152" NAME="Roselyne Lefrançois  " AFFILIATION="PSE">
písomne. - (FR) Ako tieňová spravodajkyňa socialistickej skupiny som tejto téme venovala veľké množstvo času a úsilia. Mojím zámerom bolo vysvetliť (pokiaľ ide o podstatu tohto problému) potrebu intenzívnejšieho dialógu s občianskou spoločnosťou o boji proti drogám, a (pokiaľ ide o formu) navrhnúť text, ktorý by každý dokázal prečítať, a ktorému by každý dokázal porozumieť.
<P>
Domnievam sa, že predstavitelia občianskej spoločnosti dokážu vďaka svojim skúsenostiam z prvej ruky a inovačným schopnostiam skutočne výrazne prispieť k národným a európskym politikám v oblasti prevencie a osvety, a dokážu tiež pomôcť drogovo závislým jedincom vyliečiť sa zo svojej závislosti a začleniť sa späť do spoločnosti.
<P>
Potrebujeme vykonávať veľký počet aktivít na rôznych úrovniach: na školách, v uliciach aj vo väzniciach.
<P>
Z toho dôvodu vítam prijatie tejto správy, v ktorej sa oceňuje vytvorenie fóra občianskej spoločnosti o drogách a zdôrazňuje význam intenzívnejšej spolupráce medzi občianskou spoločnosťou a všetkými inštitúciami a agentúrami Európskej únie.
<P>
Boj proti drogám sa týka nás všetkých, pričom tých, ktorí sa nachádzajú v prvej línii tohto boja, ktorí každý deň pomáhajú drogovo závislým osobám a pomáhajú tiež predchádzať tomu, aby ďalší ľudia upadli do drogovej závislosti - týchto ľudí musíme pokladať za zvlášť dôležitých partnerov.
<SPEAKER ID="153" NAME="David Martin  " AFFILIATION="PSE">
písomne. - Užívanie drog predstavuje významný problém vo všetkých európskych spoločnostiach. Škótsko nie je v tomto ohľade žiadnou výnimkou. Odporúčania pána Cataniu týkajúce sa úlohy občianskej spoločnosti v protidrogovej politike Európskej únie veľmi správne vyzývajú na zladenejší európsky prístup k tomuto problému, ktorý nepozná žiadne hranice. Občianska spoločnosť zohráva kľúčovú úlohu pri riešení všetkých aspektov tohto problému a jej iniciatívy si zaslúžia podporu zo strany Únie. Ak chceme vypracovať účinnú politiku, ktorá bude s problémom užívania drog bojovať na všetkých frontoch, potom musíme vziať odporúčania pána spravodajcu na vedomie. Hlasoval som za túto správu.
<SPEAKER ID="154" NAME="Andreas Mölzer  " AFFILIATION="NI">
písomne. - (DE) Je otázne, či sa nelegálne pestovanie makovíc môže zmeniť na priemyselnú výrobu zdravotníckych produktov, určite to však stojí za pokus. S istotou však môžeme povedať, že politika Spojených štátov voči Afganistanu a nedostatočné opatrenia zo strany Európskej únie v súvislosti so zvýšenou produkciou ópia tento problém ešte zhoršili.
<P>
Protidrogová politika s výhľadom do budúcnosti musí byť založená na účinnom rozbíjaní drogových kartelov, okamžitej deportácii zahraničných obchodníkov s drogami, prijatí cielených prioritných opatrení a poskytovaní kvalitnejších liečebných služieb pre drogovo závislých. Hlasy dožadujúce sa legalizácie alebo liberalizácie drog zaznievajú čoraz silnejšie. Dokonca aj vo Švajčiarsku sa však po 15 rokoch rozdávania heroínu nakoniec rozplynuli všetky nádeje, že táto stratégia pomôže drogovo závislým ľuďom prekonať ich závislosť. Táto správa sa prikláňa veľmi výrazne na stranu liberalizácie, a z toho dôvodu som hlasoval proti jej prijatiu.
<SPEAKER ID="155" NAME="Zdzisław Zbigniew Podkański  " AFFILIATION="UEN">
písomne. - (PL) Vítam túto diskusiu o drogách. Drogy predstavujú závažný problém. Byrokratickým snahám sa však nepodarilo obmedziť aktivity obchodníkov predávajúcich drogy na školách, v inštitúciách vyššieho vzdelávania, na sídliskách a iných verejných miestach, a je veľmi pravdepodobné, že sa im to ani nikdy nepodarí.
<P>
V roku 1998 bol na mimoriadnom zasadnutí Valného zhromaždenia Organizácie Spojených národov vyhlásený cieľ dosiahnuť v priebehu desiatich rokov svet bez drog. V nasledujúcich rokoch sme mohli byť svedkami uverejnenia mnohých odporúčaní, nariadení, rozhodnutí, správ a zelenej knihy. Dnes sme hlasovali o ďalšom návrhu uznesenia. Bolo by vhodné, keby sme sa zamysleli a uvedomili si, čo sme tým doteraz dosiahli. Je mi veľmi ľúto, že musím povedať, že ešte nikdy v celej histórii ľudstva sa nedali drogy získať tak jednoducho ako v súčasnosti. Už nám chýba naozaj len objednávanie drog cez internet.
<P>
Hlasoval som za toto uznesenie, pretože podporujem akékoľvek opatrenia na boj proti drogám. V každom prípade by som však chcel upozorniť, že dovtedy, kým sa nám nepodarí oddeliť výrobcov od distribútorov a zaviesť radikálne zmeny do trestného zákonníka, ktoré budú mať dostatočný odstrašujúci účinok na ľudí, ktorí si zarábajú na živobytie predajom drog, sa tento problém nepodarí zmierniť. Práve naopak, jeho rozmery budú narastať.
<SPEAKER ID="156" NAME="Luca Romagnoli  " AFFILIATION="NI">
písomne. - Domnievam sa, že je nevyhnutné podporovať dialóg s rôznymi občianskymi spoločnosťami, a rovnako aj dialóg medzi nimi navzájom, s cieľom vyhnúť sa hrozným nebezpečenstvám ukrytým v drogám - a to nielen na Európskej, ale aj vnútroštátnej a miestnej úrovni.
<P>
Občiansku spoločnosť musíme považovať za kľúčového spojenca Európskej únie a členských štátov pri dosahovaní cieľov protidrogovej stratégie Európskej únie.
<P>
Vďaka bohatej skúsenosti v tejto oblasti môžu terapeutické komunity, poskytovaním obšírnejších a kvalitnejších informácií o rizikách spojených s užívaním drog a o možných programoch prevencie, podporovať kampane na zvýšenie informovanosti
<SPEAKER ID="157" NAME="Olle Schmidt  " AFFILIATION="ALDE">
písomne. - (SV) Nikto nepochybuje o dôležitosti obrovskej a často úspešnej práce vykonávanej občianskymi organizáciami na pomoc ľudom, ktorí sa stali závislí od drog. Potrebujeme natrvalo spojiť všetky svoje sily v boji proti škodlivým a návykovým látkam. Z toho dôvodu ma veľmi potešila správa, v ktorej sa popisujú iniciatívy, ktoré sa v tejto oblasti v Európe vykonávajú.
<P>
Dôvod, pre ktorý som sa dnes zdržal hlasovania, nemá preto nič spoločné s predmetom správy. Tento dôvod je namiesto toho uvedený pod nadpisom Občianska spoločnosť - vonkajší rozmer. Pred určitým časom - musím priznať, že to bolo nesmierne bolestivé rozhodnutie - som hlasoval za správu, ktorá podporovala vykonanie zmien, ktoré by umožnili legálne pestovanie makovíc v Afganistane, pričom tieto rastliny mali byť použité na výrobu liekov na zmiernenie bolesti. Jedným z dôvodov, ktoré ma viedli k tomuto kroku, bol veľký počet správ o negatívnych dôsledkoch posypávania existujúcich plodín lietadlami ako aj zúfalá situácia afganských obyvateľov. Dnešná správa podporuje oboje: oddelené pestovanie plodín aj ich posypávanie, čo je navzájom nezlučiteľné. Správa takisto podporuje európske organizácie vyrábajúce produkty z listov koky, napríklad na terapeutické alebo iné "legálne" použitie. Som zásadne proti tomu. Keďže je však hlavný zámer tejto správy pozitívny, nakoniec som sa rozhodol zdržať hlasovania.
<SPEAKER ID="992" NAME="Anna Záborská  " AFFILIATION="PPE-DE">
písomne. - (SK) Návrh uznesenia o darcovstve orgánov a transplantáciách zapadá do celosvetovej diskusie o bezpečnosti detí. Práve na ich účinnú ochranu organizujem európsku kampaň so sloganom Viete kde je teraz vaše dieťa?. Kapitola tohto uznesenia, ktorá je venovaná obchodovaniu s orgánmi, s ňou priamo súvisí. Požiadavka na členské štáty, ako aj Radu Európy, aby prijali účinné opatrenia na prerušenie prepojenia medzi nedostatkom orgánov a ich nezákonným obchodovaním, je práve preto viac ako oprávnená.
<P>
Zápas s nezákonným obchodovaním s orgánmi musí byť sprevádzaný takou dlhodobou stratégiou, ktorá by ukončila sociálne nerovnosti, lebo práve tieto sú základom pre takéto praktiky. Musíme bojovať proti obchodovaniu s orgánmi a tkanivami, ktoré musí byť všeobecne zakázané, najmä čo sa týka transplantácie orgánov a tkanív mladistvých. Vyjadrujem hlboké sklamanie nad tým, že Europol nevypracoval žiadnu štúdiu o predaji orgánov a obchodovaní s nimi z dôvodu, že vraj neexistujú žiadne doložené prípady.
<P>
Lenže správy Rady Európy a Svetovej zdravotníckej organizácie jasne dokazujú, že obchodovanie s orgánmi je aj problémom pre členské štáty Únie. Preto vyzývame Európsku komisiu a Europol, aby zlepšili monitorovanie prípadov obchodovania s orgánmi a vyvodili z toho potrebné závery. Budem šťastná, keď Slovensko bude môcť využiť svoje predsedníctvo v Rade ministrov Rady Európy na urýchlenie tejto veľmi dôležitej agendy.
<SPEAKER ID="991" NAME="Jean-Pierre Audy  " AFFILIATION="PPE-DE">
písomne. - (FR) Hlasoval som za návrh rozhodnutia Európskeho parlamentu a Rady, na základe správy pána Bögeho, ktorým sa mení a dopĺňa medziinštitucionálna dohoda zo 17. mája 2006 o rozpočtovej disciplíne a riadnom finančnom hospodárení, pokiaľ ide o úpravu viacročného finančného rámca.
<P>
Táto úprava bola nevyhnutná, pretože v dôsledku oneskoreného prijatia niektorých operačných programov v rámci okruhov 1b a 2 nebolo možné sumu vo výške 2 034 miliónov EUR v bežných cenách, pridelenú v rámci rozpočtových prostriedkov pre štrukturálne fondy, Kohézny fond, rozvoj vidieka a Európsky fond pre rybné hospodárstvo, využiť v roku 2007 ani presunúť do roku 2008. Podľa bodu 48 medziinštitucionálnej dohody o rozpočtovej disciplíne a riadnom finančnom hospodárení musí byť táto suma presunutá do nasledujúcich rozpočtových rokov zvýšením zodpovedajúcich výdavkových stropov pre viazané rozpočtové prostriedky.
<SPEAKER ID="159" NAME="Silvia-Adriana Ţicău  " AFFILIATION="PSE">
písomne. - (RO) Hlasovala som za správu o úprave viacročného finančného rámca, ktorú predložil náš kolega pán Böge. Peňažné prostriedky, ktoré nebolo možné v rámci viazaných rozpočtových prostriedkov pridelených na štrukturálne fondy, Kohézny fond, Fond pre rozvoj vidieka a Európsky fond pre rybné hospodárstvo, využiť v roku 2007, by sa mali presunúť do nasledujúcich rozpočtových rokov. To znamená, že suma vo výške 2,034 miliardy EUR sa v súlade s bodom 48 medziinštitucionálnej dohody presunie do obdobia rokov 2008 až 2013. Väčšina tejto sumy sa použije v roku 2008 (približne 56 %), pričom vplyv, ktorý bude mať tento presun na obdobie rokov 2000 až 2013, bude prakticky zanedbateľný.
<P>
Musíme vykonať analýzu dôvodov, ktoré zapríčinili nedostatočné využívanie týchto fondov. Až 45 operačných programov bolo predložených Európskej komisii na schválenie s oneskorením. Až 72 % potrebných zmien v plánovaní je zapríčinených oneskorením programov na rozvoj vidieka. Niektoré z týchto programov boli Komisii zaslané v decembri, čo umožnilo ich schválenie ešte v roku 2007. Národné inštitucionálne obmedzenia a nedostatok predchádzajúcich skúseností s programovaním sú tiež jednými z dôvodov tohto oneskorenia. Väčšina zo spomínaných 45 oneskorených operačných programov pochádza z nových členských štátov. Vyzývam Komisiu, aby poskytovala väčšiu pomoc týmto štátom pri oboznamovaní sa s novými postupmi a odbornej príprave personálu určeného na využívanie týchto fondov.
<SPEAKER ID="990" NAME="Jean-Pierre Audy  " AFFILIATION="PPE-DE">
písomne. Hlasoval som za iniciatívnu správu pani Carlottiovej o vykonávaní programovania 10. európskeho rozvojového fondu. Ľutujem, že tento fond, vzhľadom na informácie uvedené v správe, nebol zakomponovaný do rozpočtu Únie, pretože by to umožňovalo jeho demokratickú kontrolu.
<P>
Dúfajme, že otázka zakomponovania Európskeho rozvojového fond do rozpočtu sa opäť ocitne na stole pri strednodobom preskúmaní finančných výhľadov v roku 2009. Pokiaľ ide o úlohu, ktorú Európsky rozvojový fond zohráva pri odstraňovaní chudoby a dosahovaní rozvojových cieľov milénia, je potrebné naliehavo vykonať plánovanie tohto fondu, aby sa mohli dokončiť politické dohody, ktoré sú potrebné na jeho vykonávanie. Za priority si bude potrebné stanoviť zlepšenie zdravotnej starostlivosti a základného vzdelania, a ja ešte dodávam potrebu dotovaného poľnohospodárstva.
<P>
V čase, keď sa rozvojový program z Dauhy Svetovej obchodnej organizácie (WTO) nachádza v podstate v slepej uličke, sa využívanie rozvojových nástrojov na účasť na ambicióznych, opodstatnených a chvályhodných plánoch na odstránenie svetovej chudoby stáva pre Európsku úniu čoraz neliehavejšie.
<SPEAKER ID="161" NAME="Mikel Irujo Amezaga  " AFFILIATION="Verts/ALE">
písomne. - (ES) Hlasoval som za túto správu, pretože sa domnievam, že je nesmierne dôležité zdôrazňovať potrebu európskych rozvojových fondov v krajinách AKT. Je veľmi dôležité, aby sa dokumenty, akým je napríklad Parížske vyhlásenie z marca 2005, brali vážne a pravidelne sa revidovali s cieľom získať výšku čistej pomoci. V každom prípade je pravda, že absolútna neprítomnosť koordinácie medzi členskými štátmi viedla k zníženiu ich oficiálnej rozvojovej pomoci: z pôvodných 0,4 % HDP v roku 2006 na menej než 0,38 % v roku 2007. Tieto dve malé stotinky percenta sa rovnajú strate vo výške 1 700 miliónov EUR. Najhoršie zo všetkého však je, že tieto partnerské krajiny sa neustále nachádzajú v neistej situácii, ktorá im neumožňuje vypracovávať dlhodobé plány, pretože jednoducho nedokážu vôbec odhadnúť, či na realizáciu týchto plánov budú mať k dispozícii dostatok finančných prostriedkov - a to aj napriek tomu, že im to členské štáty prisľúbili. Najsmutnejším aspektom toho všetkého však je, že my od týchto krajín požadujeme, aby dodržali svoju časť dohody aj napriek tomu, že my akosi zabúdame plniť tú svoju. Týmto spôsobom sa nedá budovať spolupráca.
<SPEAKER ID="162" NAME="David Martin  " AFFILIATION="PSE">
písomne. - Vítam správu pani Carlottiovej o vykonávaní programovania 10. európskeho rozvojového fondu (ERF). K tomu, aby sme zabezpečili splnenie cieľov Európskeho rozvojového fondu na odstránenie chudoby v partnerských krajinách a regiónoch a dosiahli splnenie rozvojových cieľov milénia, potrebujeme silnejšiu parlamentnú kontrolu jeho nástrojov. Súhlasím tiež s myšlienkou, aby sa pri programovaní tohto fondu venovala osobitná pozornosť oblastiam, ktoré súvisia s rozvojovými cieľmi milénia, napríklad zdravotníctvu, vzdelávaniu, ochrane životného prostredia a podpore dobrej správy vecí verejných. Ak chceme dosiahnuť urýchlené vykonávanie tohto fondu, je potrebné vyriešiť súčasné problémy súvisiace s ratifikáciou 10. európskeho rozvojového fondu. Hlasoval som za túto správu.
<SPEAKER ID="989" NAME="Vincent Peillon  " LANGUAGE="FR">
Hlasoval som za správu pani Carlottiovej o vykonávaní programovania 10. európskeho rozvojového fondu (ERF).
<P>
Európsky rozvojový fond je hlavným nástrojom Spoločenstva v oblasti rozvojovej spolupráce s krajinami AKT (Afriky, Karibiku a Tichomoria). Jeho prioritným cieľom je dosiahnutie rozvojových cieľov milénia, ktoré boli v roku 2000 vyhlásené OSN.
<P>
V súčasnosti sa však 10. európsky rozvojový fond (2008 - 2013) nachádza v slepej uličke. Vzhľadom na fakt, že revidovaná Dohoda z Cotonou nebola ratifikovaná niektorými krajinami AKT, rozpočtové prostriedky vo výške 22,7 milióna EUR, ktoré sú k dispozícii od 1. januára 2008, sa ešte stále nezačali používať.
<P>
Z toho dôvodu sa v texte, ktorý Parlament prijal, vyzýva na urýchlené vyriešenie tejto patovej situácie a kladie sa v ňom dôraz na niektoré otázky: venovanie prioritnej pozornosti odstráneniu chudoby (a tiež zdravotníctvu a vzdelávaniu), rodovému rozmeru a stratégii trvalo udržateľného rozvoja v príslušných krajinách.
<P>
Nakoniec by Parlament potešilo, keby bol Európsky rozvojový fond začlenený do všeobecného rozpočtu Únie. Tento krok by umožnil dosiahnuť väčšiu súdržnosť európskych politík a zlepšenie parlamentnej kontroly nad správou tohto fondu.
<SPEAKER ID="163" NAME="Luís Queiró  " LANGUAGE="PT">
Plnenie rozpočtu 10. európskeho rozvojového fondu nesmie byť hodnotené výlučne len z účtovného hľadiska. To nie je úloha tohto Parlamentu a v príslušnej správe sa na to veľmi správne upozorňuje. Namiesto diskusií o integrácii Európskeho rozvojového fondu do rozpočtu Komisie alebo o pravidlách pre používanie rozpočtových zostatkov z každého finančného roka máme najväčšie obavy práve o súdržnosť medzi používaním týchto fondov a politickými cieľmi Európskej únie v súvislosti s krajinami AKT.
<P>
V tejto súvislosti je pozoruhodné, že súčasná situácia sa priamo na mieste zásadne odlišuje od situácie, ktorá existovala v čase vytvorenia týchto nástrojov a ich rámca. Okrem čínskeho faktora, ktorý je v mnohých týchto krajinách potrebné vziať do úvahy, je tiež potrebné zohľadniť vplyv spomínaných zmien na poľnohospodárske a potravinárske trhy, zmenu klímy a nový prístup Spojených štátov k Afrike. Vzhľadom na všetky tieto skutočnosti vzniká dojem, že cesta, po ktorej sme sa doteraz uberali, už nie je úplne vhodná, a ja zdôrazňujem, že presne toto je našou hlavnou obavou.
<SPEAKER ID="164" NAME="Olle Schmidt  " AFFILIATION="ALDE">
písomne. - (SV) Keď Európska únia, najväčší svetový poskytovateľ pomoci, uskutočňuje svoje aktivity v rozvojovom svete, potrebuje mať zároveň ujasnené svoje hodnoty. Naším heslom musia byť ľudské práva - nielen v teórii, ale aj v praxi. Z toho dôvodu je tvrdenie, že Európska únia by nemala používať Európsky rozvojový fond na podporu demokracie a ľudských práv tým spôsobom, že bude od prijímajúcich krajín požadovať rozvoj v týchto oblastiach, v protiklade s našou túžbou dosiahnuť reálne výsledky. Poskytovať pomoc má zmysel jedine vtedy, keď to prináša prospech obyvateľstvu, a preto musíme ako poskytovatelia tejto pomoci stanoviť kritériá na podporu rozvoja demokracie, ľudských práv a fungujúcej občianskej spoločnosti. Podpora rozvoja si niekedy vyžaduje aj priamu pomoc prostredníctvom mierových operácií. Tieto operácie by mali byť takisto financované Európskym investičným fondom, pretože pomáhajú veľmi reálnym spôsobom zmierňovať ľudské utrpenie a zabraňovať katastrofám.
<P>
My, ktorí žijeme v bohatom svete, by sme prirodzene nemali vnucovať určitý konkrétny spôsob života iným ľuďom. Máme však zodpovednosť poskytnúť možnosť voľby tam, kde v súčasnosti žiadna neexistuje. Z toho dôvodu ma sklamalo, že táto inak kvalitná a dôležitá správa spochybňuje z môjho pohľadu základnú zásadu, že budeme za našu pomoc požadovať na oplátku uskutočnenie určitých opatrení v oblasti slobody a ľudských práv a možnosť vykonávať mierové operácie v rámci Európskeho investičného fondu.
<SPEAKER ID="166" NAME="Angelika Beer  " AFFILIATION="Verts/ALE">
písomne. - Skupina zelených nebude hlasovať za správu pána Meijera o Macedónsku. Aj keď správa obsahuje mnoho častí, v ktorých sa jasne hovorí o pokroku, ktoré Macedónsko dosiahlo, spôsob, akým grécki politici na poslednú možnú chvíľu lobovali proti odseku, ktorý sa týkal otázky názvu, je absolútne neprijateľný. Najviditeľnejším prejavom tohto správania bolo prianie vymazať z dočasnej dohody z roku 1995 časť, v ktorej sa Grécko zaviazalo, že otázka názvu nebude prekážkou pre členstvo Macedónska v medzinárodných inštitúciách. Grécko nielenže spochybňuje tento svoj záväzok voči medzinárodnému právu, ale zároveň sa neslýchaným spôsobom mieša do zvrchovaných záležitostí iného štátu. Takéto správanie je zo strany členského štátu Európskej únie jednoducho neprípustné.
<SPEAKER ID="167" NAME="Jaromír Kohlíček  " AFFILIATION="GUE/NGL">
písomne. - (CS) FYROM je jedným z mála štátov sveta, ktoré nemajú oficiálne uznaný názov všetkými ostatnými štátmi. Aj keď táto republika zaviedla rôzne etnické a náboženské sviatky, ešte stále v nej platí nenormálna bilaterálna zmluva o právnom postavení občanov Spojených štátov. Medzi dosiahnuté úspechy patria kroky proti organizovanému zločinu a korupcii, ktoré vláda dosiahla aj napriek neschopnosti okupačných síl v Kosove, ktoré v súvislosti s týmito problémami nedokázali nič urobiť. Je pre mňa nepochopiteľné, že sa doteraz nepodarilo dosiahnuť jednotné stanovisko k možnej účasti na voľbách pre občanov v zahraničí. V prípade referenda v Čiernej Hore boli títo občania diskriminovaní, v prípade volieb v Macedónsku EÚ váha.
<P>
Článok 31 správy víta zásah štátnych orgánov proti veľkému skladu zbraní. Informácie o zlom zaobchádzaní so zatýkanými teroristami v druhej časti odseku však musím pokladať za nepodarený vtip. Nepoznám prípad, v ktorom by polícia zdvorilo požiadala teroristov, aby sa vzdali. Zvláštnosťou pri rokovaní s FYROM-om je okrem neštandardnej situácie týkajúcej sa názvu tejto krajiny a zmluvy so Spojenými štátmi, ktorá je v rozpore so všetkými pravidlami medzinárodných dohovorov, tiež otázka urovnania sporov so susednými štátmi. Domnievam sa, že v tomto prípade je pred vstupom tejto krajiny od Európskej únie potrebné trvať na vyriešení týchto sporov. Vzhľadom na to, že niektoré pozmeňujúce a doplňujúce návrhy môžu meniť zmysel správy, bude naše hlasovanie o správe ako celku závisieť od prijatia týchto návrhov.
<SPEAKER ID="168" NAME="David Martin  " AFFILIATION="PSE">
písomne. - Správa o pokroku pána Meijera o napredovaní Bývalej juhoslovanskej republiky Macedónsko smerom k členstvu v Únii je vyváženou správou o rozporuplnej otázke. Ak chce FYROM zabezpečiť, aby sa prístupové rokovania začali v čo najskoršom termíne, musí aj naďalej pokračovať v plnení svojho reformného programu. S cieľom zachovať rokovaciu pozíciu o otázke názvu sa musíme vyvarovať akýchkoľvek pohnútok používať názov FYROM ako prekážku pre členstvo tejto krajiny v medzinárodných inštitúciách. Z toho dôvodu vítam túto správu, ako aj úsilie pána spravodajcu, aby otázka názvu netvorila jej dominantnú časť.
<SPEAKER ID="988" NAME="Richard Howitt  " AFFILIATION="PSE">
písomne. - Britskí labouristickí poslanci v Európskom parlamente vyjadrujú svoje potešenie nad tým, že mohli hlasovať za toto uznesenie, ktoré predstavuje skutočné úsilie o priblíženie Bývalej juhoslovanskej republiky Macedónsko smerom k členstvu v Európskej únii. V uznesení sa zdôrazňuje pozitívny pokrok, ktorý krajina dosiahla v boji proti korupcii a ochrane slobody médií, a zároveň sa v ňom vyzýva na prijatie ďalších opatrení potrebných na začatie prístupových rokovaní. Zaregistrovali sme významný pokrok, ktorý FYROM dosiahla, a tešíme sa na možné začatie prístupových rokovaní s touto krajinou.
<P>
Pokiaľ ide o pozmeňujúci a doplňujúci návrh č. 13 týkajúci sa rokovaní o otázke názvu, hlasovali sme proti tomuto návrhu. Aj keď plne podporujeme všetky snahy o nájdenie riešenia v otázke názvu, myslíme si, že by táto otázka nemala byť v žiadnom ohľade spájaná s členstvom FYROM-u v medzinárodných inštitúciách. O každej z týchto otázok by sa malo rozhodovať samostatne.
<P>
Po druhé zdržali sme sa hlasovania o pozmeňujúcom a doplňujúcom návrhu č. 7, ktorý sa týka otázky liberalizácie vízového styku. Vzhľadom na to, že Spojené kráľovstvo nepatrí medzi signatárov Schengenskej dohody, nebolo by z našej strany vhodné tento pozmeňujúci a doplňujúci návrh podporiť.
<SPEAKER ID="169" NAME="Dimitrios Papadimoulis  " AFFILIATION="GUE/NGL">
písomne. - (EL) Dnešný úspech je výsledkom koordinovaného a produktívneho úsilia, ktoré sme vyvinuli spoločne s mnohými ďalšími poslancami z celého spektra Európskeho parlamentu.
<P>
Tento úspech sa podarilo dosiahnuť aj vďaka zmene v oficiálnej gréckej línii, ktorej kurz sa vo večerných hodinách posunul smerom k dosiahnutiu skutočného riešenia v podobe kompromisného názvu, ktorý by bol prijateľný pre všetkých.
<P>
Musíme skutočne tvrdo pracovať, aby sa nám tento pokrok podarilo zúročiť a dosiahnuť riešenie v podobe spravodlivého kompromisu. Musíme tak urobiť pod tou istou záštitou OSN ešte pred koncom roka 2008.
<P>
Zachovanie mieru a stability v danom regióne je v záujme Grécka aj celého miestneho obyvateľstva, a z tohto dôvodu musíme zabrániť vzniku ďalšej dlhoročnej patovej situácie. Verejný život musí byť zbavený syndrómu Skopje.
<SPEAKER ID="170" NAME="Georgios Toussas  " AFFILIATION="GUE/NGL">
písomne. Poslanci Európskeho parlamentu za Komunistickú stranu Grécka (KKE) hlasovali proti tejto správe. Staviame sa proti kapitalistickej a vojnu vyvolávajúcej Európskej únii a takisto voči akémukoľvek jej rozšíreniu. Hlavnou príčinou problémov na Balkáne sú imperialistické intrigy, intervencie zo strany EÚ, Spojených štátov a NATO, a zmeny hraníc.
<P>
Vstupom Bývalej juhoslovanskej republiky Macedónsko (FYROM) a ďalších balkánskych krajín do EÚ a NATO by sa ich obyvatelia zapojili do imperialistického boja medzi USA, EÚ a Ruskom o získanie kontroly nad energetickými zdrojmi a dopravnými kanálmi. Obyvatelia širšieho regiónu by sa tým ocitli vo vážnom ohrození.
<P>
Komunistickú stranu Grécka neznepokojuje otázka názvu. Podporuje v tejto súvislosti vzájomne prijateľné riešenie, ktoré musí mať výlučne geografickú vypovedaciu schopnosť očistenú od rozdeľujúceho nacionalizmu a zotročenia.
<P>
Tí, ktorí sa pred gréckym národom ospravedlňovali za to, že v poslednej chvíli úplne zmenili svoj postoj k otázke názvu Macedónska, a ktorí sú členmi EÚ, strany Novej demokracie, PASOK, Koalície ľavých strán (SYN) a Ľudového pravoslávneho zhromaždenia (LAOS), si teraz škodoradostne mädlia ruky. Hlasovali za schválenie pravdepodobne pozitívnych pozmeňujúcich a doplňujúcich návrhov o názve v snahe odvrátiť pozornosť od hlavnej otázky, ktorou je imperialistická intervencia a zámery pre Balkán. Cieľom tohto odvrátenia pozornosti je ukryť ich podriadenosť voči imperialistickým cieľom EÚ, Spojených štátov a NATO a voči ich ustanoveniu za arbitrov. Všetky tieto skutočnosti vystavujú našu krajinu hrozbám a nátlaku, ktorých cieľom je vypáčiť z nás peniaze výmenou za plnú účasť na imperialistických zámeroch, ktoré sa od bukureštského samitu NATO neustále stupňujú.
<SPEAKER ID="987" NAME="Jean-Pierre Audy  " LANGUAGE="FR">
Hlasoval som sa vynikajúcu iniciatívnu správu pani Gomesovej o politike Číny a jej účinkoch na Afriku. Aj keď je potrebné privítať fakt, že Čína je ochotná spolupracovať s africkými krajinami konkrétnym a pragmatickým spôsobom, existuje tu aj niekoľko oblastí, ktoré vyvolávajú znepokojenie, napríklad spolupráca Číny s represívnymi režimami v Afrike, nedodržiavanie spoločenských a environmentálnych pravidiel a dodávanie zbraní represívnym a nedemokratickým režimom. Podporujem návrh, aby Africká únia, Čína a Európska únia zriadili stály konzultačný orgán na zlepšenie súdržnosti a účinnosti ich aktivít spolupráce a na vytvorenie globálneho rámca pre konkrétne operačné projekty zamerané na riešenie spoločných výziev, akými sú napríklad prispôsobenie sa zmene klímy, obnoviteľné energie, poľnohospodárstvo, voda a zdravotníctvo.
<P>
Podporujem aj myšlienku dialógu medzi čínskym Národným ľudovým zhromaždením, panafrickým parlamentom, africkými národnými parlamentmi a naším Európskym parlamentom, s cieľom podporiť trvalo udržateľný rozvoj a rozšíriť ich možnosti na kontrolu výkonnej moci v podmienkach mieru a demokracie.
<SPEAKER ID="172" NAME="Philip Claeys  " AFFILIATION="NI">
písomne. - (NL) Správa pani Gomesovej správne upozorňuje na rôzne neprijateľné čínske praktiky v Afrike a v niektorých prípadoch sa zaoberá aj konkrétnymi podrobnosťami. V súčasnosti sa väčšina pozornosti zameriava na etnické čistky v Tibete, čínska politika v Afrike nám však minimálne rovnakým spôsobom vykresľuje režim, ktorému absolútne nezáleží na ľudských právach a ostatných pravidlách hry.
<P>
Číňania sú ochotní obchodovať s každým, za predpokladu, že to uspokojí ich smäd po rope. Čínske podniky a čínski podnikatelia vytvárajú čínske ostrovy mimo územia Číny, ktoré sú chránené skorumpovanými vládcami, ktorých Číňania zasa na oplátku chránia svojim vetovaním v Bezpečnostnej rade. Európa sa Číňanom nedokáže vyrovnať, a preto je pomaly ale isto vytláčaná z Afriky. Európa si v konečnom dôsledku musí uvedomiť, že ako postupom čase rastie moc a vplyv Číny v Afrike, stáva sa náš neustále opakovaný odkaz o demokracii, slobode, dobrej správe vecí verejných a v neposlednom rade aj o trvalo udržateľnom rozvoji úplne bezvýznamný. Prišiel čas na inú stratégiu.
<SPEAKER ID="173" NAME="Edite Estrela  " AFFILIATION="PSE">
písomne. - (PT) Hlasovala som za správu pani Gomesovej o politike Číny a jej účinkoch na Afriku, pretože sa domnievam, že vzhľadom na rastúcu čínsku prítomnosť v Afrike sa Európska únia musí prostredníctvom prijatia spoločnej pozície pre dialóg pokúsiť presvedčiť Čínu, aby zakladala svoje politické a hospodárske aktivity v Afrike na kritériách, ktoré nebudú prekážkou pre podporu mieru, ľudskej bezpečnosti, právneho štátu alebo trvalo udržateľného rozvoja.
<P>
Podporujem tiež výzvu, aby Európska únia vytrvala vo svojej podpore dodržiavania zásad, ktorými sa riadi, bez ohľadu na úspech jej iniciatívy v podobe dialógu.
<SPEAKER ID="174" NAME="Jens Holm, Erik Meijer, Esko Seppänen, Søren Bo Søndergaard a Eva-Britt Svensson  " AFFILIATION="GUE/NGL">
písomne. - Správa pani Any Marie Gomesovej sa zaoberá mnohými dôležitými aspektmi, v neposlednom rade tiež skutočnosťou, že angažovanosť zo strany EÚ a Číny by mala byť v záujme afrických krajín a afrického obyvateľstva, a že zahraniční investori pôsobiaci v Afrike by mali dodržiavať spoločenské a environmentálne pravidlá. Práve preto sme sa rozhodli túto správu podporiť. Nepodporujeme však formuláciu prvého odseku, v ktorom sa zdôrazňuje význam Lisabonskej zmluvy pri zvyšovaní účinnosti a súdržnosti vonkajších vzťahov Európskej únie.
<SPEAKER ID="175" NAME="Astrid Lulling  " AFFILIATION="PPE-DE">
písomne. - (FR) Výboru pre rozvoj sa podarilo vypracovať veľmi vyváženú správu o politike Číny a jej účinkoch na Afriku.
<P>
Vzhľadom na to, že som na Spoločnom parlamentom zhromaždení AKT - EÚ zažila veľmi nešťastnú skúsenosť, hlasovala som za túto správu s o to väčším uspokojením. Vo svojej správe o vplyve priamych zahraničných investícií som uviedla niekoľko kritických poznámok v súvislosti s čínskymi investíciami v Afrike. Delegátom AKT sa s nemým súhlasom socialistov, komunistov a zelených úspešne podarilo všetky tieto poznámky zo správy odstrániť.
<P>
Prečo neboli ochotní potvrdiť, že čínske priame zahraničné investície sa zameriavajú na ťažobný priemysel a často podporujú vlády AKT v politikom smerovaní, ktoré nie je v záujme demokracie, právneho štátu a odstránenia chudoby v týchto krajinách?
<P>
Prečo odstránili zo správy zistenie, že čínske priame zahraničné investície smerujú do určitých nadnárodných spoločností, ktoré zaplavujú africké trhy výrobkami nízkej kvality, predovšetkým textilným tovarom?
<P>
Vítam odkaz uvedený v dôvodovom vyhlásení správy upozorňujúci na skutočnosť, že čínske aktivity v Afrike žnú africké národné surovinové bohatstvo v prospech Číny a podkopávajú trvalo udržateľný rast. Existujú tiež obavy, že by Čína mohla do Afriky exportovať niektoré zo svojich najhorších domácich praktík...
<P>
(vysvetlenie hlasovania bolo prerušené podľa článku 163 rokovacieho poriadku)
<SPEAKER ID="176" NAME="Erika Mann  " AFFILIATION="PSE">
písomne. - (DE) Chcela by som využiť príležitosť, ktorá sa mi naskytla vďaka tomuto vysvetleniu hlasovania, a srdečne sa poďakovať pani spravodajkyni Ane Marii Gomesovej. Správa, o ktorej hlasujeme, je veľmi úspešná. Chcela by som sa tiež poďakovať za to, že boli do správy zakomponované mnohé aspekty zo stanoviska Výboru pre medzinárodný obchod.
<P>
Podľa môjho názoru je veľmi dôležité hodnotiť politiku Číny v Afrike objektívne, bez všeobecne zaužívaného odsudzovania jej aktivít na tomto kontinente. Namiesto toho je potrebné zvýšiť angažovanosť zo strany samotnej Európskej únie prostredníctvom prístupu vychádzajúceho zo sloganu "viac Európy v Afrike". Tento prístup my mohol zlepšiť viditeľnosť Európy a dosiahnuť silnejšiu európsku prítomnosť, ktorá by viedla k posilneniu vzťahov medzi Európskou úniou a Afrikou. Užšie hospodárske väzby medzi týmito dvoma kontinentmi by mohli priniesť obom stranám početné výhody.
<SPEAKER ID="177" NAME="David Martin  " AFFILIATION="PSE">
písomne. - Správa pani Gomesovej o politike Číny a jej účinkoch na Afriku sa zaoberá jednak pozitívnymi krokmi, ktoré Peking urobil v rámci svojej angažovanosti v Afrike, no zároveň upozorňuje na fakt, že čínska politika potrebuje určité zlepšenia. Na jednej strane musí Európska únia privítať rozvojovú úlohu Číny v Afrike, na strane druhej je však znepokojujúce, že Čína vyváža do Afriky spolu so svojou pomocou aj svoje najhoršie domáce praktiky vrátane korupcie a nedodržiavania pracovných práv a environmentálnych noriem. Diskusie s Čínou o týchto otázkach a o jej vzťahu k represívnym vládnym režimom, napríklad Sudánu alebo Zimbabwe, skutočne vyžadujú spoločný prístup zo strany EÚ. Presne tieto skutočnosti som mal na mysli, keď som hlasoval za odporúčania uvedené v správe.
<SPEAKER ID="178" NAME="Mary Lou McDonald  " AFFILIATION="GUE/NGL">
písomne. - Správa pani Any Marie Gomesovej sa zaoberá mnohými dôležitými aspektmi. V neposlednom rade tiež skutočnosťou, že angažovanosť zo strany EÚ a Číny by mala byť v záujme afrických krajín a afrického obyvateľstva, a že zahraniční investori pôsobiaci v Afrike by mali dodržiavať spoločenské a environmentálne pravidlá. Práve preto sme sa rozhodli túto správu podporiť.
<P>
Nepodporujeme však formuláciu prvého odseku, v ktorom sa zdôrazňuje význam Lisabonskej zmluvy pri zvyšovaní účinnosti a súdržnosti vo vonkajších vzťahoch Európskej únie.
<P>
Pokiaľ ide o akúkoľvek reformu spoločnej poľnohospodárskej politiky, Sinn Féin je za skutočnú reformu, ktorá by umožnila trvalú udržateľnosť poľnohospodárstva a vidieckeho života v Írsku, Európe a širšom svete.
<SPEAKER ID="179" NAME="Lydie Polfer  " AFFILIATION="ALDE">
písomne. - (FR) Hlasovala som za správu pani Gomesovej, pretože ponúka veľmi podrobnú analýzu príčin a následkov čínskej nadvlády v Afrike z hospodárskeho aj politického hľadiska.
<P>
Pôsobivý hospodársky vzostup Číny počas posledných 20 rokov viedol k zvýšenému dopytu po rope a ďalších surovinách. Čína v súčasnosti dováža 30 % svojej ropy z Afriky. Do roku 2010 to bude až 45 %.
<P>
Zároveň uskutočňuje rozsiahle investície do africkej infraštruktúry.
<P>
Čína tieto aktivity vykonáva bez akýchkoľvek požiadaviek na plnenie kritérií v oblasti ľudských práv alebo spoločenských a environmentálnych podmienok.
<P>
Európa si musí si túto situáciu uvedomiť a pokúsiť sa vymedziť svoje strategické partnerstvo s Afrikou aj s Čínou s cieľom zabezpečiť trvalo udržateľný rozvoj afrického kontinentu.
<SPEAKER ID="180" NAME="Luís Queiró  " LANGUAGE="PT">
Táto správa veľmi presne popisuje súčasný stav čínskej politiky v Afrike a podrobne sa v nej rozoberajú investície, financovanie a politické dôsledky. Jej odporúčania, v ktorých sa opakovane navrhuje, aby Európska únia vyzývala Čínu na zachovanie vzorného správania v oblasti ľudských práv, práv pracujúcich a ochrany životného prostredia, a aby vo svojej zahraničnej politike robila to, čo nerobí ani vo svojej vnútroštátnej politike, sú však, bohužiaľ, nereálne. V kapitole, ktorá sa zaoberá tým, čo je potrebné urobiť v súvislosti so (správnym) vykreslením čínskej politiky a jej dôsledkov v Afrike, nie sú uvedené žiadne usmernenia, pokiaľ ide o to, aká by mala byť stratégia Európskej únie v spolupráci s krajinami, akými sú napríklad India, Brazília a (krajina, ktorú nie je nikdy možné vynechať) Spojené štáty.
<P>
Súčasná globálna situácia vôbec nepripomína modely, ktoré ovplyvňovali geostrategické myslenie v posledných desaťročiach. Vznik nových hospodárstiev, ktoré sa medzi sebou významne odlišujú, všeobecný a globálny nárast spotreby, hospodárska súťaž v oblasti tovarov základnej spotreby a nerastných surovín, hrozba sociálnych nepokojov, riziko uprednostňovania silných politických režimov - všetky tieto nové skutočnosti si vyžadujú analýzu a predovšetkým strategickejšie návrhy s odlišným pohľadom na budúcnosť. Z týchto dôvodov som sa rozhodol zdržať hlasovania.
<SPEAKER ID="181" NAME="Luca Romagnoli  " AFFILIATION="NI">
písomne. - (IT) Správa od pani Any Marie Gomesovej o politike Číny a jej účinkoch na Afriku zdôrazňuje základnú úlohu, ktorú Peking v súčasnosti zohráva v africkej diplomatickej, hospodárskej a politickej rovnováhe.
<P>
Aj keď je dobré, že sa pozornosť Číny zamerala na tento doposiaľ zabudnutý kontinent, podľa môjho názoru je nesmierne dôležité, aby svoje aktivity v Afrike vykonávala v rámci určitých hraníc, ktoré by zabránili vzniku novej formy kolonializmu, ktorý je koniec koncov smutnou súčasťou aj našej vlastnej histórie.
<P>
V tejto súvislosti dúfam, že Európska únia vypracuje súdržnú stratégiu, ktorá zabezpečí, aby Čína dodržiavala pravidlá v oblasti správy vecí verejných, boja proti korupcii, ochrane ľudských práv, zamestnanosti a životného prostredia a zároveň vytvorí záruky pre jasné a transparentné dohody medzi týmito dvoma krajinami.
<SPEAKER ID="182" NAME="Olle Schmidt  " AFFILIATION="ALDE">
písomne. - (SV) Africký kontinent potrebuje pomoc, silnejšie obchodné väzby a vyššiu mieru účasti na globalizácii, ktorá vytvára vyšší blahobyt pre všetkých. Z Číny sa stal v krátkom čase dôležitý parter na africkom kontinente s obrovským hladom po nerastných surovinách, v neposlednom rade po rope, ktorá sa nachádza v niektorých afrických krajinách. Skutočnosť, že stále viac a viac krajín prejavuje svoj záujem o Afriku pomáha v rozvoji tohto kontinentu. Musíme však vyhlásiť, že nekritický prístup Číny, pokiaľ ide o získanie prístupu k týmto nerastným surovinám, ktorý neberie žiadny alebo len minimálny ohľad na dodržiavanie ľudských práv, korupciu a nedemokratické režimy, predstavuje vážny problém pre Európsku úniu, ktorá už dlhý čas nalieha, že obchod a pomoc musia ísť ruka v ruke s požiadavkami na demokratický rozvoj, ktorý rešpektuje slobodné a ľudské práva. Dokument, v ktorom Európsky parlament jasne vyzýva Čínu, aby rešpektovala ľudské práva a brala do úvahy rozvoj prinášajúci prospech africkému obyvateľstvu, je dôležitým signálom. Rozvoj je široký pojem, ktorý v sebe zahŕňa viac než len samotný hospodársky pokrok. Z tohto dôvodu z celého srdca podporujem názor, že ľudské práva a demokracie musia tvoriť dôležité prvky v medzinárodných vzťahoch s Afrikou.
