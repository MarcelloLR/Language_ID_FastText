<CHAPTER ID="018">
Správa aktív II (rozprava)
<SPEAKER ID="366" NAME="Predsedajúca">
Ďalší bod programu je správa pána Wolfa Klinza v mene Výboru pre hospodárske a menové veci o Správe aktív II.
<SPEAKER ID="367" NAME="Wolf Klinz" LANGUAGE="DE">
Vážená pani predsedajúca, od prijatia smernice PKIPCP v roku 1985 zažívajú európske trhy fondov prudký rozmach. Smernica sa odvtedy dvakrát aktualizovala, aby zohľadnila nový vývoj na trhu, a jej ďalšia modernizácia je na poprednom mieste agendy na budúci rok.
<P>
Medzi zdroje súčasného reformného projektu Komisie patrí najmä prvé uznesenie o správe aktív (Správa aktív I), ktoré prijal Európsky parlament v apríli 2006, a ktoré vysvetlilo hlavné prvky reformného súboru opatrení. Som vďačný Komisii za prijatie týchto odporúčaní a za jej úmysel uplatniť ich budúci rok v legislatívnom nástroji.
<P>
Súčasný návrh uznesení nazvaný Správa aktív II má podobne pripraviť cestu pre budúce iniciatívy zo strany Komisie. Na tento účel stanovuje návrh množstvo opatrení, ktoré prekračujú obsah opravného balíka opatrení plánovaného na budúci rok, ale ktoré považujeme za nevyhnutné, ak sa má európske odvetvie fondov stať konkurencieschopnejším. Najdôležitejšie sú nasledujúce body:
<P>
Po prvé, Komisia by mala zvážiť zvýšenie vhodných aktív na pokrytie realitných a zaisťovacích fondov. Obidvoje pomáhajú rozložiť riziko portfólia a ponúkajú atraktívnu výnosnosť investícií. Okrem priestoru na pridanie týchto produktov do portfólia by sa malo uvažovať aj o európskom depozitnom pase, ktorý by umožnil súkromným investorom priamy prístup k týmto produktom. Vítame skutočnosť, že Komisia založila odbornú skupinu pre otvorené realitné fondy, a že sa rozhodla vypracovať štúdiu o neharmonizovaných fondoch pre drobných investorov.
<P>
Po druhé, z jednotného európskeho trhu by nemali ťažiť len drobní investori, ale aj profesionálni dodávatelia a inštitucionálni investori. Tieto skupiny, ktoré sa zaobídu bez tradičných mechanizmov ochrany spotrebiteľa, nikdy nemali priestor na pôsobenie za hranicami bez verejných oznamovacích postupov. Európsky systém súkromného umiestňovania môže túto situáciu napraviť. Musí byť navrhnutý tak, aby neobmedzoval v členských krajinách existujúce systémy, z ktorých niektoré sú veľmi liberálne. V záujme zabezpečenia tejto flexibility Parlament navrhuje, aby CESR, Výbor európskych regulačných orgánov cenných papierov, vydal odporúčanie pre organizácie s týmto systémom. Ďalší krok by zahŕňal prieskum o tom, či by to bolo postačujúce, alebo či je potrebná všeobecne záväzná smernica.
<P>
Po tretie, rozsah investičných produktov pre drobných investorov sa stále rozširuje, ale dostupné informácie o produktoch nedovoľujú porovnanie prípadných predností produktov. Sčasti je to spôsobené veľmi roztriešteným právnym rámcom v Európe. Ak však majú mať jednotliví investori pri svojich rozhodnutiach k dispozícii informácie, je potrebné, aby požiadavky na informácie a povinnosť ich uverejňovania vybudovali určitý stupeň porovnateľnosti medzi konkurenčnými produktmi. Rôzne priemyselné odvetvia by mali mať príležitosť súťažiť za rovnakých podmienok a podľa rovnakých pravidiel. Z tohto dôvodu vyzývame Komisiu, aby preskúmala existujúce právne rámce pre rôzne kategórie produktov a predniesla návrhy na zlepšenie situácie.
<P>
Cieľom nie je, aby boli produkty úplne porovnateľné. Životné poistky, osvedčenia a fondy sa vo svojej podstate líšia v právnom postavení a štruktúre. Cieľom je skôr zaviesť požiadavky na rovnocenné informácie. Ale aj maximálna transparentnosť bude zbytočná, ak investori nebudú mať aspoň minimálne poznatky o rôznych finančných produktoch a o spôsobe ich fungovania. Z tohto dôvodu sú členské štáty zodpovedné za podporu vzdelávacích iniciatív v tejto oblasti.
<P>
Po štvrté, investori by mali mať úžitok nielen zo širokého výberu produktov, ale aj z nízkych nákladov. V súčasnosti je však prostredie okolo európskych fondov extrémne roztrieštené, čo má za následok relatívnu neúčinnosť a neprimerané náklady, najmä v porovnaní s konkurenčnými krajinami. Komisia má na budúci rok v úmysle vytvoriť právny rámec pre fúziu fondov. Toto treba oceniť. Komisia si však nevšíma jednu z hlavných prekážok cezhraničných fúzií, a to dane. Z tohto dôvodu žiadame, aby sa k cezhraničným fúziám pristupovalo úplne rovnako ako k vnútroštátnym fúziám vo veciach zdaňovania; inými slovami, nemali by investorom vytvoriť ďalšiu daňovú povinnosť. Nežiadame o prijatie žiadnych opatrení súvisiacich s daňovými sadzbami. Žiadame len, aby sa s cezhraničnými fúziami nenarábalo inak ako s vnútroštátnymi.
<P>
Po piate, Parlament vydá osobitnú správu, ktorá zhodnotí potenciálnu užitočnosť európskeho právneho rámca pre zaisťovacie fondy a súkromný kapitál. Komisia by sa však mala pripraviť na aktívnu účasť na medzinárodných diskusiách na túto tému.
<P>
Napokon by som rád poďakoval kolegom z výboru, najmä tieňovým spravodajcom z iných skupín, za ich spoluprácu. Dúfam, že Komisia opäť prijme naše návrhy, aby sme mohli úplne sprístupniť šance jednotného európskeho trhu investorom aj odvetviam fondov.
<SPEAKER ID="368" NAME="Charlie McCreevy">
člen Komisie. - Vážená pani predsedajúca, chcel by som pochváliť Výbor pre hospodárske a menové veci a predovšetkým pána Klinza za to, že sa ujali iniciatívy a vypracovali správu, a za obrovské úsilie, ktoré tejto správe venovali. Chcel by som využiť túto príležitosť a poďakovať Európskemu parlamentu za jeho cenný príspevok k rozprave o správe aktív. Predchádzajúca správa Parlamentu o správe aktív bola takisto vynikajúcim príspevkom k našej práci na smernici PKIPCP.
<P>
Dlhý proces analýzy a konzultácií bol, ako veríme, úspešný pri budovaní spoločného postoja k tomu, čo treba urobiť, a akým spôsobom. Nemali by sme náš plán príliš zaťažiť, ale nie sme ani slepí voči ostatným otázkam a problémom. Dnešná správa svedčí o širokom okruhu ostatných otázok, ktorým čelí európske odvetvie fondov. Už sme začali pracovať v mnohých oblastiach, na ktoré správa upozorňuje. Cieľom je vybudovať súbor dokladov, ktorý by slúžil ako základ pre budúce rozhodovanie. Sme radi, že Parlament podporuje dôkladný postup, ktorý je založený na hodnotení vplyvov. V Komisii tomuto prístupu pevne veríme. Zabezpečí, aby budúce iniciatívy zodpovedali skutočným potrebám a poskytovali účinné riešenia. Tento prístup využívame aj v našej práci na súkromnom umiestňovaní. Do mája 2008 sa chystáme predstaviť oznámenie Komisie, ktoré posudzuje potrebu a realizovateľnosť európskeho režimu súkromného umiestňovania.
<P>
Správa, ktorú tu dnes máme pred sebou, sa dožaduje rýchlych riešení uľahčenia cezhraničného udeľovania pasov neharmonizovaným fondom pre drobných investorov. Aj túto dôležitú otázku podrobne skúmame a na jeseň 2008 podáme o nej správu Rade a Parlamentu. Dúfame, že táto správa dodá tejto zložitej diskusii empirický základ.
<P>
Niekedy by sme pri počúvaní tejto rozpravy mohli nadobudnúť dojem, že riešenia sa objavujú skôr, ako bol riadne stanovený problém. Varujeme pred unáhleným rozširovaním rámca EÚ pre fondy pre drobných investorov. Smernica PKIPCP 3 už povoľuje široký rozsah inovačných stratégií vrátane niektorých druhov alternatívneho investovania. Musíme jasne povedať, čo je v súčasnosti možné, a či sú kontroly riadenia rizík v odvetví vyhovujúce, skôr než začneme premýšľať o rozšírení rámca pre drobných investorov. Chápeme želanie európskeho odvetvia fondov posúdiť svoje vedúce postavenie v inovácií a finančnej tvorivosti, ale nie za cenu dôvery investora v značku PKIPCP.
<P>
Uznávame obavy prednesené v správe vzhľadom na odlišné regulačné požiadavky, ktoré sú platné pre distribúciu náhradných produktov, a zdôrazňujeme, že Komisia sa doposiaľ nepresvedčila, či tu existuje závažný problém, ktorý treba vyriešiť. Ohlasy na požiadavku dôkazov predloženú v októbri nám umožnia zhodnotiť, či má existujúca regulačná mozaika za následok reálne a závažné riziko poškodenia investora. Na základe odozvy a nadväzujúcej práce vydá Komisia na jeseň 2008 vyhlásenie o nevyhnutnosti zákroku na úrovni EÚ.
<P>
Vážime si, že správa uznala pozitívny príspevok zaisťovacích fondov pre fungovanie trhu a spoločenskú výkonnosť. Niektoré nedávne iniciatívy týkajúce sa vývoja dobrovoľných noriem osvedčených postupov sú vítanou a primeranou reakciou na požiadavky väčšej transparentnosti. Vážime si, že Parlament považuje za potrebnú aj medzinárodnú reakciu v týchto vysoko globalizovaných podnikoch.
<P>
Skrátka, v oblasti správy aktív sa už dosiahlo veľa. Čaká nás však ešte dlhá cesta. V tomto rýchlo sa meniacom obchode sa neustále objavujú nové výzvy. My si však nebudeme pomáhať prenáhlenými a nesprávne pripravenými reakciami. Sme radi, že Komisia má v Parlamente cenného partnera, ktorý sa usiluje o rovnaký cieľ, ktorým je integrovaný a účinný európsky trh s fondmi, ktorý slúži priemyslu aj investorom.
<SPEAKER ID="369" NAME="Astrid Lulling">
v mene skupiny PPE-DE. - (FR) Vážená pani predsedajúca, vzhľadom na túto významnú správu o Bielej knihe Komisie o investičných fondoch, sme sa vo všeobecnej zhode rozhodli zamerať na nelegislatívne aspekty, keďže legislatívne návrhy na úpravu smernice PKIPCP III budú predložené začiatkom roka 2008. Z tohto dôvodu sú problémy, ktorými sme sa rozhodli zaoberať, veľmi dôležité pre subjekty kolektívneho investovania do prevoditeľných cenných papierov.
<P>
Existuje riziko, že rozšírenie radu vhodného majetku v záujme začlenenia otvorených majetkových fondov a alternatívnych fondov by mohlo pokaziť vynikajúcu svetovú povesť produktov PKIPCP a negatívne ovplyvniť ich distribúciu v rámci Európskej únie aj do tretích krajín. V záujme odvrátenia poškodenia odvetvia investičných fondov v Európe požiadal Parlament Komisiu, aby uskutočnila podrobnú štúdiu možných dôsledkov začlenenia týchto neharmonizovaných fondov pre drobných investorov medzi aktíva spôsobilé na označenie PKIPCP.
<P>
Investovanie do PKIPCP predstavuje tisícky miliárd eur a tvorí asi 80 % trhu s investičnými fondmi v Európe. Odvetvie netrpezlivo očakáva úpravu smernice PKIPCP. Parlament však navrhol, aby predišiel zbytočnému a kontraproduktívnemu oneskoreniu tejto úpravy, že nemá nastať rozširovanie spôsobilých aktív, ak nie je dokončená legislatívna reforma smernice PKIPCP. V mene skupiny stále presadzujem tento smer a vítam ochotu pána spravodajca ku kompromisu.
<P>
Správa takisto požaduje vytvorenie harmonizovaného rámca pre súkromné umiestňovanie v rámci Únie a ja jej odporúčanie v tejto súvislosti v plnej miere podporujem.
<P>
Režim súkromného umiestňovania treba vybudovať na presnej definícii kvalifikovaných investorov, ako stanovuje smernica o trhoch finančných nástrojov (MiFID). Primerane informovaní a kvalifikovaní investori, ktorí sú spôsobilí vykonávať súkromné umiestňovanie, by nemali za žiadnych okolností čeliť byrokratickým poplatkom na základe pravidiel, ktoré nie sú len zbytočné, ale v skutočnosti aj kontraproduktívne.
<P>
Nemôžem súhlasiť s pozmeňujúcim a doplňujúcim návrhom socialistov, ktorý požaduje rovnocennosť medzi systémami regulácie a dozoru členských štátov a v súvislosti s používaním režimu súkromného umiestňovania, ktorý by znamenal povolenie vzájomného prístupu na trhy. Takáto rovnocennosť v celej Európe je jednoducho nereálna.
<P>
Musím zdôrazniť ešte jeden bod, s ktorým s pánom spravodajcom ja a moja skupina nesúhlasíme. Týka sa článku 19 otázky takzvaných "záručných fondov". Samotné ponímanie týchto fondov je kontroverzné a my sme sa snažili protestovať proti ich nesprávnej definícii. Dúfam, že nám tento článok nebude chýbať. Napriek tomu musím pánovi spravodajcovi zablahoželať ku kvalitnej práci, ktorá nám umožňuje riadne sa pripraviť na legislatívny návrh. To znamená, že teraz sa môžeme pokojne pripraviť na prácu, ktorá nás čaká na budúci rok
<SPEAKER ID="370" NAME="Harald Ettl">
v mene skupiny PSE. - (DE). Vážená pani predsedajúca, Astrid by som chcel povedať, že by nemala vždy predpokladať, že návrhy socialistov budú obhájiteľné. Dovoľte, aby som začal úprimným poďakovaním pánovi spravodajcovi Klinzovi za túto vyváženú správu. Pánovi komisárovi musím povedať, že sa nemusí stále obávať, že si zoberieme na plecia príliš veľa.
<P>
Touto správou o správe aktív sa zaoberáme na pozadí americkej finančnej a hypotekárnej krízy. Ani Európska centrálna banka nedokáže odhadnúť celkový rozsah škôd, ktorý táto kríza spôsobila európskemu finančnému systému a európskym bankám. A môžu prísť - a bezpochyby prídu - ďalšie. Globálny finančný trh je už tak úzko prepojený, že neexistuje spôsob, ako uchrániť Úniu pred takýmito špekulatívnymi kúskami, ktorých následky nakoniec budeme znášať všetci. Nenásytní predstavitelia bánk zameraní len na "shareholder value" si stále užívajú postavenia veľkých hviezd a americké hodnotiace agentúry naďalej výhodne obchodujú a klamú nás. Bezmyšlienkovité právne predpisy však nikdy nie sú zaručené. Napriek tomu treba v tejto oblasti ešte veľa urobiť a Komisia nemôže dopustiť, aby sa problém vyriešil sám, a nestarať sa o trh.
<P>
Jedno z posolstiev správy, ktoré by som chcel zdôrazniť je, že väčšia informovanosť a transparentnosť vedú k vyššej ochrane a bezpečnosti spotrebiteľa. Je to veľmi rozumný východiskový bod. Ďalší dobrý aspekt je, že sa správa zaoberá zaisťovacími fondmi a súkromným kapitálom, lebo stále viac správcov aktív investuje do alternatívnych investičných produktov. Zaisťovacie fondy, otvorené fondy nehnuteľností a ďalšie produkty pre drobných investorov by teda nemali byť zahrnuté do smernice PKIPCP III - túto úlohu máme stále pred sebou.
<P>
Podľa môjho názoru, samotná koncepcia správy aktív vedie k trvalému rozvoju, či už prostredníctvom investičných certifikátov, penzijných fondov, životných poisťovní, bánk alebo súkromnou správou aktív. Od roku 2003 máme smernicu o obchodovaní s využitím dôverných informácií a o manipulácii s trhom. Jej realizácia je absolútne nedostatočná. Práve odvetvie fondov sa vždy odvoláva na nákladnú a nadmernú reguláciu a odmieta zvýšiť svoju transparentnosť a predpisy o zodpovednosti.
<P>
V tejto súvislosti potrebujeme, pán komisár, zreteľne štruktúrovaný systém, ktorý poskytuje právnu istotu. Som rád, že môj návrh na vylepšenie odseku o riadení podnikov bol prijatý, ale ľutujem, že bol odmietnutý môj návrh na dozor EÚ nad finančnými trhmi. V tomto smere by sme sa mohli, a možno musíme, pozerať viac dopredu, pán komisár.
<P>
Je však potešujúce, že sme dosiahli medzistranícky kompromis v otázke záručných fondov. Keď už poznáme všetky fakty, mali by sme a musíme sa zo všetkých síl snažiť zabrániť špekuláciám správcov aktív a o to, aby sa Parlament, Komisia a Rada nevyznačovali kolektívnou nečinnosťou. Pán komisár, to smerovalo vám. Choďte do toho a urobte to správne!
<SPEAKER ID="371" NAME="Margarita Starkevičiūtė">
v mene skupiny ALDE. - (LT). Chcela by som upozorniť, že táto správa, hoci je vyvážená a všeobecne prijateľná, neodráža reálnu skutočnosť. Problémom je, že väčšina finančných inštitúcií, ako sa javí podľa dodaných údajov, nedodržiava pravidlá a predpisy, ktoré sme odporučili.
<P>
Zdá sa, že hlavným problémom je zneužívanie nezrovnalostí, ktoré sa v týchto predpisoch vyskytujú. Z tohto dôvodu musíme správu skúmať v kontexte iných správ a dokumentov, ako je smernica MiFID, aby sme dosiahli istý súlad. Ďalší bod, na ktorý by som chcela upozorniť je, že podporujem názor pani Lullingovej: PKIPCP má dobré meno, a preto musíme byť veľmi opatrní pri začleňovaní nových produktov do portfólia.
<P>
Prečo je to tak? Lebo nevieme, aké sú tieto produkty. Je mi veľmi ľúto, ale v tomto dokumente a v návrhu Komisie sa trochu premiešali portfóliá a záujmy drobných investorov a inštitucionálnych, profesionálnych investorov. Drobní investori by mali mať jasné definície a predpisy. Ak však máme PKIPCP aj alternatívne investičné fondy je realita taká, že napríklad v našej krajine sú premiešané a poskytované drobným investorom, ktorí potom nechápu, do čoho investujú.
<P>
Z tohto dôvodu potrebujeme jasnejšie definície a dokument s jednoznačným usporiadaním. Dúfam, že v budúcom roku vydá Komisia dokument, ktorý bude zostavený jednoznačnejšie. Naozaj musíme ochraňovať drobných investorov. Samozrejme by mali mať súkromní investori viac práv, ale tie by mali byť definované osobitne. Nemali by sme radiť ľuďom, aby investovali do alternatívnych fondov, ktoré ani neboli definované. V našej krajine je v súčasnosti akýkoľvek fond označovaný za alternatívny.
<SPEAKER ID="372" NAME="Piia-Noora Kauppi" AFFILIATION="PPE-DE">
Vážená pani predsedajúca, najprv by som rada poďakovala pánovi spravodajcovi Klinzovi za jeho vlastnú iniciatívnu správu a aj za pristúpenie na návrhy a názory ostatných skupín.
<P>
Harmonizácia prostredia pre správu aktív a produktov na trhu fondov môže veľmi prospieť európskemu hospodárstvu, čo dokázala aj smernica PKIPCP z roku 1985.
<P>
Smernica PKIPCP sa stala značkou uznávanou po celom svete. Je úspešná v zahraničí. PKIPCP predstavuje základ pre silný trh fondov v Európe a oživuje hospodárstvo pomocou zvýšenej stability a produktívneho opätovného investovania úspor.
<P>
Témou tejto správy však nie je revízia PKIPCP, ktorá sa blíži a ktorú vítame. Správa sa zaoberá neharmonizovanými fondmi pre drobných investorov, ktoré sú mimo rámca smernice PKIPCP, a vyžaduje veľa dôležitých opatrení.
<P>
Privítala by som najmä režim súkromného umiestňovania, ktorý spomenul aj pán komisár. Iniciatíva je veľmi užitočná na dosiahnutie európskeho trhu neharmonizovanými fondmi.
<P>
Po druhé, transparentnosť poplatkov je dlho očakávaný a podceňovaný prvok, ktorý je potrebný pre rastúcu informovanosť investorov. Ostatné opatrenia v správe sú správne nasmerované na odstraňovanie narušenia trhu.
<P>
Napriek tomu - a tu sa vraciame späť k úspechu PKIPCP - nesmieme byť nenásytní alebo veci unáhlene zmiešať. Samozrejme narážam na rozpravu o rozšírení rámca PKIPCP o nové triedy aktív, ktorými sú otvorené fondy nehnuteľností alebo fondy zaisťovacích fondov. Nemyslím si, že je teraz vhodný čas na diskusie o týchto citlivých záležitostiach. Mohli by sme skončiť s tvrdším režimom a pravdepodobne by sme sa ocitli v inom prostredí finančných trhov.
<P>
Ďalej si myslím, že je veľmi dôležité diskutovať o úlohe záručných fondov. Naša skupina chcela istú flexibilitu. Nemyslíme si, že režim kapitálovej primeranosti pre fondy problém vyrieši. Záručné fondy neexistujú a takáto definícia by mala byť z režimu odstránená. Z tohto dôvodu sme predložili návrh za skupinu PPE-DE.
<SPEAKER ID="373" NAME="Pervenche Berès" AFFILIATION="PSE">
(FR) Vážená pani predsedajúca, vážený pán komisár, chcela by som poďakovať pánovi spravodajcovi za jeho text. Otázky, ktorými sa zaoberá, sa neustále vracajú. Čo napríklad oddeľuje inštitucionálnych a profesionálnych investorov od súkromných investorov? Niekto by mohol vyvolať zdanie, že je medzi nimi niečo ako Veľký čínsky múr. Nie som o tom presvedčená a posledné udalosti ukázali, do akej miery sa finančné zmeny rozkladajú od jednej kategórie investorov k druhej, priamo k jednotlivým sporiteľom. Predstava, že môžeme navrhnúť právne predpisy len na základe dvoch typov investorov - osvietených profesionálnych investorov na strane jednej a malých sporiteľov na strane druhej - je podľa mňa nebezpečná. Dobre si uvedomujeme postupný sklz investičných produktov. Teória dvoch druhov investorov je správna, ale musíme zreteľne rozpoznať, ako ju uplatňujeme.
<P>
Druhá otázka, ktorú by som chcela predložiť - a ktorou sa zaoberajú aj iné texty o finančných trhoch - sa týka informácií pre investorov. Samozrejme, má to zásadný význam, napriek tomu začíname od nuly, lebo komplexnosť finančných zmien je niečo nové, čo sme doposiaľ riadne nepoznali. To však nestačí: neexistuje náhrada za zodpovednosť na strane tých, ktorí sa zaoberajú umiestňovaním produktu, a na toto musíme pamätať.
<P>
Po tretie, pán komisár, musím povedať, že podľa mňa ste vzhľadom na súvislosť medzi vykonávaním smernice MiFID a smernice PKIPCP urobili chybný krok. Má zmysel vykonávať smernicu MiFID skôr, než vôbec zistíme, ako bude súvisieť so smernicou PKIPCP? Myslím, že súčasná situácia by bola vyváženejšia, keby sme postupovali opačne.
<P>
Pokiaľ ide o dane, pán spravodajca sa zmienil o dôsledkoch na fúziu fondov. Myslím si, že musíme pamätať aj na dôsledky na umiestňovanie produktov, ktoré by mohli komplikovať prekážky čisto finančného charakteru.
<P>
Chcela by som povedať aj niečo o pozmeňujúcom a doplňujúcom návrhu socialistov, lebo realita trhu s týmito produktmi sa odlišuje podľa krajín, ktoré ich vyrábajú a kupujú. Zaviedli sme koncepciu vzájomnosti, ktorá by sa nevzťahovala len na otváranie trhov a na prístup na trh, ale aj na charakter regulačných opatrení a dozoru. Myslím si, že tieto prvky sú nevyhnutné, lebo predstava nečlenskej krajiny EÚ, ktorá by vyrábala tieto produkty a mala prístup na naše trhy za akýchkoľvek podmienok len preto, že my máme prístup na jej trh (čo európskych spotrebiteľov vôbec nemusí zaujímať) je buď nereálna, alebo čisto teoretická a ja ju nemôžem prijať.
<P>
Pán spravodajca viac než len raz naznačil, že vzájomnosť by bola porušením pravidiel Svetovej obchodnej organizácie. Vážený pán komisár, ja sa vás ale pýtam, čo sme urobili, keď sme uznali rovnocennosť pravidiel so Spojenými štátmi? Presne o takýto prístup vás teraz žiadame. Bolo takisto povedané, že táto koncepcia je nereálna, lebo nemáme harmonizáciu vnútri Európskej únie. Pokiaľ by nás však rovnocennosť pri rokovaniach s tretími krajinami podporila pri zavedení spoločného štandardu regulácie a dozoru vnútri Únie, neznamenalo by to výrazný pokrok?
<SPEAKER ID="374" NAME="Zsolt László Becsey" AFFILIATION="PPE-DE">
(HU) Vážená pani predsedajúca, ďakujem. Dúfam, že budem stručný. Ako človek z Východu, z oblasti, ktorá je chudobná na kapitál, som prekvapený skutočnosťou, že sa teraz všetci boja, čo sa stane so zaisťovacími fondmi alebo súkromným majetkom, keď sa PKIPCP rozšíri, lebo náš región to vôbec neovplyvní a ešte niekoľko rokov ovplyvňovať nebude. Možno s majetkovými fondmi zažijeme aj niečo z ľudskej stránky. Ale asi by som zdôraznil, čo môžem očakávať od tejto kontroly ako človek z Východu. Jedna z vecí je, že banky, ktoré v tomto mechanizme veľmi často fungujú ako distribútori a dostávajú obrovské sumy, by napriek tomu mali byť skúmané vzhľadom na to, že predajné náklady v súčasnosti tvoria 60 % všetkých nákladov a upozorňujem, že v našom regióne sú banky v tomto neuveriteľne zárobkové. Pokiaľ dosiahneme niečo v tejto oblasti, tak sme urobili krok vpred.
<P>
Po druhé, prípad podnetu na smernicu MiFID takisto veľmi nepomôže transparentnosti nákladov vzhľadom na to, že napríklad ak má banka správcu fondov a predajcu nevieme, aká je vnútorná dohoda a je zaujímavé, že ani takéto vnútorné dohody nedokážu prekonať rôzne predajné ceny.
<P>
Po tretie, niektoré členské štáty sa veľmi snažia o vykonávanie predpisov, ktoré prakticky zabezpečia, aby dozorca, správca fondu a ich vedenie stáli nohami pevne na zemi. V našej krajine alebo v našich krajinách je veľa schopných mladých ľudí, ktorí sú schopní vykonávať napríklad manažérsku činnosť za dobrú cenu a veľmi kvalitne, ak môžu a ja som presvedčený, že premiestnenie s cieľom vstúpiť na voľný trh je v záujme všetkých.
<P>
A nakoniec ochrana spotrebiteľa. Uznávam, že vzdelávanie je veľmi dôležité, ale okrem neho musíme zdôrazňovať daňové záležitosti. Nesmie sa stať, že ak chcem využiť PKIPCP v inej krajine, skončím v horšej situácii, ako keby som tak urobil vo vlastnej krajine. Ďakujem veľmi pekne.
<SPEAKER ID="375" NAME="Gay Mitchell" AFFILIATION="PPE-DE">
Vážená pani predsedajúca, chcem poďakovať pánovi Klinzovi za jeho správu. Európske odvetvie fondov urobilo v posledných rokoch niekoľko veľkých krokov, ku ktorým pomohla smernica PKIPCP. Ale vzhľadom na to, že odvetvie fondov zažilo rýchly rast, má oveľa väčší potenciál. Ten sa môže uvoľniť pomocou zvýšenej hospodárskej súťaže a pohyblivosti v odvetví v celej EÚ.
<P>
Chcel by som tu spomenúť niekoľko postrehov týkajúcich sa správy. Vidím kladnú stránku v odporúčaní rozšíriť rámec PKIPCP na investovanie do otvorených fondov nehnuteľností a fondov zaisťovacích fondov, ale podľa mňa by sa táto záležitosť mala riešiť osobitnou smernicou alebo legislatívnym nástrojom. Ďalšiu kladnú stránku vidím v návrhoch na rozšírenie režimu súkromného umiestňovania EÚ a súhlasím, že je potrebné určiť vhodných investorov. Je dôležité upozorniť, že hoci definície obsiahnuté v MiFID a v smernici o prospekte poskytujú dobrý východiskový bod, môžu sa objaviť aj ďalšie otázky, ktoré bude treba vyriešiť.
<P>
Čo sa týka investičnej politiky a správy rizík, chcem Parlamentu pripomenúť, že hoci Európsky výbor regulačných orgánov cenných papierov (CESR) vykonáva kontrolu toho, ako sa vykonávajú požiadavky správy rizík smernice PKIPCP v členských štátoch, zámerom CESR nie je harmonizovať tieto požiadavky. Niektoré kľúčové oblasti, v ktorých existujú rozdielne postupy, môžu byť skúmané s cieľom harmonizovanejšieho prístupu. Záručné fondy by mali byť podporované požiadavkami kapitálovej obhajoby, čo by sa malo riešiť povolením, aby sa fondy nazývali záručné len vtedy, keď sú podporené príslušným inštitútom ručenia. Obávam sa požiadavky na depozitný pas, ktorý by zapríčinil, že depozitár bude založený v inom štáte než v štáte PKIPCP. Tým by vznikla regulačná medzera, lebo PKIPCP a jej depozitár by patrili do rôznych regulačných režimov a v prípade ťažkostí v rámci PKIPCP by mohli nastať zložité právne problémy.
<P>
Ďakujem svojmu kolegovi za túto správu, ktorá je veľmi užitočná a dúfam, že pán komisár bude môcť reagovať na názory, ktoré som tu uviedol.
<SPEAKER ID="376" NAME="Charlie McCreevy">
člen Komisie: - Vážená pani predsedajúca, správa Parlamentu ukazuje, že prístupy obidvoch našich inštitúcií k pokroku v oblasti správy aktív sú veľmi podobné. Takisto je potrebné, aby sa naše budúce rozhodnutia zakladali na podrobnej analýze účinkov.
<P>
Obidve naše inštitúcie chcú účinné trhy, ktoré reagujú na potreby a očakávania európskeho odvetvia fondov a európskych investorov. V tomto smere bolo vyvinuté značné úsilie. Musíme však vynaložiť ešte viac úsilia. Sme odhodlaní vynaložiť ho, ale mali by sme byť opatrní. Je potrebné zachovať reformy a povesť značky PKIPCP. Musíme venovať čas konzultáciám s investormi a vyvarovať sa zbytočných zásahov, ktoré by znamenali riziko narušenia trhu a nepriniesli výrazné výhody.
<P>
Iba ak budú splnené všetky tieto podmienky môžeme veriť, že svojimi rozhodnutiami dokážeme zvládnuť túto výzvu. Tešíme sa na ďalšiu spoluprácu medzi našimi inštitúciami v tejto veľmi dôležitej oblasti.
<SPEAKER ID="377" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 13. decembra 2007.
