<CHAPTER ID="019">
Riadenie zásob hlbokomorských rýb (rozprava) 
<SPEAKER ID="255" NAME="Predsedajúci">
Ďalším bodom je správa, ktorú predkladá Rosa Migueléz Ramos v mene Výboru pre rybné hospodárstvo o riadení zásob hlbokomorských rýb.
<SPEAKER ID="256" NAME="Struan Stevenson" AFFILIATION="PPE-DE">
Vážený pán predsedajúci, mám faktickú poznámku, predtým, ako začneme, by som mohol v krátkosti povedať o oneskorenosti rozpráv o poľnohospodárstve a rybnom hospodárstve. Presne o to ide. Vždy sa dostaneme do Parlamentu na posledné rozpravy večer a to platí tu v Bruseli aj v Štrasburgu.
<P>
Myslím si, že je to veľmi nespravodlivé. Keď sa zavedie Lisabonská zmluva, budeme mať spolurozhodovacie právomoci vo Výbore pre poľnohospodárstvo aj vo Výbore pre rybné hospodárstvo. To znamená, že budeme mať rovnaký štatút so všetkými ostatnými výbormi v tomto Parlamente a zatiaľ je to Výbor pre zahraničné veci, ktorý vždy dostáva popoludňajšie zasadnutia a my sa dostávame k slovu neskoro večer, zatiaľ čo naši kolegovia z Výboru pre zahraničné veci môžu ísť na skorú večeru a skoro spať.
<P>
Nevnímam to ako primerané a žiadam vás, vážený pán predsedajúci, aby ste predložili našu sťažnosť v mene všetkých členov Výboru pre rybné hospodárstvo a poľnohospodárstvo Konferencii predsedov - predsedníctvu tohto Parlamentu, že voči tomu namietame a chceme v budúcnosti hrať spravodlivú hru. Niekedy sme pripravení hovoriť v rozpravách neskoro, ale niekedy by sme chceli dostať prednosť a hovoriť skoro popoludní. Dúfam, že to budete brať do úvahy.
<SPEAKER ID="257" NAME="Predsedajúci">
Dámy a páni, určite odovzdám vašu poznámku predsedovi Parlamentu, ale takisto vás vyzývam, aby ste ju predložili predsedajúcim vašich príslušných skupín, lebo určite vám neuniklo, že práve Konferencia predsedov rozhoduje o programe a poriadku, v ktorom budú nasledovať správy. Budem preto informovať na mojej strane. Prosím, podajte informáciu ďalej aj na svojej.
<SPEAKER ID="258" NAME="Rosa Miguélez Ramos">
spravodajkyňa. - (ES) Pravdou je, že to, čo práve povedal pán Stevenson, je všeobecný pocit, ktorý všetci zdieľame, lebo všetci si myslíme, že hovoríme už roky v týchto neskorých hodinách.
<P>
Myslím si, že aj komisári by mali začať protestovať. Vyzývam pána Borga a pani Fischer Boelovú, aby tiež protestovali, aby boli tieto rozpravy naplánované na primeranejšiu hodinu, nielen pre naše pohodlie, ale aj preto, že je to oveľa jednoduchšie pre verejnosť a zainteresované odvetvia, aby sa o nich dozvedeli.
<P>
Dnes večer však hovoríme o hlbokomorských druhoch a teraz by som vám chcela pripomenúť, že európske flotily začali loviť tieto zásoby v 90. rokoch minulého storočia, keď klesal objem bentických druhov a najmä, keď sa strácala treska a že cieľom oznámenia Komisie, na ktoré odkazuje moja správa, je posúdiť efektivitu nariadení z dvoch uhlov pohľadu: primeranosti a implementácie.
<P>
Pravdou je, ako uvádzam v mojej správe, že úvodné pridelenie kvót členským štátom sa uskutočnilo a dokonca rozšírilo predtým, ako sme mali dostatočné biologické informácie, čo vyústilo do následných príspevkov na základe údajov, ktoré neboli celkom spoľahlivé. Preto niektoré členské štáty nevyužili kvóty, ktoré im boli pridelené, zatiaľ čo iné zistili, že ich kvóty sa naplnili počas prvých niekoľkých mesiacov roka.
<P>
Pravdou je aj to, že nedostatok vedomostí o geografickej štruktúre týchto druhov a nedostatok spoľahlivých vedeckých údajov znamenali, že celkové povolené výlovy a kvóty boli stanovené pre mimoriadne široké oblasti riadenia a že boli aj príliš obmedzujúce, dokonca zachádzali nad rámec podmienok uložených pre druhy, na ktoré sa vzťahujú plány na obnovu.
<P>
Pravdou tiež je, a je potrebné to uznať, že klasifikácia má mnoho nedostatkov, lebo za hlbokovodné druhy sa považujú všetky druhy, ktoré žijú v hĺbke väčšej ako 400 m, čo spája širokú škálu druhov, ktoré nemajú žiadne spoločné biologické, oblastné ani morfologické vlastnosti.
<P>
Povedala by som Komisii, že, samozrejme, sa javí potrebné diferencovať jasnejšie druhy vyžadujúce si ochranu, a takých je veľa, a iné druhy, ktoré sú alternatívou k bentickým druhom, pre ktoré by sa mohli stanoviť dlhodobé ciele flotíl.
<P>
Pravdou je, že Komisia už bola povinná odstrániť z zoznamu druhy a uznať, že sa vnímajú ako vedľajšie výlovky v rybolove v plytkých vodách a, napríklad, na návrh Spojeného kráľovstva bol z hlbokomorských druhov vyňatý mieň lemovaný a nepočíta sa kvóta berixov, keď sa loví vlečnými sieťami.
<P>
Podľa môjho názoru by mala Komisia odstrániť všetky rozdiely v zaobchádzaní s rôznymi druhmi, ktoré nie sú úplne odôvodnené naliehavosťou, a takisto by som upozornila, že v týchto rybných hospodárstvach nastal pokrok a že flotila Spoločenstva už realizuje mnohé opatrenia, ktoré však nerealizujú iné neeurópske flotily loviace v tých istých oblastiach.
<P>
Naša flotila obmedzila svoj rybolov a to prostredníctvom zníženia celkových povolených výlovov a obmedzenia kapacity a tvorbou chránených oblastí.
<P>
V súvislosti s týmito druhmi existujú ďalšie otázky, ako napríklad trvalá udržateľnosť celkových povolených výlovov a systém kvót na riadenie týchto zásob, ktorý je mimoriadne zložitý, lebo ide o zmiešané rybné hospodárstva.
<P>
Zdá sa, a je aj ďalšou otázkou, potreba bojovať proti problému odhadzovania zlepšením riadenia v tejto oblasti. Ďalším problémom, ktorý treba napraviť, je riadenie rybolovu, lebo Komisia urobila chybu, keď zaradila všetky plavidlá s povoleniami na hlbokomorský rybolov do vymedzenia plavidiel, ktoré si vyžadujú osobitné povolenia, čo viedlo k veľkému zmätku.
<P>
Nakoniec, vážený pán predsedajúci, dámy a páni, myslím si, že budem počúvať vás všetkých a aj Komisiu a potom to uzavriem.
<SPEAKER ID="259" NAME="Joe Borg">
člen Komisie. - Vážený pán predsedajúci, najprv, ako odpoveď na to, čo povedal pán Stevenson a pani Miguélez Ramos o časovaní, je potrebné zdôrazniť, že Komisia s úplným rešpektom a odovzdane akceptuje časy diskusií stanovované Parlamentom.
<P>
Dovoľte mi poďakovať spravodajkyni, pani Miguélez Ramosovej a všetkým členom Výboru pre rybolov za veľmi podrobnú správu.
<P>
Ako viete, EÚ je dôležitou zainteresovanou stranou v hlbokomorskom rybolove. Kľúčovými členskými štátmi EÚ zúčastňujúcimi sa na týchto rybolovoch sú Estónsko, Francúzsko, Írsko, Lotyšsko, Litva, Poľsko, Portugalsko a Španielsko. Ich prístavy predstavujú najväčšie množstvo výlovkov hlásených na svete.
<P>
Celkovo je hospodársky a sociálny význam plavidiel Spoločenstva s vlečnými sieťami na otvorenom mori relatívne malý v porovnaní s odvetvím rybného hospodárstva EÚ ako celku. Aj tak v určitých krajinách a regiónoch, najmä v Španielsku a Portugalsku, významne prispieva k výlovkom, zamestnanosti a pridanej hodnote na miestnej úrovni.
<P>
Hlbokomorský rybolov sa začal koncom 70. rokov dvadsiateho storočia, rýchlo sa rozvíjal od 90. rokov ako následok troch faktorov. Po prvé, výrazných obmedzení v rybolovných príležitostiach v plytších vodách z dôvodu vyčerpania zásob a rozšírenia vnútroštátnych jurisdikcií podľa Dohovoru OSN o zákone mora v 70. rokoch 20. storočia. Po druhé, vysokou hodnotou niektorých hlbokomorských druhov, a po tretie, pokrokmi v technológii rybolovu, ktoré umožňujú rybolov vo väčších hĺbkach.
<P>
Našou reguláciou hlbokomorského rybolovu sa snažíme stanoviť požiadavky špecifického prístupu a súvisiace podmienky pre rybolov hlbokomorských zásob. Naozaj sa dosiahol pokrok so zreteľom na predchádzajúcu etapu vývoja rybného hospodárstva, v ktorom neexistovali pravidlá.
<P>
Naše najnovšie návrhy na ustanovenie celkových dovolených výlovov a obmedzení rybolovu sa čoraz viac zakladajú na vedeckých informáciách, ktoré sú čoraz dostupnejšie. Môžeme si však byť istí, že sa stav týchto zásob za ostatné roky zhoršil. Vedecké rady vyzývajú na ďalšie údaje, pokiaľ ide o množstvo aj kvalitu. Náš nový návrh zberu údajov, o ktorom sa práve rokuje v Rade, rešpektuje tieto otázky. Okrem toho sa doň zahrnú nové výskumy na pokrytie dôvodov hlbokomorského rybolovu ako súčasť povinností členských štátov a v našom návrhu implementácie zberu údajov sa bude požadovať dodatočné biologické odoberanie vzoriek.
<P>
Je však jasné, že pravidlá obsiahnuté v našom nariadení o hlbokomorskom rybolove treba preskúmať. V našom oznámení sa analyzujú jeho nedostatky a upozorňuje sa na problémy, ktoré treba riešiť.
<P>
Dúfame, že začneme s výkonom preskúmania tohto nariadenia a stanovíme špecifické požiadavky prístupu a súvisiace podmienky platné pre rybolov hlbokomorských zásob s vašou cennou pomocou. V roku 2009 by sa mala uskutočniť podrobná konzultácia so zapojením všetkých zainteresovaných s cieľom zvážiť prísnejšie pravidlá, ktoré by sa mali uplatňovať pre toto rybné hospodárstvo.
<P>
Z vašej správy vyplýva, že zdieľame rovnaké obavy a ciele a dúfame, že môžeme užšie spolupracovať, aby sme podnikli naliehavé kroky s cieľom ochrániť zásoby.
<SPEAKER ID="260" NAME="Marios Matsakis">
spravodajca Výboru pre životné prostredie, verejné zdravie a bezpečnosť potravín požiadaného o stanovisko. - Vážený pán predsedajúci, srdečne gratulujem spravodajkyni k jej výbornej práci. Riadne riadenie hlbokomorských zásob rýb je nevyhnutné na podporu dlhodobej udržateľnosti využívania morí a dohľadu nad ochranou morských ekosystémov.
<P>
Majúc na pamäti tieto zásady bolo pripravené a pevne schválené stanovisko Výborom ENVI. Toto stanovisko pozostávalo z malého počtu návrhov, ktorých cieľom bolo doplniť správu pani Ramosovej a zlepšiť jej efektívnosť a uplatniteľnosť. Popri inom sa v ňom zdôrazňuje potreba znížiť celkové povolené výlovky v súlade s príslušnou vedeckou radou a prísnejšie dodržiavať odporúčania Medzinárodnou radou pre výskum mora. Ďalej sa vyjadrila obava týkajúca sa nedostatočnosti a zlej implementácie súčasných predpisov, najmä pokiaľ ide o otázku monitorovacích a kontrolných postupov v členských štátoch. Okrem toho sa zdôraznili výhody vytvorenia siete morských chránených oblastí v rámci systému Natura 2000.
<P>
V tomto stanovisku je zahrnutý aj odkaz na potrebu vyvinúť spoločné usmernenia, výmenu osvedčených postupov, zlepšiť používanie dostupnej technológie a zapojiť think-tanky a mimovládne organizácie s cieľom lepších implementačných opatrení, aby sa znížil nelegálny rybolov a predaj nelegálnych výlovkov na európskych trhoch. Uviedla sa aj potreba podpory rybolovných postupov priateľskejších k životnému prostrediu, ktoré neporušujú životné prostredie a ekologickú biodiverzitu. Správu, doplnenú o prijaté odporúčania v stanovisku, moja skupina úplne podporuje. Nemôžeme však podporiť tri predložené pozmeňujúce a doplňujúce návrhy, keďže cítime, že sú v rozpore s potrebou riadne a efektívne chrániť naše morské ekosystémy.
<SPEAKER ID="261" NAME="Struan Stevenson">
v mene skupiny PPE-DE. - Vážený pán predsedajúci, najprv by som rád pogratuloval pani Miguélez Ramosovej k vynikajúcej práci, ktorú odviedla pri zostavovaní tejto správy.
<P>
Veda v súvislosti s hlbokomorskými zásobami nie je ešte úplne rozvinutá. My však vieme, že tieto druhy žijú vo veľkých hĺbkach, počuli sme, že od 400 metrov do viac ako 2 000 metrov a dokonca ešte hlbšie. Vieme, že dospievajú pomaly, nedosahujú vek rozmnožovania v niektorých prípadoch, kým nemajú najmenej 25 rokov a majú veľmi nízku reprodukčnú schopnosť. Vieme, že existujú milióny rôznych druhov žijúcich v týchto veľkých hĺbkach, pričom len veľmi málo z nich je jedlých. Výsledkom je, že vieme, že rybári v hlbokomorskom rybnom hospodárstve pravidelne vyhodia približne 55 % všetkých rýb, ktoré ulovia. Vieme, že spôsob rybolovu spoločne vykonávaný v citlivých hlbokomorských ekosystémoch môže byť veľmi zničujúci - studenovodné koraly, morské vrchy a hydrotermálne prieduchy sa môžu zničiť. Vlečné siete pracujú takým spôsobom, ktorý by si vyžadoval zásadné hodnotenie vplyvu na životné prostredie v akomkoľvek inom odvetví pracujúcom v hlbokomorských oblastiach.
<P>
Je teda potrebné, aby sme uplatňovali prísne kontroly na druh vybavenia, ktoré sa používa v tomto hlbokomorskom rybnom hospodárstve. Je potrebné, aby sme zabránili používaniu ničiaceho vybavenia. Je potrebné zaistiť, aby bola taká rybolovná činnosť dovolená len v oblastiach, v ktorých sme si istí, že nespôsobí škodu. Je potrebné, aby sme zamedzili situáciám, keď sa siete uvoľnia a naďalej sa do nich lovia ryby ďalšie desaťročia. Keď o tom rozprávam, uznávam zároveň povahu rybolovu malého rozsahu pri pobrežiach Portugalska a okolo Azor, kde sa rybolov uskutočňuje trvalo udržateľným spôsobom. Akceptujem, že by sme sa v prípade rozsiahlych kontrol nemali zameriavať na také rybné hospodárstva.
<P>
Zaoberáme sa tým na podklade nedostatočnej existujúcej legislatívy, nedostatočného monitorovania, nedostatočnej vedy, nedostatočnej spätnej väzby z členských štátov a nedostatočných všeobecných dôveryhodných informácií. Len dúfam, že táto správa vydláždi cestu pre zásadné zlepšenia.
<SPEAKER ID="262" NAME="Paulo Casaca">
v mene skupiny PSE. - (PT) Aj ja by som rád pogratuloval spravodajkyni a všetkým tým, ktorí ako pán Stevenson pomohli zlepšiť túto správu. Predovšetkým by som rád všeobecne apeloval, aby sme zabránili tomu, že sa na morskom dne zopakujú dramatické situácie týkajúce sa lovu tresky a iných pelagických druhov, ktorých svedkami sme boli za ostatné desaťročia. Je nevyhnutné dodržiavať zásadu bezpečnosti a zásadu riadenia ekosystému. Je to nevyhnutné na udržanie trvalo udržateľného rybného hospodárstva.
<P>
Táto správa obsahuje v odseku 8 návrh, ktorý sa mi zdá ako celkovo dobre mienený, ale ktorý zahŕňa návrh zákazu rybolovu nad morskými vrchmi, čo by bolo na Azorách neuskutočniteľné, keďže takmer celý hlbokomorský rybolov je nad morskými vrchmi. Preto nemôžeme podporiť uvedený odsek v jeho súčasnej podobe a mali by sme prirodzene hlasovať za návrh socialistickej strany zmeniť a doplniť ten odsek. V zásade si však myslím, že všetci musíme mať na pamäti, že keď ide o morské dno - životné prostredia, ktoré sú oveľa citlivejšie ako tie na povrchu - nemôžeme opakovať chyby z minulosti.
<P>
Ako sa už uviedlo, druhy na morskom dne dospievajú oveľa pomalšie, škoda sa napráva oveľa zložitejšie a preto nemôžeme konať tak, ako sa to robilo doteraz. Preto apelujem na Európsku komisiu, aby tejto záležitosti venovala maximálnu pozornosť.
<SPEAKER ID="263" NAME="Pedro Guerreiro">
v mene skupiny GUE/NGL. - (PT) Blahoželáme spravodajkyni k jej práci a všeobecne podporujeme obsah správy s výnimkou niekoľkých bodov. Keďže je cieľom zaistiť trvalo udržateľné využívanie zdrojov, vítame, že je v správe zaradená potreba investovať do vedeckého výskumu rybných hospodárstiev, venovať mu viac ľudských a finančných zdrojov, potreba prijať primerané socioekonomické opatrenia s cieľom kompenzovať rybárov za náklady zníženia činnosti spojenej s plánmi obnovy zásob a potreba zapojiť rybárov do vymedzenia opatrení na ochranu morského životného prostredia a riadenia zdrojov. Nakoniec, ako sa upozornilo, zdôrazňujeme potrebu nájsť odlišné a vhodné riešenia pre rôzne druhy, berúc do úvahy používanie selektívnej rybárskej výstroje v rôznych regiónoch.
<SPEAKER ID="264" NAME="Carmen Fraga Estévez" AFFILIATION="PPE-DE">
(ES) Vážený pán predsedajúci, tiež si myslím, že existuje množstvo dôvodov na podporu zmien a doplnení uvedených k tejto správe a že správa je veľmi hodnotná.
<P>
So zreteľom na zákaz rybolovu v hĺbke viac ako 1 000 metrov, o ktorom sa tu diskutuje, Výbor pre rybné hospodárstvo už veľmi presne objasnil v inej správe, že sa to oveľa priamejšie spája so zraniteľnými morskými ekosystémami, ako je tento, v ktorom bolo spájanie hĺbky s citlivými ekosystémami odmietnuté veľkou väčšinou.
<P>
Zraniteľné biotopy by mali byť chránené tam, kde sa nachádzajú, bez ohľadu na to, či sú v hĺbke 1 000, 600 alebo 200 metrov a nie na základe toho, či patria na jednu alebo na druhú stranu umelej čiary navrhnutej v kancelárii v Bruseli.
<P>
Toto je takisto princípom Organizácie OSN pre výživu a poľnohospodárstvo, ktorá vo svojej prípravnej práci na usmerneniach na ochranu zraniteľných ekosystémov vylúčila hĺbku ako kritérium, presne preto, že sa považuje za doplňujúce, nemá dostatočný vedecký základ a je imaginárne viac ako čokoľvek iné, lebo, ako som už povedal, keďže nechráni koraly alebo podmorské hory, ktoré sú v menšej hĺbke, okamžite by vymazalo mapy rybných hospodárstiev, ktoré by fungovali istý čas bez problémov, ako napríklad rybolov Trichius lepturus na Azoroch alebo halibuta tmavého v zóne spravovanej NAFO. To sú len dva príklady.
<P>
Podporou zmien a doplnení by sme však mohli zaviesť väčšiu konzistentnosť v legislatívnych postupoch, keďže momentálne sa nachádzame v procese prípravy budúcej právnej úpravy o odpadoch, ktorá sa má uplatňovať pre všetky plavidlá Spoločenstva.
<P>
Preto si nemyslím, že toto je čas na ohrozovanie určitých plavidiel nariadeniami o odpadoch, ktoré by mohli nakoniec vyústiť do nesúladu so všeobecnými pravidlami, čo je v rozpore s praxou lepšej regulácie v prospech verejnosti.
<SPEAKER ID="265" NAME="Zdzisław Kazimierz Chmielewski" AFFILIATION="PPE-DE">
- (PL) Vážený pán predsedajúci, so zreteľom na osobitnú povahu populácií a morského ekosystému vytvára hlbokomorský rybolov jedinečnú mikroklímu, mikrosvet, ktorý úplne odhaľuje známe aktíva politiky rybného hospodárstva a jeho stále viditeľné nedostatky.
<P>
Zaujímavou správou, ktorú predložila pani Miguélez Ramosová a diskusiou, ktorú začala, sa dosahuje charakteristické poučenie o predmete, ďalšie odôvodnenie udržiavania pokory zoči-voči tajomstvám hĺbky - pokory, môžem dodať, ktorá si vyžaduje potrebnú kompenzáciu prinajmenšom v podobe výskumu do najhlbších európskych paniev, rozsah ktorého sa pravidelne zväčšuje. Pri počúvaní dynamických parlamentných rozpráv je ťažké vyhnúť sa dojmu, že mnohé výskumné strediská pokračujú vo využívaní schematických, obohraných metodologických zásad. Zdá sa, že sa uznávajú tri oblasti hĺbky: do 400 metrov, od 400 do 1 000 metrov a hlbšie ako 1 000 metrov. Objavili sa obhajcovia zavedenia formálnych, prísnych kritérií rybolovu. Napríklad hĺbke presahujúcej 1 000 metrov sa pripisuje istý druh mýtického významu bez toho, aby sa pre to predložili úplne presvedčivé dôvody.
<P>
Som za ďalší výskum s cieľom nájsť účinnejšie metódy merania stavu zásob, prispôsobené ekosystému danej panvy. Výsledky takého komplexného výskumu, nielen odhadované údaje, by mali tvoriť základ pre limity rybolovu v oblasti hlbokomorského rybolovu. A nielen pre tento druh rybolovu. Práve presne zlepšené postupy výskumu môžu vytvárať záruky pre systém, ktorý je presnejší ako tie, ktoré sa doteraz používali na výmenu informácií a kontrolovanie tohto dôležitého a citlivého prvku rybných hospodárstiev.
<SPEAKER ID="266" NAME="Avril Doyle" AFFILIATION="PPE-DE">
Vážený pán predsedajúci, ďakujem Vám a blahoželám pani Miguélez Ramosovej sa veľmi dobrú správu.
<P>
Treba poznamenať, že 70 % povrchu zeme pokrývajú oceány. Viac ako 97 % vody na našej planéte je obsiahnutej v oceánoch. Oceány poskytujú 99 % životného priestoru zeme a zásoby rýb najvyšší percentuálny podiel proteínov na svete, ktoré spotrebujú ľudia. Pre 3,5 miliardy ľudí predstavujú ich primárny zdroj potravín. Nezaškodí, ak si pripomenieme, aké dôležité sú tieto rozpravy o rybných hospodárstvach.
<P>
Trvalo udržateľné riadenie našich globálnych zásob rýb by preto malo byť prioritou a musíme neustále opätovne skúmať, ako toto riadenie vykonávame. Súhlasím s Komisiou, že je potrebné, aby na riadenie zásob hlbokomorských rýb existoval prístup na základe ekosystému. Toto by malo podľa mňa uľahčovať používanie rôznych prístupov a nástrojov odstránením škodlivých rybolovných praktík a potrebu založiť morské chránené oblasti v súlade s medzinárodným právom.
<P>
Riadenie hlbokého mora sa musí zakladať aj na najlepších vedeckých poznatkoch preskúmaných odborníkmi, ktoré budú zahŕňať efektívne programy týkajúce sa vedľajších úlovkov a zberu údajov. Okrem toho musí byť prioritou efektívny výskum súvisiaci s mapovaním morského dna a prírodných zdrojov oceánov, najmä so zreteľom na vplyvy na klimatické zmeny.
<P>
Súčasný nedostatok dostatočných údajov na vykonanie vedeckého posúdenia stavu našich hlbokomorských zásob rýb mi robí veľké starosti. Je nevyhnutné, aby sme zaviedli zákaz odhadzovania v hlbokomorskom rybolove, keďže by umožnil vedcom podrobnejšie študovať komplexnú rozmanitosť druhov, ktoré sa chytili.
<P>
Nestačí jednoducho obmedziť odhadzovanie, keďže lov na dne v hlbokej vode má relatívne výrazný vplyv na vedľajší úlovok a odhadzované druhy. Naozaj si myslím, že diskusia týkajúca sa vymedzenia, čo znamená "hlboké", je zbytočná a úplne súhlasím s tým, že ju FAO odmieta ako surové opatrenie a surové kritérium, ktoré je veľmi doplnkové, pokiaľ ide o trvalú udržateľnosť druhov a zásob rýb.
<SPEAKER ID="267" NAME="Joe Borg">
člen Komisie. - Vážený pán predsedajúci, najprv by som rád poďakoval všetkým váženým poslancom za ich poznámky a návrhy, ktoré určite vezmeme do úvahy, keďže sa zaväzujeme budúci rok preskúmať naše právne predpisy.
<P>
Rád by som teraz reagoval na niekoľko konkrétnych poznámok. Po prvé, je mimoriadne zložité vytvoriť a poskytnúť definíciu hlbokomorských rýb. Zaznamenal som si však poznámky, ktoré v tejto súvislosti odzneli. Je potrebné, aby sme sa učili aj skúsenosťami a aby sme používali údaje o týchto hlbokomorských druhoch, ktoré sme začali zbierať len nedávno. Zároveň je potrebné, aby sme prijali predbežný prístup so zreteľom na nedostatočnú kvalitu informácií o týchto druhoch. Nariadenie o zbere informácií určite prispeje k náprave tejto situácie.
<P>
Súhlasím s tým, že tieto druhy sú oveľa zraniteľnejšie a preto je potrebné, aby sme boli mimoriadne opatrní a obozretní v riadení tohto rybného hospodárstva.
<P>
Pokiaľ ide o odhadzovanie: už som mal možnosť povedať v tomto Parlamente v minulosti, že ide o otázku, ktorou sa zaoberáme vážne a naším cieľom je postupne pokryť všetky rybné hospodárstva požadovaným znížením odhadzovania.
<P>
K dvom pozmeňujúcim a doplňujúcim návrhom - zámerom Komisie je súhlasiť s pozmeňujúcim a doplňujúcim návrhom č. 2, ktorého cieľom je zníženie úrovne odhadzovania skôr ako zavedenie úplného zákazu vyhadzovania cez palubu od úplného začiatku.
<P>
K prvému pozmeňujúcemu a doplňujúcemu návrhu - Komisia zastáva názor, že pôvodný text viac ochraňuje rybolovné činnosti a citlivé biotopy, keďže sa v ňom najmä predpokladá, že v hĺbke viac ako 1 000 metrov sa nemôže vykonávať žiadny rybolov.
<P>
Toto obmedzenie sa preskúma a v prípade potreby sa po dvoch rokoch zreviduje.
<SPEAKER ID="268" NAME="Rosa Miguélez Ramos">
spravodajkyňa. - (ES) Vážený pán predsedajúci, rada by som zdôraznila naliehavú potrebu väčšieho množstva lepších informácií o týchto druhoch, najmä v súvislosti s tými, ktoré sú uvedené v prílohe II a väčšieho objemu ľudských a finančných zdrojov na výskum. Chcela by som vám pripomenúť, že sme mali vypočutie v Výbore pre rybné hospodárstvo o tejto otázke a odborníci zdôraznili potrebu Medzinárodnej rady pre výskum morí s cieľom identifikovať zásoby z každého druhu, ktoré môžu byť využívané trvalo udržateľným spôsobom, a takisto požiadali o väčšiu vedeckú prísnosť, pokiaľ ide o schémy odoberania vzoriek, a o výstižnejšie údaje.
<P>
Pokiaľ ide o zatvorené oblasti, pre ktoré nie sú k dispozícii žiadne spoľahlivé údaje, odborníci radili, že tieto oblasti by mali byť znovu vymedzené a zmenšené, lebo uzatváranie zón, ktorých využívanie je uskutočniteľné, by mohlo v praxi viesť k zvýšeniu nelegálneho rybolovu s väčšou beztrestnosťou za predpokladu nedostatočného záujmu o rybné hospodárstvo medzi zainteresovanými stranami, čo by takisto zhoršovalo nedostatok údajov, pomocou ktorých možno posúdiť zásoby.
<P>
Takisto by som rada pripomenula pánovi Stevensonovi, že text pozmeňujúcich a doplňujúcich návrhov 2 a 3 presne korešponduje s tým, čo schválil náš výbor na základe správy pána Schlytera o politike na zníženie nechcených vedľajších úlovkov a odstránenie odhadzovania v európskych rybných hospodárstvach bez toho, aby bolo pridané jediné slovo alebo čiarka.
<P>
Slovo "zákaz" ma straší. "Zákaz" môže byť mätúci a môže aj demotivovať. A, samozrejme, môže byť dôvodom veľkej časti škody pre našich rybárov, ktorí momentálne vykonávajú svoju prácu, ako najlepšie vedia. Najlepšie je eliminovať a potom postupne zaviesť zákaz, ako navrhla Komisia. Ak sa nemýlim, myslím, že to boli presne tie slová. Preto vás žiadam, aby ste, prosím, pri zajtrajšom hlasovaní podporili pozmeňujúce a doplňujúce návrhy. Ďakujem.
<SPEAKER ID="269" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 11.00 hod.
<P>
Písomné vyhlásenia (článok 142)
<SPEAKER ID="270" NAME="Marianne Mikko  " AFFILIATION="PSE">
písomne. - (ET) Dvadsiate storočie prinieslo zlom vo vedeckom a technickom pokroku, rozšírilo vedomosti človeka o prírode na predtým nedosiahnuteľnú úroveň. V roku 1969 bol Američan Neil Armstrong prvým mužom, ktorý kráčal po Mesiaci. Misie Voyagera, ktoré sa začali v roku 1977, opustili slnečnú sústavu, čo znamená, že astronómovia budú môcť diskutovať nielen o dosiahnutí našej galaxie, ale o okrajoch celého viditeľného vesmíru.
<P>
V porovnaní s dobývaním vesmíru sa hĺbkam oceánu, ktoré merajú len pár kilometrov, venuje len nedostatočná pozornosť.
<P>
Je potrebné podrobne zrevidovať právne predpisy týkajúce sa obchodovania v oblasti zásob hlbokomorských rýb. Súhlasím so spravodajkyňou, že existuje naliehavá potreba venovať viac zdrojov, ľudských aj finančných, na vedecké skúmanie.
<P>
Je veľmi dôležité vymedziť to, čo tvorí hlbokomorské rybné hospodárstvo. V súčasnosti sa hovorí o hĺbkach a rybárskom vybavení. Členské štáty Európskej únie sa však musia spolu zhodnúť na podstate definícií a význame dohôd.
<P>
Rada by som upriamila pozornosť na bod 8 správy, ktorým sa zakazuje lov pri dne v hĺbkach viac ako 1 000 m. Prečo musíme uvádzať špecifické obmedzenie hĺbky? Komercializácia zásob a udržanie biologickej rovnováhy by sa mala zakladať na regionálnych charakteristikách a medzinárodných dohodách. Ak je zákaz rybolovu v danej hĺbke odôvodniteľný v danej oblasti, potom by sa obmedzenie uplatňovalo na všetko rybolovné vybavenie, ktoré prichádza do kontaktu s dnom mora, nie len na vlečné siete.
<P>
Potrebujeme flexibilný systém na hospodárenie so zásobami rýb a nástroje na rýchlu reakciu. Rada by som poďakovala spravodajkyni, ktorá upriamila pozornosť na neefektívnosť platných právnych predpisov.
<SPEAKER ID="271" NAME="Daciana Octavia Sârbu  " AFFILIATION="PSE">
písomne. - (RO) Neustále a rýchle vyčerpávanie zásob hlbokomorských rýb a nedostatočné opatrenia na ochranu hlbokomorskej biodiverzity si vyžadujú naliehavé kroky s cieľom zaistiť ochranu a trvalo udržateľné využívanie druhov rýb. Hoci odporúčania Medzinárodnej rady pre výskum mora (ICES) z roku 2002 a 2004 upriamovali pozornosť na skutočnosť, že väčšina druhov sa nachádza pod úrovňami biologickej bezpečnosti, Európska únia neznížila svoje rybolovné úsilie dostatočne, aby zaistila trvalo udržateľný rybolov.
<P>
Oznámením Komisie o preskúmaní hlbokomorských zásob rýb sa potvrdzuje, že súčasné úrovne využívania hlbokomorských zásob sa musia znížiť a že platné opatrenia boli realizované nedostatočne na to, aby boli účinné. Z tohto dôvodu by sme pred prijatím nových krokov riadenia mali stanoviť dôvody, prečo sa súčasné kroky nerealizovali a dôvody zlyhania členských štátov v plnení svojich záväzkov alebo v ich neskorom plnení.
<P>
Okrem toho by EÚ mala podniknúť výrazné úsilie o úplnú a účinnú implementáciu Uznesenia valného zhromaždenia OSN 61/105 o hlbokomorských rybolovných oblastiach na otvorenom mori a o ochrane zraniteľných morských ekosystémov.
