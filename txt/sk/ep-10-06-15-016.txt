<CHAPTER ID="016">
Rodové aspekty hospodárskeho poklesu a finančnej krízy - Hodnotenie výsledkov plánu uplatňovania rovnosti žien a mužov na roky 2006 - 2010 a odporúčania do budúcnosti - Charta práv žien - ďalší postup (rozprava)
<SPEAKER ID="586" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Romevu i Ruedu v mene Výboru pre práva žien a rodovú rovnosť o rodových aspektoch hospodárskeho poklesu a finančnej krízy,
<P>
správa pani Figueiredovej v mene Výboru pre práva žien a rodovú rovnosť o hodnotení výsledkov plánu uplatňovania rovnosti žien a mužov na roky 2006 - 2010 a o odporúčaniach do budúcnosti [2009/2242 (INI)], a
<P>
otázka na ústne zodpovedanie o Charte práv žien - ďalšom postupe, ktorú Komisii predložili pani Gurmaiová a pani Thomsenová v mene Skupiny progresívnej aliancie socialistov a demokratov v Európskom parlamente, pani Figueiredová a pani Svenssonová v mene Konfederatívnej skupiny Európskej zjednotenej ľavice - Nordickej zelenej ľavice, pani Parvanovová v mene Skupiny Aliancie liberálov a demokratov za Európu a pani Cornelissenová v mene Skupiny zelených/Európskej slobodnej aliancie - B7-0305/2010).
<SPEAKER ID="587" NAME="Raül Romeva i Rueda">
spravodajca. - (ES) Vážený pán predsedajúci, chcel by som vám poďakovať za príležitosť diskutovať o tejto otázke. Rád by som na úvod položil veľmi jednoduchú otázku, ktorá však podľa môjho názoru veľmi dobre zdôrazňuje problém, o ktorom diskutujeme. Zaoberali by sme sa dnes na tomto mieste touto otázkou, keby namiesto spoločnosti Lehman Brothers existovala spoločnosť Lehman Sisters? Nevieme, pretože k tomu nedošlo. Je však zrejmé, že situácia by sa veľmi odlišovala od súčasnej situácie v súvislosti s úverovou krízou a hospodárskou a finančnou krízou.
<P>
Feministickí aj nefeministickí ekonómovia sa úplne jednoznačne zhodujú v tom, že súčasnú krízu spôsobila skupina inštitúcií, ktoré v podstate vedú muži. Máme teda spoľahlivé údaje, ktoré poukazujú na to, že za súčasnú situáciu nesú priamu zodpovednosť muži.
<P>
Nemôžeme povedať, či by situácia bola rovnaká, keby väčšinu tvorili ženy a nie muži. Som však naozaj presvedčený o tom, že je zrejmé, že príčiny a riadenie krízy a, samozrejme, aj súčasná obnova by boli rozdielne.
<P>
Považujem naozaj za dôležité poukázať na ďalšiu dôležitú skutočnosť. Napríklad finančné agentúry, ktoré majú vo svojich riadiacich orgánoch väčšie zastúpenie žien, zasiahla táto situácia omnoho menej. Domnievam sa, že táto skutočnosť nás núti zastaviť a zamyslieť sa. A práve to robíme v tejto správe.
<P>
Do určitej miery chceme naznačiť, že okrem toho, že táto kríza predstavuje mimoriadne závažný problém, je a musí byť príležitosťou na úpravu niektorých prístupov, ktoré nás zjavne viedli nesprávnym smerom. Jeden z uvedených problémov predstavujú nesprávne politiky a nedostatok rovnosti v mnohých z nich.
<P>
V tejto súvislosti by som rád zdôraznil a veľmi jasne upozornil na niektoré nedostatky v rámci politických reakcií na krízu. Táto príležitosť sa v nich nevyužíva: napríklad v žiadnom bode takzvanej polisabonskej stratégie, ktorá je stratégiou do roku 2020, sa neuvádza rodové hľadisko. Aspoň doteraz neexistovalo výslovné úsilie o vytvorenie jasných makroekonomických politík a usmernení pre zamestnanosť s cieľom ustanoviť jasné a zrejmé rodové hľadisko. Vyhlásenia majú význam, ale nás zaujímajú reálne záväzky.
<P>
Cieľom tejto správy je aspoň začať rozpravu a predložiť niekoľko otázok, ktoré považujeme za dôležité. Vieme, že niektoré členské štáty a niektoré vlády vrátane predsedajúcej španielskej vlády. viedli rozpravu o tejto otázke a predložili niektoré otázky. Okrem vyzdvihnutia a uznania uvedených skutočností by som rád podporil aj nadchádzajúce predsedníctva, ktoré majú v úmysle alebo chcú predložiť podobné otázky.
<P>
Považujem však za dôležité zdôrazniť niečo iné. Ak skutočne chceme napraviť niektoré z uvedených omylov, je veľmi dôležité, aby sme pochopili, že medzi príčiny patria niektoré zásadné prvky. Prvým z nich je nedostatok politickej vôle vytvoriť jasnú politiku rodovej rovnosti.
<P>
V tejto správe preto v prvom rade žiadame o politickú vôľu. Následne o predstavivosť, a to je podľa mňa dôležité zdôrazniť. Po tretie žiadame o to, a to je kľúčové hľadisko tejto správy, aby boli opatrenia reálne, jasné a, ak chcete, záväzné a povinné. Už bolo dosť dobrých úmyslov.
<P>
Potrebujeme jasné záväzky a, poviem to ešte raz, záväzné a povinné záväzky, ktoré je nevyhnutné plniť. Samotným cieľom by malo byť dosiahnutie úplnej zamestnanosti, pokiaľ ide o mužov aj ženy, ale najmä o ženy.
<P>
Stručne povedané, reálny cieľ spočíva v dosiahnutí zamestnanosti žien na úrovni 75 % do roku 2020 alebo znížení rozdielu v mzdách na nulovú hodnotu alebo maximálne na úroveň 5 %. O to žiadame už dlho. O týchto opatreniach sa už aspoň diskutuje a niektorí z nás by boli radi, keby boli, opakujem, záväzné.
<P>
Vieme, že pani komisárka Redingová a španielske predsedníctvo opakovane predložili tieto otázky, a chceme vyzvať nielen ostatné skupiny, ale aj iné krajiny, aby pochopili, že nejde len o rozmar, ale o povinnosť a nevyhnutnosť. Ešte raz opakujem, že je to príležitosť v súvislosti s krízou, ktorú prežívame. V každom prípade by som na záver rád ocenil úsilie, podporu a celkový prínos jednotlivých skupín, aby sa tento text stal konsenzom a kompromisom a mohlo sa ním jasne upozorniť na problém, ako aj na spôsob riešenia.
<SPEAKER ID="588" NAME="Ilda Figueiredo" LANGUAGE="PT">
Vážený pán predsedajúci, pani komisárka, správa, ktorú na tomto mieste predkladám, je výsledkom spolupráce v rámci Výboru pre práva žien a rodovú rovnosť, ktorá zahŕňala aj vypočutie ženských organizácií a odborníkov a účasť samotnej Európskej komisie. Ďakujem všetkým zainteresovaným stranám.
<P>
Na základe analýzy plánu uplatňovania rovnosti žien a mužov na roky 2006 až 2010 sme presvedčení, že sa dosiahol istý pokrok a do popredia sa dostali niektoré kľúčové aspekty rovnosti žien a mužov. V skutočnosti sa však nerealizovali v plnej miere, pretože neexistovala potrebná politická podpora.
<P>
Je mimoriadne potrebné zdôrazniť nerovnosti, ktoré pretrvávajú v skutočnom živote, ako napríklad ťažkosti pri prístupe k zamestnaniu s právami a primeranou mzdou, chudobu, pretrvávajúcu diskrimináciu a stereotypy, ktoré prispievajú k zachovávaniu nerovností vrátane nerovností pri prístupe k odbornému vzdelávaniu a odbornému rastu smerom k vedúcim pozíciám a nerovnosti v hospodárskom a politickom živote. Jestvujúce protiklady v politike EÚ k tomu tiež prispievajú a viedli k tomu, že viac než 85 miliónov ľudí - väčšina z nich sú ženy a deti - žije v chudobe v dôsledku nezamestnanosti, neistoty v súvislosti s pracovnými miestami, v dôsledku nízkych miezd, dôchodkov pod úrovňou životného minima a zlého prístupu ku kvalitným verejným službám.
<P>
Súčasná hospodárska a sociálna kríza má mimoriadne vážne dôsledky pre ženy, čo prehlbuje nerovnosti a diskrimináciu. Ide o rozdiely v odmeňovaní mužov a žien, ktoré sú v priemere vyššie než 17 %, a nepriamu diskrimináciu, ktorá má sklon sa zhoršovať pri náraste zamestnanosti a postihuje ženy a mladé dievčatá.
<P>
Pracovné miesta vytvorené v posledných rokoch a najmä pracovné miesta vytvorené pre mladých ľudí a ženy sú zväčša neisté a nedostatočne platené a nedodržiavajú sa v nich základné práva, najmä práva na materskú dovolenku. Táto situácia tiež prispela k nízkej miere pôrodnosti. Mimoriadne vážna je rozšírená diskriminácia, ktorej predmetom sú osobitné skupiny žien. Najviac postihnutými skupinami sú staršie ženy, ženy starajúce sa o iné osoby, prisťahovalkyne alebo ženy patriace k menšinám a ženy so zdravotným postihnutím.
<P>
Okrem vysokých úrovní chudoby a nezamestnanosti k pretrvávaniu a dokonca rozšíreniu obchodovania so ženami a deťmi a prostitúcie v rôznych krajinách EÚ prispeli aj násilie a diskriminácia. Tento stav si vyžaduje okamžitú reakciu. Bohužiaľ, návrhy obsiahnuté v stratégii EÚ do roku 2020, ktoré predložila Komisia, sa nevenovali rodovému hľadisku uspokojivým spôsobom. Dúfame preto, že táto situácia sa bude opäť riešiť a že pani komisárka sa bude snažiť reagovať na tieto otázky najmä pri vytváraní stratégie pre rovnosť žien a mužov. Táto otázka však presahuje možnosti Európskej komisie a potrebujeme dosiahnuť omnoho väčšiu angažovanosť. Z mnohých opatrení načrtnutých v správe by som preto rada zdôraznila štyri oblasti.
<P>
Na inštitucionálnej úrovni navrhujeme, aby sa nová stratégia pre rovnosť žien a mužov v Európskej únii považovala za akčný program a politický záväzok, ktorý vychádza z Pekinskej akčnej platformy a jej prínosov, a uznanie, že ľudské práva žien a dievčat predstavujú neodcudziteľnú, neoddeliteľnú a nedeliteľnú súčasť všeobecných ľudských práv. Podporujeme tiež to, aby Rada po konzultácii s Parlamentom prijala nový návrh Komisie o stratégii pre rovnosť žien a mužov. Týmto krokom získa politika rodovej rovnosti väčšiu politickú podporu a nový podnet, ako aj finančné prostriedky Únie, aby účinne dosiahla svoje ciele. Veríme, že zásadný význam bude mať trojstranné stretnutie Rady, Komisie a Parlamentu, keďže je zamerané na pokrok stratégie pre rodovú rovnosť v Európskej únii, a aj výročná konferencia o rodovej rovnosti, na ktorej sa budú zúčastňovať ženské organizácie a odborové zväzy z rôznych členských štátov a, samozrejme, poslanci Európskeho parlamentu a národných parlamentov, pričom každoročne bude venovať osobitnú pozornosť vopred stanovenej téme.
<P>
Chcela by som vás tiež upozorniť na potrebu zahrnúť uplatňovanie hľadiska rodovej rovnosti do prípravy všetkých návrhov. Pán predsedajúci, na záver by som chcela spomenúť náš dôraz na zavedenie a uplatňovanie opatrení, ktoré už boli oznámené, či už ide o Európsky inštitút pre rovnosť medzi ženami a mužmi, Európske stredisko pre monitorovanie násilia páchaného na ženách, alebo úplné uplatňovanie platných smerníc, aby sme mohli dosiahnuť emancipáciu žien a aby sa ich osobné a profesijné naplnenie stalo hlavným cieľom našej iniciatívy a stratégie ako takej. Ďakujem veľmi pekne. Zvážte, prosím, odporúčania, ktoré sme tu predložili.
<SPEAKER ID="590" NAME="Zita Gurmai">
autorka. - Vážený pán predsedajúci, skutočnosť, že Komisia sa rozhodla zdôrazniť a posilniť svoj záväzok dosiahnuť rovnosť žien a mužov, je vítaný vývoj. Spôsob, ktorý si zvolila, predstavuje dokument s názvom Charta práv žien, ktorý bol predložený pri príležitosti Medzinárodného dňa žien.
<P>
Tento dokument nadväzuje na záväzok predsedu Komisie pána Barrosa vypracovať chartu žien, ktorý dal Parlamentu počas diskusií pred svojím zvolením na druhé funkčné obdobie. Dokument je okrem toho prostriedkom, ktorým si pripomíname 15. výročie prijatia akčnej platformy na Svetovej konferencii OSN o ženách v Pekingu a 30. výročie Dohovoru OSN o odstránení všetkých foriem diskriminácie žien. Celkove možno konštatovať, že dokument plní množstvo úloh a všetky sú dôležité.
<P>
Ako Komisia plánuje zapojiť do tejto iniciatívy ostatné inštitúcie EÚ, občiansku spoločnosť a ďalšie zúčastnené strany?
<P>
Z nedávneho prieskumu Eurobarometra o rodovej rovnosti vyplýva, že 62 % Európanov sa domnieva, že rodová nerovnosť naďalej existuje v mnohých oblastiach spoločnosti. Ako sa Charta žien vyrovná s týmto vnímaním nerovnosti? Ako možno obsah Charty žien premietnuť do merateľných a jasných cieľov?
<P>
Ako je obvyklé, Komisia bude pokračovať v činnosti na základe päťročnej stratégie týkajúcej sa rovnosti medzi ženami a mužmi. Súčasná stratégia sa vzťahuje na obdobie rokov 2006 - 2010. Ako sa nadchádzajúca päťročná stratégia Komisie v oblasti rodovej rovnosti konkrétne prepojí s Chartou žien a ako budú do tejto činnosti zapojené zúčastnené strany?
<P>
Pokiaľ ide o budúcnosť, správa jasne ukazuje, že medzi naše súčasné problémy patrí potreba väčšieho množstva údajov a to, že výsledky dosiahnuté v oblasti rodovej rovnosti sa neposudzujú správne z dôvodu nedostatku jasných cieľov. Ak ste odhodlaní dosahovať výsledky, musíme vyhodnotiť príčiny nerovnosti a posúdiť výsledok našich opatrení. Správa sa týka hodnotenia výsledkov plánu uplatňovania rovnosti žien a mužov na roky 2006 - 2010. Musíme si však, samozrejme, stanoviť ambicióznejšie ciele.
<P>
Na záver by som iba rada spomenula európsky ochranný príkaz. Nemôžeme už dlhšie čakať na to, kým poskytneme všetkým ženám, ktoré sú obeťami násilia v Európe, najlepšiu ochranu. Naliehavo žiadam Komisiu a Radu, aby pod vedením španielskeho predsedníctva čo najskôr dosiahli pokrokovú a účinnú dohodu.
<SPEAKER ID="591" NAME="Eva-Britt Svensson">
autorka. - (SV) Vážený pán predsedajúci, v dokonalom svete by sa táto rozprava nemusela dnes večer uskutočniť. Žili by sme v spoločnosti, v ktorej by prevládala rovnosť. Nežijeme však v dokonalom svete, a preto táto rozprava prebieha. Naše úsilie však nesmie skončiť rozpravou. Musíme prijať konkrétne opatrenia, aby sme posilnili práva žien a svojím úsilím podporili rodovú rovnosť.
<P>
Charta práv žien, ktorá predstavuje komplexný prístup vo všetkých politických oblastiach, je veľmi potrebná. Myslím si a som presvedčená, že nestačí predkladať vyhlásenia a oduševnene sa vyjadrovať o rovnosti. Nestačí zavádzať samostatné a oddelené opatrenia v rôznych oblastiach. Naopak, úsilie v rámci otázok rovnosti mužov a žien, stratégie rodovej rovnosti, správy, ktorú predložila pani Figueiredová, musí predstavovať komplexný prístup. Potrebujeme však aj komplexnú Chartu práv žien.
<P>
Som presvedčená, že na to, aby sme takúto chartu vypracovali, musíme využiť znalosti, zručnosti a skúsenosti aj z priestoru mimo Parlamentu. Ženské organizácie, mimovládne organizácie (MVO) a občianska spoločnosť vo všeobecnosti nadobudli zručnosti, znalosti a skúsenosti, ktoré by sme pri vytváraní komplexnej charty mali využiť.
<P>
Komisia má príležitosť začať a koordinovať proces medzi inštitúciami EÚ, národnými parlamentmi, MVO a inými stranami a vypracovať tak takúto chartu. Som si istá, že so zanietením pani Redingovej v súvislosti s úsilím pri podpore rovnosti máme príležitosť vypracovať takúto chartu spolu s Komisiou.
<P>
Chcela by som tiež uviesť, že často, v každom prípade vždy pred voľbami do Európskeho parlamentu, diskutujeme o tom, ako môžeme dosiahnuť vyššiu účasť žien v parlamentných voľbách a ako môžeme zapojiť viac žien do politického rozhodovacieho procesu vo všeobecnosti. V tejto súvislosti som presvedčená, že nestačí vyzývať ženy, aby sa zúčastnili volieb. Naopak, ženy a naši občania vo všeobecnosti sú omnoho rozumnejší. Samozrejme, že si všímajú to, čo sme urobili v súvislosti so zmenou reality ich života, a to, čo sme dosiahli v Parlamente v rámci zlepšenia situácie, a tak ďalej.
<P>
Preto by sme mali využiť toto volebné obdobie a ukázať ženám v EÚ a vo svete, že existuje miesto, kde naozaj meníme realitu života väčšiny žien.
<SPEAKER ID="592" NAME="Antonyia Parvanova">
autorka. - (BG) Dnes, keď hodnotíme výsledky dosiahnuté v rámci plánu uplatňovania rovnosti žien a mužov a zároveň vypracovávame budúce usmernenia v tejto oblasti, musíme osobitnú pozornosť zamerať na politiky, ktoré majú priamy alebo nepriamy vplyv na otázku rodovej rovnosti.
<P>
Očakávame, že Európska komisia navrhne politiku v súvislosti so ženami, ktoré sa stali obeťami nespravodlivosti, diskriminácie, hladu, chudoby, obchodovania s ľuďmi, ako aj akejkoľvek inej formy násilia. Musíme vziať do úvahy to, že aj keď rodová rovnosť predstavuje absolútnu požiadavku na úplné dodržiavanie základných ľudských práv a základnej zásady Európskej únie, nerovnosti v politickej oblasti a v živote žien pretrvávajú.
<P>
Preto je pre nás mimoriadne dôležité, aby sme pracovali na konsolidácii politík rodovej rovnosti, ktoré ponúkajú nástroj hospodárskeho rozvoja a sociálnej súdržnosti. Musíme zohľadniť potrebu nového, sociálne udržateľného modelu, ktorý musí zahŕňať celú škálu zručností, ktoré musia ženy v rámci hospodárstva ponúknuť, ďalej obnovovať rovnováhu v súvislosti so zodpovednosťou žien a mužov vo verejnom a súkromnom živote a zabezpečovať takúto rovnováhu medzi pracovným a osobným životom.
<P>
V súvislosti s preskúmaním správy o pláne uplatňovania rovnosti žien a mužov je predložená otázka na ústne zodpovedanie mimoriadne príznačná pre stanovisko Európskeho parlamentu k politikám na podporu rodovej rovnosti. Domnievam sa, že Charta práv žien a stratégia na jej presadzovanie, ktorá na ňu bude v tomto roku nadväzovať, si vyžadujú potrebu konsolidácie pokroku dosiahnutého v tejto oblasti v posledných desaťročiach a potrebu zostavenia stabilnej európskej politiky na vytvorenie komplexnejšej spoločnosti.
<P>
Očakávame, že Komisia navrhne opatrenia, ktoré budú zahrnuté do stratégie pre rovnosť žien a mužov a zabezpečia zavedenie osobitných legislatívnych iniciatív zameraných na odstránenie násilia voči ženám a legislatívnych a nelegislatívnych nástrojov na zníženie diskriminácie na trhu práce, rozdielov v odmeňovaní a nútenia žien do nekvalifikovanej práce. Je potrebné prijať aj účinné opatrenia na zvýšenie miery zamestnanosti a sociálneho prínosu pre ženy v rámci stratégie EÚ do roku 2020, ako aj programy zamerané na podporu zapojenia žien do ekologického hospodárstva, ďalej politiky na podporu väčšieho zastúpenia žien v rozhodovacom procese v oblasti riadenia a napokon vhodné legislatívne pozmeňujúce a doplňujúce návrhy na dosadenie väčšieho počtu žien do riadiacich pozícií.
<P>
Našou spoločnou povinnosťou je zvýšiť informovanosť o právach žien v Európe. Som tiež presvedčená, že naše spoločné úsilie bude viesť k vytvoreniu účinnej európskej politiky zameranej na podporu rodovej rovnosti na základe správnych stratégií, vykonávacích opatrení a osobitných programov. Rada by som upozornila najmä na to, že v súvislosti s globálnou hospodárskou krízou má úloha žien v poľnohospodárstve čoraz zásadnejší význam.
<P>
Naše spoločné opatrenia zamerané na odstránenie rozdielov v zamestnanosti a na vyššiu účasť žien v rámci riadenia obchodných spoločností a každej spoločenskej sféry vo všeobecnosti zabezpečí pozitívne výsledky. Dosiahnutie rodovej rovnosti bude mať pozitívny vplyv na produktivitu a hospodársky rast a zároveň prinesie našim spoločnostiam mnohé sociálne a hospodárske výhody.
<P>
Pani komisárka, sme iba málo ambiciózni. Odmietame dokázať silu Európskeho parlamentu. Máme zodpovednosť voči voličom. Otázku rodovej rovnosti považujú za najdôležitejší nevyriešený problém v Európskej únii a my očakávame vašu podporu, aby sme mohli spolupracovať na jeho vyriešení.
<SPEAKER ID="593" NAME="Marije Cornelissen">
autorka. - Vážený pán predsedajúci, od zvolenia nášho nového Európskeho parlamentu uplynul takmer rok. Pani komisárka Redingová bola vymenovaná takmer pred pol rokom. Máme teda pred sebou štyri roky na to, aby sme naozaj dosiahli zmenu pre ženy a mužov. To, ako nás ako Parlament a pani Redingovú ako komisárku budú posudzovať po týchto štyroch rokoch, bude závisieť od opatrení, ktoré prijmeme, a podpory, ktorú môžeme získať v spoločnosti.
<P>
Na nikoho nezapôsobia samotné slová. Bola by som nerada, keby sme po štyroch rokoch argumentovali nejakým dokumentom od pani Redingovej a obrovským množstvom uznesení Parlamentu. Bola by som rada, keby sa nám podarilo povedať, áno, zabezpečili sme dvojtýždňovú otcovskú dovolenku pre všetkých európskych otcov. Áno, prispôsobili sme naše zákony týkajúce sa rodovej rovnosti, aby sme zahrnuli všetky oblasti a transsexuálov. Áno, zaviedli sme systém, ktorý zabezpečuje rodovú rovnosť pre nasledujúcu Európsku komisiu. Rada by som povedala, áno, rozdiely v odmeňovaní žien a mužov sa vytrácajú, pričom primerané pracovné miesta a dôstojnú mzdu má väčšie množstvo žien. A áno, vytrácajú sa aj rodové rozdiely v oblasti starostlivosti, pričom na neplatenej starostlivosti sa podieľa viac mužov.
<P>
Dúfam, že všetky skupiny v tomto Parlamente majú jednotný postoj, aby zajtra prijali dve významné správy, správu pani Figueiredovej a správu pána Romevu i Ruedu. Dúfam tiež, že pani Redingová bude mať odvahu a pretaví uvedené správy do opatrení, aj keď v Rade nie je vopred jednoduché získať presvedčivú väčšinu.
<P>
Uvedené ciele nemôžeme dosiahnuť sami. Musíme zapojiť tých, ktorým na tom záleží. Nie som veľmi spokojná so spôsobom, akým bola doteraz vypracovaná Charta práv žien bez akejkoľvek angažovanosti Parlamentu alebo občianskej spoločnosti. Budem však akceptovať to, že ide o spôsob, akým Európska komisia predložila úvodné vyhlásenie s cieľom ustanoviť svoj záväzok v súvislosti s dosiahnutím rodovej rovnosti.
<P>
Dôležitejšie je to, čo sa stane potom. V odpovedi na naše otázky by som veľmi rada od pani Redingovej počula, ako vypracuje ambicióznu stratégiu na naše ďalšie štyri roky.
<SPEAKER ID="594" NAME="Isabel Martínez Lozano" LANGUAGE="ES">
Vážený pán predsedajúci, dobrý večer. Rada by som sa poďakovala za príležitosť zúčastniť sa dnes večer na tejto rozprave s váženými poslankyňami a poslancami. V mene súčasného predsedníctva Rady by som vám chcela zablahoželať k správam, ktoré ste nám dnes večer predložili. Niet pochýb o tom, že jasne stanovujú problémy európskych žien, problémy, s ktorými sa v tomto zložitom období stretávame a ktoré musíme ako politici v priebehu niekoľkých nasledujúcich rokov riešiť.
<P>
Uvedenými záležitosťami, problémami, na ktoré ste dnes popoludní upozornili, sa zaoberám posledných šesť mesiacov v mene španielskeho predsedníctva Rady a niekoľko rokov predtým som sa im venovala v mene Komisie.
<P>
Ako vravím, naozaj som venovala časť svojho úsilia, časť úsilia španielskeho predsedníctva Rady práci na otázke rodového hľadiska v rámci novej stratégie EÚ pre rast a zamestnanosť, stratégie EÚ 2020, ktorej prijatie sa očakáva tento štvrtok 17. júla. Je to nepochybne mimoriadne dôležitý nástroj, ktorý poznačí všetky naše politiky v nasledujúcom desaťročí.
<P>
Okrem zahrnutia otázky rodového hľadiska do tejto stratégie som sa snažila aj o to, aby bol boj proti rodovo podmienenému násiliu najdôležitejším bodom programu. Táto otázka v skutočnosti nepochybne odzrkadľuje najkrutejší aspekt nerovnosti a naďalej zostáva závažným sociálnym problémom vo všetkých členských štátoch. Je to tiež uvedené v nedávno predložených správach.
<P>
Z tohto dôvodu sme prijali niektoré závery, ktoré podporujú ciele a nástroje Komisie a členských štátov pri odstraňovaní násilia voči ženám. Prijatý text zaväzuje 27 členských štátov, ako aj Komisiu k vytváraniu spoločných iniciatív a nástrojov s cieľom spoločne odstrániť škvrnu, ktorú predstavuje násilie voči ženám.
<P>
Jedným z uvedených záverov je vypracovanie európskej stratégie na predchádzanie a boj proti rodovo podmienenému násiliu. Komisia už v skutočnosti začala pracovať na tejto stratégii, ktorej prvoradým cieľom musí byť získanie informácií, ktoré je možné porovnať na európskej úrovni, stanovenie spoločných cieľov a zdrojov na ich splnenie a prijatie prvých krokov smerom k zriadeniu európskeho dozorného orgánu v oblasti rodovo podmieneného násilia.
<P>
Navyše, pokiaľ ide o násilie, viete, že uvedené závery obsahujú okrem súboru opatrení, ktoré budú slúžiť na posilnenie sociálnej ochrany žien, ktoré sú obeťami násilia, aj návrhy na vytvorenie bezplatnej linky pre obete rodovo podmieneného násilia. Požiadali sme tiež Komisiu, aby preskúmala právny základ prípadných nových legislatívnych nástrojov s cieľom umožniť nám účinnejší boj proti týmto priestupkom vo všetkých členských štátoch.
<P>
Na druhej strane sa otázka rovnosti stala 7. júna opäť predmetom európskej rozpravy v rámci Rady pre zamestnanosť, sociálnu politiku, zdravie a spotrebiteľské záležitosti z dôvodu prijatia usmernení pre politiky zamestnanosti členských štátov. Ako som práve povedala, uvedené otázky budú predmetom zasadnutia Európskej rady 17. júna. Tieto usmernenia zahŕňajú otázku rovnosti medzi mužmi a ženami ako zásadný faktor nielen pri obnove zamestnanosti v súčasnej atmosfére hospodárskej krízy, ale aj pri zavádzaní nového, inteligentného, udržateľného a zjednocujúceho modelu rastu na nasledujúce desaťročie. Z tohto dôvodu musí byť udržateľný aj sociálny model, ktorý musí byť zameraný na starostlivosť o obyvateľstvo, ktorého značné starnutie sa očakáva v priebehu nasledujúcich 20 rokov, a nie je možné dovoliť, aby starostlivosť o toto obyvateľstvo bola aj naďalej výlučne v rukách žien dobrovoľníčok.
<P>
Z týchto predbežných úvah o predložených správach a zo všetkých diskusií, ktoré sa uskutočnili počas nášho predsedníctva, je zrejmé, že ak chceme prestavať oblasť rastu na pevnom základe, Európa musí byť schopná spoliehať sa na potenciál, schopnosti a znalosti všetkých svojich občanov vrátane všetkých svojich žien. Napriek tomu, že ženy predstavujú väčšinu obyvateľov s vyšším stupňom vzdelania v Európskej únii (60 %), nedarí sa im využívať celý svoj potenciál z dôvodu istých štruktúr v našich výrobných systémoch, ktoré sú rovnako nespravodlivé ako neúčinné.
<P>
Aby sme prekonali všetky uvedené nerovnosti na našich trhoch práce, ktoré sú skutočnou prekážkou pre kolektívny pokrok, na splnenie cieľa zamestnanosti na úrovni 75 % do roku 2020 budeme musieť vziať do úvahy mužov aj ženy. Nejde len o otázku spravodlivosti. Ak si porovnáme miery zamestnanosti mužov a žien v Európskej únii, je zrejmé, že prácu má 76 % mužov, kým podiel pracujúcich žien zostáva na úrovni 63 %. V dôsledku toho budeme musieť v nasledujúcich niekoľkých rokoch vynaložiť osobitné úsilie s cieľom dosiahnuť to, aby na trh práce vstúpil väčší počet žien. V súlade s našimi závermi a ako uviedol pán Romeva i Rueda, uvedený nárast zastúpenia žien na trhu práce budeme musieť dosiahnuť aj prijatím opatrení v oblasti rozdielov v odmeňovaní, ktoré minulý rok dosiahli v Európskej únii v priemere takmer 18 %.
<P>
Musíme upozorniť aj na ostatné otázky týkajúce sa rodovej rovnosti, ktoré budú zahrnuté do stratégie EÚ 2020. Patrí medzi ne prekonanie rodových stereotypov v oblasti vzdelávania, ako aj v oblasti profesijného a akademického poradenstva. Vieme, že takéto stereotypy vedú v súčasnosti k oddelenému trhu práce, ako aj k potrebe dosahovať rovnováhu medzi pracovným a súkromným životom.
<P>
Vážená pani Figueiredová, pokiaľ ide o sociálne začleňovanie a boj proti chudobe, otázku, ktorá je mimoriadne dôležitá, osobitnú pozornosť sme venovali aj ženám vzhľadom na to, že sú vystavené väčšiemu riziku chudoby než muži v dôsledku nižších miezd a dôchodkov a z toho dôvodu, že prevzali vlastnú zodpovednosť za neplatenú starostlivosť.
<P>
Sme tiež mimoriadne spokojní s tým, že sme dosiahli dohodu s Parlamentom v súvislosti s návrhom smernice o rovnakom zaobchádzaní so ženami a mužmi vykonávajúcimi činnosť ako samostatne zárobkovo činné osoby. Táto dohoda umožní prijať uvedenú smernicu na nasledujúcom zasadnutí Rady. Ide o smernicu, ktorou sa uznajú nové práva pre ženy vykonávajúce činnosť ako samostatne zárobkovo činné osoby a pre ich manželov alebo partnerov.
<P>
Ako som uviedla, uskutočnilo sa niekoľko stretnutí, na ktorých sme diskutovali o možnostiach a návrhoch v súvislosti s problémami, o ktorých dnes rokujeme. Na záver by som chcela uviesť a som si istá, že pani komisárka Redingová sa o tom zmieni, že sme diskutovali aj o budúcej stratégii EÚ pre rovnosť žien a mužov na roky 2011 až 2015. Ide o otázku, ktorá bude v nasledujúcich mesiacoch nepochybne viesť k intenzívnej rozprave v tomto Parlamente a v súvislosti s ktorou Komisia v niekoľkých nasledujúcich mesiacoch predloží plán.
<P>
Pán predsedajúci, na záver by som chcela vyjadriť svoje presvedčenie, že táto rozprava o kríze a hospodárskej obnove nesmie spôsobiť to, aby sme sa odchýlili od posilnenia nášho európskeho sociálneho modelu. Bola by to chyba. V tomto období by to bol obrovský omyl a som preto presvedčená, že je dôležité zachovať tieto rozpravy a politiky o otázke rovnosti, ktoré nám po mnohých rokoch umožnili nielen rozvíjať sa, ale rozvíjať sa a udržiavať závideniahodný a vynikajúci model sociálnej súdržnosti.
<SPEAKER ID="595" NAME="Viviane Reding">
podpredsedníčka Komisie. - Vážený pán predsedajúci, veľmi na mňa zapôsobilo úsilie vašich spravodajcov. Veľmi na mňa zapôsobilo aj to, že rôzne politické skupiny kráčajú aj napriek drobným rozdielom rovnakým smerom. Tieto rozdiely nie sú podstatné, pretože cesta a ciele sú rovnaké, čo je veľmi dôležité.
<P>
Ďakujem vám aj za to, že všetci rečníci, spravodajcovia a aj autori otázok na ústne zodpovedanie zdôraznili, že nepotrebujeme prijímať ďalšie dokumenty, ale musíme konať. Súhlasím s vami, pretože v podstate vieme, čo chceme a prečo to chceme. Uvedomujeme si, že jediná cesta pre pokrok našej spoločnosti spočíva v dosiahnutí rodovej rovnosti nielen v záležitostiach žien, ale na horizontálnej úrovni.
<P>
Práve z tohto dôvodu Komisia prvýkrát od svojho vzniku začala svoje päťročné funkčné obdobie úvodným vyhlásením, ako sa nazýva, chartou, ktorá je politickým záväzkom každého jej člena podporovať rovnosť medzi ženami a mužmi v rámci svojho portfólia. Z uvedeného dôvodu je aj záväzkom Komisie ako celku s cieľom udržať otázku rodovej rovnosti medzi dôležitými bodmi programu.
<P>
To je jedna stránka problému. Druhou je spôsob, ako to vykonať. Ako uplatníme túto Chartu práv žien, ku ktorej sa Komisia v marci zaviazala? Teraz sa dostávame k otázke uplatňovania. Po prvé, požiadala som všetkých svojich kolegov komisárov, aby prispeli k stratégii, a tak za otázku rodovej rovnosti nebudem zodpovedná len ja, komisárka, ktorá má teraz slovo, ale aj ostatných 26 komisárov, ktorí predložia svoj príspevok vo svojich príslušných útvaroch a v rámci oblasti svojej zodpovednosti. Je to veľmi dôležité, pretože k podobnému kroku nikdy predtým nedošlo, a som presvedčená, že je to v súlade s prístupom, ktorý tu preukázali všetky politické skupiny.
<P>
Ako sme sa rozhodli pre tieto ciele? Päť prioritných cieľov v charte sme nestanovili náhodou. Sú výsledkom rozsiahlej konzultácie zúčastnených strán, ktorú sme uskutočnili v roku 2009 v rámci prípravy na novú stratégiu. O stratégii sa vyjadrím neskôr.
<P>
Rada by som sa najprv vyjadrila o veľmi dôležitých správach, ktoré predložil Európsky parlament. Po prvé, správa pána Romevu i Ruedu je v súlade so stanoviskom Komisie v tom, ako kríza postihuje postavenie žien a ako by sa v reakciách na ňu mal zohľadňovať vplyv na ženy. Na túto otázku som už upozornila v poslednej výročnej správe o rovnosti žien a mužov, kde som zdôraznila, že táto kríza ženy postihuje viac než predošlé recesie, pretože v súčasnosti pracuje v platených zamestnaniach viac žien a často sa nachádzajú na konci pracovného reťazca s nižšími príjmami. Na začiatku krízy sme boli svedkami prudkého nárastu nezamestnanosti mužov najmä z dôvodu ťažkostí v oblasti stavebníctva a priemyslu. V súčasnosti pozorujeme, že nezamestnanosť mužov a žien sa zvyšuje na rovnakej úrovni a riziko spočíva v tom, že vzhľadom na výdavky verejných rozpočtov, a aj zníženie výdavkov v oblasti rodovej rovnosti, ktoré, dúfajme, nebude výrazné, táto skutočnosť určite ovplyvní zamestnanosť žien. Je teda veľmi dôležité, aby sme si uvedomili uvedené skutočnosti, a to, že musíme zaviesť opatrenia. Preto dôrazne podporujem úsilie o zahrnutie úvah o rodovej rovnosti do opatrení na oživenie. Som presvedčená, že kríza predstavuje jedinečnú príležitosť na uskutočnenie politík, na základe ktorých v budúcnosti vytvoríme trh práce a našu spoločnosť, v ktorej majú ženy a muži rovnocennejšie postavenie. Úradujúca predsedníčka Rady sa už veľmi jasne vyjadrila o tom, že mieru zamestnanosti na úrovni 75 %, ktorá je naším cieľom, nie je možné dosiahnuť, ak do tohto úsilia nezapojíme ženy.
<P>
Pokiaľ ide o rodové hľadiská stratégie EÚ 2020, v troch hlavných prvkoch tejto otázky nemožno nič dosiahnuť bez žien. Ženy tvoria 60 % absolventov univerzít a my ich na trhu práce nevyužívame. Ak však chceme dosiahnuť inteligentný rast a vytvoriť ekologické hospodárstvo, v ktorom potrebujeme intelekt a v ktorom si nemôžeme dovoliť zabúdať na tieto dobre odborne pripravené vzdelané ženy, svoje ciele bez nich nedosiahneme. Z tohto dôvodu som presvedčená, že ženám musíme pomôcť, aby stratégia EÚ 2020 priniesla pozitívne výsledky. Uvedené ciele nemožno dosiahnuť bez výrazného zlepšenia začleňovania žien na trhu práce. Považujem preto za veľmi dobré, že Európsky parlament neustále zdôrazňuje výrazný rodový aspekt stratégie. Postupuje správne, pretože naozaj musíme zabezpečiť, aby ženy prispievali k dosiahnutiu cieľov stratégie a využívali aj jej výhody.
<P>
Naša stratégia rodovej rovnosti, ktorú predložím v jeseni tohto roka, bude obsahovať mnoho veľmi konkrétnych prvkov nie na niekoľko nasledujúcich mesiacov, ale na niekoľko nasledujúcich rokov. Budeme musieť vytvoriť skutočný plán v súvislosti so spôsobom zavedenia veľmi konkrétnych prvkov v období od roku 2010 do konca nášho funkčného obdobia, vášho funkčného obdobia ako európskych poslancov a môjho funkčného obdobia ako európskej komisárky. Stratégia bude preto zameraná na zlepšenie riadenia a politického dialógu a zavedie sa v rámci úzkej spolupráce s hlavnými partnermi na európskej úrovni. V tomto Parlamente odzneli vyjadrenia, ktoré sú úplne správne a súvisia s tým, že stratégiu rodovej rovnosti by sme mohli vypracovať okamžite, ale uplatňovať ju musíme v členských štátoch. Vidíme, ako dobre fungujú všetky nástroje zúčastnených strán, ktoré boli vypracované v období od Pekinskej akčnej platformy. V období krízy si musíme uvedomiť, že uvedené nástroje naďalej fungujú dobre a že sa ich nikto nebude snažiť odstrániť. Spolieham sa na pomoc Parlamentu. Keby k podobnej situácii došlo v súvislosti s vládou, som presvedčená, že by sme sa v tomto Parlamente okamžite ozvali.
<P>
Takže táto spolupráca, na ktorej sú postavené predstavy budúcej stratégie - ako som spomínala v úvode, práve zúčastnené strany pristúpili k verejnej konzultácii o tejto otázke -, musí vyústiť do prínosného a pravidelného dialógu, ktorý požadujete. Preto podporujem správu o novej stratégii, ktorú vypracovala pani Figueiredová. Vážená pani spravodajkyňa, vašu predstavu trojstranného stretnutia Parlamentu, Rady a Komisie s cieľom preskúmať výsledky dosiahnuté v priebehu realizácie opatrení považujem za vynikajúcu. Domnievam sa, že bude veľmi dobré zaoberať sa ňou, pretože tento krok poskytne podnet na ďalšiu pomoc každému, Komisii, Rade a aj Parlamentu. Takýto dialóg o rodovej rovnosti by mohol byť založený na výročnej správe o rodovej rovnosti, ktorú by vypracovala Európska komisia. Myslím si, že by to bol veľmi aktívny a konkrétny spôsob, ako postupovať.
<P>
Spolieham sa aj na to, že členské štáty podporia opatrenia Komisie v oblasti rodovej rovnosti, najprv podporou novej stratégie, samozrejme, po vypočutí stanoviska Parlamentu k návrhom, ktoré predložím koncom septembra, a tiež obnovou Európskeho paktu pre rodovú rovnosť.
<P>
Na záver, sú tri oblasti, v ktorých chcem, aby boli opatrenia EÚ veľmi účinné a veľmi konkrétne. Aj keď hovorím o troch oblastiach, neznamená to, že ich počet je konečný. Myslím si však, že by sa možno tieto tri oblasti mohli stať našimi hlavnými cieľmi.
<P>
Po prvé, budeme musieť prijať rozhodné kroky, aby sme odstránili násilie voči ženám a zabezpečili účinnú ochranu obetí. V našom spoločnom justičnom priestore musíme k obetiam pristupovať dôstojne, s rešpektom a s vysokou úrovňou ochrany a podpory, a to nielen v jednej, ale vo všetkých oblastiach. Je pre mňa prvoradou úlohou zabezpečiť, aby Komisia predložila v prvej polovici roka 2011 v tejto súvislosti komplexný balík. Viem, že belgické predsedníctvo chce na dôležitej konferencii, ktorá sa uskutoční niekedy v novembri, vykonať revíziu dosiahnutých výsledkov, pripravovaných krokov a krokov, ktoré je potrebné realizovať. V jeseni dôjde k pokroku od prípravnej práce vykonanej počas španielskeho predsedníctva, inventarizácii a príprave na doplnkové opatrenia. Následne sa začiatkom roka 2011 prijme komplexný balík.
<P>
Chcela by som opätovne potvrdiť svoje slová z vypočutia a vyjadrenia, ktoré sú jasne uvedené v charte Komisie o tom, že Komisia využije všetky možné nástroje, v prípade potreby aj trestné právo, aby odstránila zmrzačovanie ženských pohlavných orgánov. Sme presvedčení, že ide o brutálny zákrok, ktorý sa v Európe nesmie za žiadnych okolností a bez ohľadu na akékoľvek ospravedlnenie naďalej vyskytovať.
<P>
Pripravím tiež právny nástroj na podporu účasti žien na rozhodovacom procese. Presne tak, ženy sú s výnimkou univerzít mimoriadne slabo zastúpené na pozíciách v rámci rozhodovacieho procesu na všetkých úrovniach vo verejných aj súkromných spoločnostiach. Európa bude musieť konať, aby čo najskôr odstránila rozdiely.
<P>
Viem, že som nespomínala ostatné prvky, ako napríklad rôzne druhy dovolenky, ktoré by sme mohli pridať k materskej dovolenke, ciele v súvislosti so zariadeniami detskej starostlivosti, rozdiely v odmeňovaní a možnosti, ktoré máme na zavedenie väčšej transparentnosti pri týchto problémoch. Otázky označení, chárt a cien a iné otázky budú súčasťou programu a všetky budú predložené koncom septembra.
<P>
Pokiaľ ide o tieto konkrétne opatrenia, naozaj by ste teda mali predstúpiť a povedať, že ide o nezmysel, že to nie je dostatočne dôrazné, a vyjadriť sa o tom, čo podľa vás majú spĺňať. Vypracúvam ich so svojimi spolupracovníkmi. Vypočuli sme si príspevky všetkých zúčastnených strán. Mali sme k dispozícii príspevky v rámci vašich správ, uznesení a príspevky ministrov, ktorí sa stretli na veľmi dôležitej konferencii počas španielskeho predsedníctva. Celkovo sa domnievam, že ciele dosiahneme a že o štyri roky budete môcť konštatovať ich splnenie.
<SPEAKER ID="596" NAME="Lívia Járóka">
v mene poslaneckého klubu PPE. - Vážený pán predsedajúci, napriek úspechom politík rodovej rovnosti EÚ za posledných päťdesiat rokov, o ktorých sme dnes diskutovali, máme pred sebou stále veľa práce. Potvrdilo to aj mnoho rečníkov. Musíme naďalej dosahovať ambiciózne ciele plánu uplatňovania rovnosti žien a mužov EÚ na roky 2006 až 2010. Mnoho poslancov Európskeho parlamentu tu bolo prítomných v období, keď sme Komisiu informovali o staršom pláne uplatňovania rovnosti žien a mužov, v ktorom sme vyzývali na hospodársku nezávislosť, zosúladenie súkromného a pracovného života, rovnaké zastúpenie žien a mužov, odstránenie násilia, obmedzenie stereotypov a podporu rodovej rovnosti vo vonkajších politikách. To všetci vieme.
<P>
Pri plnení cieľov predchádzajúceho plánu a vymedzení cieľov nového plánu, na čo by mala poukazovať táto rozprava a všetky správy, si uvedomujeme, že Komisia musí zaviesť osobitné opatrenia, aby zabezpečila potenciál súčasného plánu a poučila sa tiež z jeho slabých miest a odstránila ich.
<P>
Obávam sa najmä o viditeľný vplyv, ktorý môžeme uplatňovať v súvislosti s nástrojmi na národnej a regionálnej úrovni pri dosahovaní rodovej rovnosti v praxi. Ako sa vyjadril pán Romeva i Rueda, aj napriek tomu, že je stále zložité posúdiť dôsledky finančnej krízy, je nám všetkým úplne zrejmé, že toto obdobie má mimoriadne vážne dôsledky pre ženy.
<P>
Je to skutočne tak a je potrebné neustále zdôrazňovať, že neprimerané investície v rámci hospodárskych a sociálnych príležitostí pre ženy úplne brzdia hospodársky rast a spomaľujú znižovanie chudoby a sociálnych rozdielov v našej Európe. Okrem toho v starom pláne chýbal boj proti viacnásobnej diskriminácii - v skutočnosti sa o ňom diskutovalo, avšak neurobilo sa veľa-, keďže zložitá diskriminácia založená na veku, zdravotnom postihnutí, etnickom alebo rasovom pôvode, náboženskom vyznaní alebo národnosti a sociálno-ekonomickom postavení vytvára viacnásobné prekážky posilneniu žien a ich sociálnemu pokroku. O týchto otázkach nerozprávame často. Práve tak zriedkavo sa venujeme aj dôležitosti zhromažďovania, spracovávania a zverejňovania vyčlenených údajov. Na záver chcem uviesť, že najmä nástroje...
<P>
(Predsedajúci prerušil rečníčku.)
<SPEAKER ID="597" NAME="Edite Estrela" LANGUAGE="PT">
Vážený pán predsedajúci, pani komisárka, pani Martínezová Lozanová, v nedávnom článku zverejnenom v týždenníku Time s názvom Noví šerifovia z Wall Street sa uvádza, že v Spojených štátoch ženy Wall Street neriadia, a preto ich nemožno obviňovať z tejto finančnej krízy. V súvislosti so situáciou, ktorá vznikla z dôvodu nedostatočnej regulácie finančného trhu, sa však v súčasnosti vyzývajú a do vedúcich pozícií vymenúvajú práve ženy, aby upratali neporiadok spôsobený ich manažérmi mužského pohlavia.
<P>
Je to zaujímavé. Muži krízu spôsobili a ženy ju budú musieť vyriešiť. Bez irónie možno povedať, že svetové hospodárstvo prežíva najhoršiu recesiu od Veľkej hospodárskej krízy. Spôsobila sociálne dôsledky v celej Európskej únii a jej najhoršie účinky pocítili ženy, keďže ich postihuje väčšia neistota zamestnania, častejšie dostávajú výpoveď a je menej pravdepodobné, že budú môcť využiť systémy sociálneho zabezpečenia. V tejto súvislosti existujú opodstatnené obavy, že mnoho členských štátov by mohlo znížiť financovanie sociálneho sektora, čo by opäť postihlo najmä ženy. Je nespravodlivé, že najzraniteľnejší sú tí, ktorí musia platiť za omyly špekulantov.
<P>
Na záver by som rada zablahoželala španielskemu predsedníctvu k tomu, že uprednostnilo boj proti rodovo podmienenému násiliu.
<SPEAKER ID="598" NAME="Sophia in 't Veld">
v mene skupiny ALDE. - Vážený pán predsedajúci, najprv by som chcela v mene našej skupiny poďakovať obidvom spravodajcom a odkázať im, že naša skupina v plnej miere podporí obidve správy, pretože sa zaoberajú veľmi dôležitou otázkou rodovej rovnosti. Podľa môjho názoru jej dôležitosť dokazuje široká škála tém, ktorých sa uvedené správy týkajú.
<P>
Vážení kolegovia, musím však povedať, že som trochu sklamaná, pretože ak tvrdíme, že chceme prijať opatrenia, že v nasledujúcich štyroch rokoch chceme dosiahnuť určitý výsledok, že táto otázka má najvyššiu prioritu, že polovica obyvateľstva je diskriminovaná a polovica potenciálu sa nevyužíva, ako je potom možné, že táto rozprava prebieha tak neskoro večer? Kde sú predsedovia skupín? Prečo akceptujeme, že nejde o najvyššiu prioritu? Vážení kolegovia, navrhujem, aby sme nabudúce trvali na tom, aby sa táto otázka zahrnula do programu ako kľúčová, a pokiaľ nám to neumožnia, mohli by sme sa pripútať k dverám. Nemyslím si, že by sme túto situáciu mali ešte niekedy tolerovať.
<SPEAKER ID="599" NAME="Marina Yannakoudakis">
v mene skupiny ECR. - Vážený pán predsedajúci, dnešná večerná rozprava je zameraná na spôsoby zlepšenia osudu žien, niekedy pozitívnou diskrimináciou, ako sú napríklad kvóty, inokedy priamymi právnymi predpismi o rodovej rovnosti. Podporujem vyjadrenia zamerané na posilnenie spolupráce medzi členskými štátmi pri riešení diskriminácie v oblasti odmeňovania v prípade rovnakých pracovných miest a na posilnenie opatrení na ochranu žien a mužov pred všetkými formami násilia vrátane obchodovania s ľuďmi a zmrzačovania ženských pohlavných orgánov. Musíme však vidieť aj dobré kroky smerom k posilneniu žien prostredníctvom zvýšenia dôvery v ich schopnosti pomocou vzdelávania a úsilia na vytvorenie prostredia, ktoré podporuje možnosť voľby.
<P>
Človek, ktorý raz žil v tieni diskriminácie, povedal, že má sen. Aj ja mám sen. Predstavujem si deň, keď sa nebudeme snažiť dosiahnuť len väčšiu rovnosť na pracovisku, ale aj posilniť ženy, aby sa slobodne rozhodovali a cítili sa dostatočne silné na to, aby dosahovali svoje ciele. Bol by to skutočný plán uplatňovania rovnosti pre ženy. Musíme však postupovať pomaly. Všetci súhlasíme so zásadou rovnosti a povedala by som, že ide o naše základné právo. Prečo však zahŕňame otázky, ktoré bránia plneniu dôležitých cieľov? Dokumenty sú zložité a zahrnutie otázok, ktoré sú v právomoci členských štátov, ako napríklad otázka verejných výdavkov v oblasti zdravia, nepomáha dosahovaniu cieľov.
<P>
Na ceste sa vyskytujú prekážky. Nehovorím to rada, ale ak máme dosiahnuť rovnosť, musíme zabezpečiť cestu bez prekážok, pretože iba po ceste bez nich môžeme kráčať spoločne vpred.
<SPEAKER ID="600" NAME="Charalampos Angourakis" LANGUAGE="EL">
Vážený pán predsedajúci, rád by som upozornil na to, že sme počuli veľa vyjadrení, ale počuli sme málo o dôvodoch. V tejto súvislosti sa domnievam, že dve uvedené správy sú v najlepšom prípade zoznamy želaní, najmä správa o vplyve krízy. Tvrdím to, pretože, nanešťastie, sa nevenujú problémom, ktoré táto neprijateľná situácia spôsobila ženám.
<P>
Myslím si, že ak sa v súčasnosti v Grécku zvyšuje dôchodkový vek žien o 5 až 17 rokov, je to dôsledkom kapitalistického systému a stratégie EÚ 2020, ktorá sa nespochybňuje. Nerozumiem tomu, ako môže pani komisárka rozprávať o rozdielnych opatreniach týkajúcich sa rovnosti pre ženy, keď proti tejto stratégii nevystúpila.
<P>
Vážená pani komisárka, akékoľvek opatrenie prijmete, nemôžete zvrátiť smerovanie stratégie EÚ 2020, pretože ste ju vôbec nespochybnili. Z tohto dôvodu sa domnievame, že riešenie problému je možné nájsť iba v zápase žien a všetkých pracujúcich proti dôsledkom krízy, v zápase za zvrhnutie kapitalizmu.
<SPEAKER ID="601" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, zameriam sa na dve otázky, ktoré ma mimoriadne zaujímajú. Ide o hospodársku a finančnú krízu a súvisiacu recesiu. Za žiadnych okolností by sa nemali využívať ako argument na zastavenie pokroku, ktorý sme doteraz dosiahli v otázke rodovej rovnosti. V strednodobom výhľade by to mohlo ďalej škodiť hospodárskemu rastu.
<P>
Rozdiely v odmeňovaní mužov a žien pretrvávajú a obávam sa, že k nim stále dochádza v celej Európe. Podľa európskeho priemeru dosahuje rozdiel v príjmoch mužov a žien úroveň 17,8 %. Nanešťastie sa však v tejto súvislosti vyskytujú aj určité negatívne anomálie, ako napríklad moja rodná krajina Rakúsko. V správe o ženách, ktorú nedávno predložila rakúska federálna vláda, sa uvádza, že ženy zarábajú iba 58,4 % hrubej mzdy mužov. Tento rozdiel v príjmoch je dokonca vyšší iba v dvoch krajinách. Náš hlavný cieľ musí spočívať v odstránení tohto takzvaného skleného stropu, ktorý by sa mal konečne stať minulosťou.
<SPEAKER ID="602" NAME="Barbara Matera" AFFILIATION="PPE">
(IT) Vážený pán predsedajúci, dámy a páni, som presvedčená, že je dôležité a veľmi správne, že diskutujeme o správe pani Figueiredovej. Ide o správu, o ktorej sme podrobne diskutovali vo Výbore pre práva žien a rodovú rovnosť, v ktorom som podpredsedníčkou, keď boli predložené kompromisné pozmeňujúce a doplňujúce návrhy a aj vtedy, keď mnoho návrhov predložil Poslanecký klub Európskej ľudovej strany (kresťanských demokratov).
<P>
Dámy a páni, správa sa zaoberá niektorými dôležitými oblasťami, ktorým sme sa nevenovali a neriešili sme ich správnym a náležitým spôsobom. Do úvahy sa neberú etické a kultúrne otázky, ktoré majú zásadný význam pre väčšinu spoločnosti, ktorú zastupujeme. Ide predovšetkým o to, že správa sa stále nesústreďuje na posúdenie výsledkov plánu uplatňovania rovnosti žien a mužov na roky 2006 - 2010, aj keď sa v súčasnosti blížime ku koncu štvorročného plánu a je dôležité, aby Európsky parlament mohol vyjadriť svoje stanovisko k tejto záležitosti. Z tohto dôvodu nemôžem skryť svoje pochybnosti v súvislosti s uvedenou správou.
<SPEAKER ID="603" NAME="Iratxe García Pérez" AFFILIATION="S&amp;D">
(ES) Vážený pán predsedajúci, chcela by som poďakovať pánovi Romevovi i Ruedovi a pani Figueiredovej za prácu na správach o rodových aspektoch hospodárskeho poklesu a pláne uplatňovania rovnosti žien a mužov.
<P>
Tento Parlament má veľmi jasnú predstavu o tom, že politiky rodovej rovnosti musia byť prioritné, keďže ide o dôležitý kapitál, ktorý predstavuje 52 % európskeho obyvateľstva.
<P>
Naša stratégia musí obsahovať aspekty ako zmierenie, rovnaké zastúpenie žien a mužov, odstránenie stereotypov a všetkých foriem rodovo podmieneného násilia.
<P>
Rada by som počas tohto vystúpenia využila príležitosť a požiadala pani komisárku Redingovú o to, aby dodržala slovo a venovala pozornosť opakovanej požiadavke tohto Parlamentu, veľkého množstva členských štátov a Európskej ženskej lobby, ktorá dnes začala kampaň na podporu európskeho ochranného príkazu. Nie je čas na to, aby sme sa zdržiavali procesnými otázkami, ktoré túto iniciatívu pozastavia. Je čas na dialóg a porozumenie.
<P>
Máme viac než stotisíc dôvodov na to, aby sme konali okamžite a bezodkladne. Potrebujeme iba politickú vôľu.
<SPEAKER ID="604" NAME="Siiri Oviir" AFFILIATION="ALDE">
(ET) V priebehu posledných piatich rokov sme v oblasti hospodárskej nezávislosti žien a mužov naozaj dosiahli spomínaný úspech, pričom miera zamestnanosti žien dosiahla takmer 60 %. Zároveň však nedošlo k žiadnym zlepšeniam v súvislosti s odstránením rozdielov v odmeňovaní žien a mužov. Podľa údajov z roku 2007 ženy dostávali v priemere o 17 % nižšie platy než muži. V našej krajine Estónsku dosiahol tento rozdiel viac než 30 %. Rok 2007 bol rokom hospodárskeho rastu. Aké číselné údaje uvidíme čoskoro, v čase ďalšej analýzy?
<P>
V každej krajine sa vypracovávajú tabuľky poradia úspešných spoločností, zviditeľňujú sa najbohatší ľudia krajiny a žnú potlesk. Spravidla 99 % z nich tvoria muži. Keď v súčasnosti uvažujeme o rozdieloch v odmeňovaní žien a mužov, je zrejmé, že v ziskoch a dividendách týchto ľudí, ženy...
<P>
(Predsedajúci prerušil rečníčku.)
<SPEAKER ID="605" NAME="Krisztina Morvai" AFFILIATION="NI">
(HU) Mám veľkú radosť z dnešnej rozpravy o právach žien a vítam tiež tieto vynikajúce správy. Nie som však mimoriadne nadšená tým, že väčšina žien, prinajmenšom v Maďarsku, v mojej rodnej krajine, si neuvedomuje svoje práva a nemôže ich uplatňovať. Táto situácia si vyžaduje okamžité opatrenia. Jedným z dôvodov ich neschopnosti uplatňovať svoje práva je to, že si nemôžu dovoliť právneho zástupcu. Aké riešenia mám na mysli? Potrebujeme osobitne vzdelaných právnych zástupcov, službu bezplatnej právnej pomoci a internetovú stránku s odpoveďami na každodenné právne problémy, s ktorými sa ženy stretávajú. O aké právne problémy ide? Napríklad žena, ktorá mesiace nedostala výživné na dieťa, potrebuje informácie o tom, ako postupovať a koho kontaktovať, aby jej pomohol. Žena, ktorú manžel fyzicky týra a ktorá keď zavolá na políciu, dozvie sa, že ide o rodinnú záležitosť a že polícia nemôže zasiahnuť, potrebuje zistiť, či sú tvrdenia policajných úradníkov správne alebo či môže nájsť pomoc a kde. Žena, ktorá má tri deti a už po dvadsiaty raz ju odmietli na pracovnom pohovore z vymyslených dôvodov, by mala mať možnosť zistiť, či má nárok na právne odškodnenie. Žena, ktorá je prepustená z práce potom, ako jej zamestnávateľ zistil, že je tehotná, potrebuje zistiť, či sa môže na niekoho obrátiť. V týchto a podobných prípadoch by mali...
<P>
(Predsedajúci prerušil rečníčku.)
<SPEAKER ID="606" NAME="Anna Záborská" AFFILIATION="PPE">
(FR) Vážený pán predsedajúci, pani komisárka, Charta práv žien, ktorá je predmetom rozpravy, súvisí s aktmi Organizácie Spojených národov. Obeťami tohto postupu sú národné vlády, ktoré samy zodpovedajú za zavádzanie svojich rozhodnutí na základe národných potrieb. Odkazovať na Organizáciu Spojených národov je účinný spôsob, ako oslabiť autoritu vnútroštátnych inštitúcií.
<P>
Nepotrebujeme chartu, kým nie sú zavedené existujúce právne nástroje. V dôsledku kolektívnej ignorancie však my ženy uprednostňujeme predloženie nového vyhlásenia pred bojom o zavedenie právne záväzných nástrojov.
<P>
Uvedená charta prispieva k paradoxnému vývoju v Európskej únii. Už sme si zvykli na regulovanie morálky. V súčasnosti vytvára sociálne inžinierstvo v Únii nezvyčajný paradox. Privatizujeme štátne hospodárstva pod zámienkou voľnej hospodárskej súťaže, ale znárodňujeme vzťahy medzi ženami a mužmi. Únia kopíruje zlé skúsenosti, ktoré sme zažili v strednej a východnej Európe. Je škoda, že sociálne inžinierstvo nezohľadňuje historické skúsenosti, aby sa vyhlo novej porážke, ktorej prvou obeťou budú ženy.
<SPEAKER ID="607" NAME="Marc Tarabella" AFFILIATION="S&amp;D">
(FR) Vážený pán predsedajúci, pani komisárka, dámy a páni, vítam správu pána Romevu i Ruedu, ktorá upozorňuje na aspekt krízy, na ktorý sa príliš často zabúda. Sú ním dôsledky pre ženy.
<P>
Už na začiatku krízy sme v Európskom parlamente boli medzi prvými, ktorí upozorňovali na zničujúce dôsledky, ktoré by kríza mohla mať pre ženy, pokiaľ sa neprijmú primerané opatrenia. Zdôraznili sme tiež, že táto kríza predstavuje príležitosť zmeniť Európsku úniu na spoločnosť, ktorá by v prípade prijatia primeraných politík a opatrení vo väčšej miere zohľadňovala rovnosť medzi ženami a mužmi.
<P>
Musíme sa domnievať, že naša rada sa nezohľadnila, keďže rôzne plány úsporných opatrení neposkytujú diferencovanú reakciu na krízu. Prví, ktorých kríza zasiahla, boli výrobcovia a stavebný priemysel, čo sú primárne sektory činnosti mužov. Odvtedy bola zasiahnutá väčšina sektorov a prvé obete sú na dolných priečkach sociálno-hospodárskeho rebríčka, na ktorých sa nachádzajú väčšinou ženy.
<P>
Preto naliehavo potrebujeme zohľadniť tento problém a zapojiť do jednotlivých plánov úsporných opatrení, ktoré prijala Európska únia a jej členské štáty, aj otázku žien. Nechcem, aby sme sa vrátili o tridsať rokov späť. V stávke je samotná nezávislosť žien.
<SPEAKER ID="608" NAME="Roberta Angelilli" AFFILIATION="PPE">
(IT) Vážený pán predsedajúci, dámy a páni, v priebehu niekoľkých posledných dní Európska únia, čiastočne v snahe bojovať proti hospodárskej kríze, prinútila našu krajinu Taliansko dodržať povinnosť, aby ženy zamestnané vo verejnom sektore odchádzali do dôchodku vo veku 65 rokov, čím sa ich dôchodkový vek zhoduje s dôchodkovým vekom mužov.
<P>
Som presvedčená, že by sme mali uvítať tieto ustanovenia, ktoré sa všetky týkajú rovnakých povinností. Som však tiež presvedčená, že ženy majú pocit, že majú iné priority. Ide o boj proti nezamestnanosti a neistote zamestnania a odstránenie neprijateľných rozdielov v odmeňovaní.
<P>
Následne je tu problém nedostatočných služieb. Aby sme uviedli len jeden príklad, je veľmi zložité rozprávať o rovnosti, keď existuje tak málo zariadení starostlivosti o deti. Je dokonca zložité nájsť alebo udržať si pracovné miesto. Som si istá, že Európska komisia preukáže...
<P>
(Predsedajúci prerušil rečníčku.)
<SPEAKER ID="609" NAME="Olga Sehnalová" AFFILIATION="S&amp;D">
(CS) Vážená pani komisárka, dámy a páni, hospodársky pokles a finančná kríza majú nepochybne rodový aspekt. Existuje riziko, že nerovnosti, s ktorými zápasíme, sa prehĺbia. Rozdiely v odmeňovaní, tlak na pracovné právo, sociálna ochrana súvisiaca s materstvom a podmienky na trhu práce sú iba niektoré príklady.
<P>
Obmedzenia prostriedkov vo verejných rozpočtoch v súvislosti s krízou v rôznych štátoch sú nevyhnutnou realitou. Týkajú sa najmä verejných služieb a ich dostupnosti. Opatrenia na znižovanie nákladov príliš nepostihujú väčšinu silových rezortov v štáte. Šetrenie sa teda sústreďuje na tie oblasti, v ktorých sa očakáva minimálny odpor strán postihnutých znižovaním nákladov, pričom sa spolieha na to, že ľudia si poradia sami, pretože to jednoducho inak nejde. Starostlivosť o deti a starých rodičov zostáva za každých okolností povinnosťou. Túto úlohu musia prevziať prevažne ženy.
<P>
Zníženie financovania v sektore sociálnych služieb, v ktorom sú zamestnané najmä ženy, je tiež na vrchole zoznamu opatrení na znižovanie nákladov. Je zodpovednosťou jednotlivých vlád, aby pri plánovaní rozpočtových opatrení na znižovanie nákladov a ich dôsledkov vnímali uvedenú otázku aj z tohto hľadiska a aby pri zaťažovaní obyvateľstva vo všeobecnosti zvolili starostlivo vyvážený prístup.
<SPEAKER ID="610" NAME="Regina Bastos" AFFILIATION="PPE">
(PT) Vážený pán predsedajúci, pani komisárka, dámy a páni, najprv by som rada uviedla, že podľa nášho názoru správa o hodnotení výsledkov plánu uplatňovania rovnosti žien a mužov na roky 2006 - 2010, ktorá je zameraná na budúce ovplyvnenie stratégie o tejto otázke, mohla byť dôraznejšia a menej polemická. Ak skutočne bolo cieľom dosiahnuť najširší možný konsenzus, spôsob, akým sa pristupovalo k niektorým eticky citlivým otázkam, predovšetkým k otázke sexuálneho a reprodukčného zdravia žien, mal byť naozaj iný.
<P>
V súvislosti s tým by som rada zdôraznila, že v období bežného hospodárskeho rastu prevláda veľká obava v súvislosti s právami žien, najmä pokiaľ ide o rozdiely medzi situáciami žien a mužov na pracovisku, v spoločnosti a v rodinnom živote. Tieto problémy sa však výrazne zhoršujú v období takej hospodárskej a sociálnej krízy, akú prežívame v súčasnosti. Z tohto dôvodu musia členské štáty prijať pevnejší strategický záväzok na úrovni miestnych a regionálnych orgánov a inštitúcií Spoločenstva v otázkach, ktoré sa týkajú ochrany...
<P>
(Predsedajúci prerušil rečníčku.)
<SPEAKER ID="611" NAME="Rovana Plumb" AFFILIATION="S&amp;D">
(RO) Rodové aspekty hospodárskej krízy, plán uplatňovania rovnosti žien a mužov a Charta práv žien sú tri témy so spoločným menovateľom. Je ním postavenie žien v spoločnosti. Ak naozaj chceme zlepšiť postavenie žien v spoločnosti, potrebujeme, ako sa navrhuje v rámci manifestu skupiny S&D, osobitné politiky a opatrenia, ako sú tie, ktoré obsahuje aj Charta práv žien.
<P>
Ak naozaj chceme, aby ženy boli viac zastúpené v rozhodovacích štruktúrach vo verejnom aj súkromnom sektore, je zavedenie rodovej rovnosti v európskych inštitúciách úplne nevyhnutné. Som presvedčená, že Európsky parlament a Európska komisia musia v tejto súvislosti ísť príkladom tým, že v roku 2014 prijmú záväzok a preukážu silnú politickú vôľu.
<SPEAKER ID="612" NAME="Seán Kelly" AFFILIATION="PPE">
Vážený pán predsedajúci, považujem za znepokojujúce, že v roku 2010 stále diskutujeme o právach žien, napriek veľkému pokroku Európskej únie predovšetkým v snahe dosiahnuť rovnakú odmenu za rovnakú prácu.
<P>
Chcem tiež upozorniť na nedostatočné práva žien najmä v krajinách tretieho sveta. Niekoľko mesiacov som pracoval ako dobrovoľník v Malawi a bol som šokovaný zo spôsobu, akým tam zaobchádzajú so ženami. Po prvé, vykonávali väčšinu ťažkej práce na poliach, kým muži sa ponevierali okolo, a po druhé, sexuálne nároky niektorých z týchto mužov, najmä muža známeho ako Hyena, boli úplne príšerné.
<P>
Myslím si, že nastal čas, aby Európska únia poskytla týmto krajinám rozvojovú pomoc pod podmienkou, že skoncujú s niektorými z týchto šokujúcich praktík. Mimovládne organizácie by na uvedený problém mohli upozorňovať o čosi intenzívnejšie než doteraz. Teším sa na Chartu práv žien v Európe. Dúfam, že sa stane modelom, ktorý sa zavedie na celom svete.
<SPEAKER ID="613" NAME="Silvia Costa" AFFILIATION="S&amp;D">
(IT) Vážený pán predsedajúci, dámy a páni, spravodajcovia, ktorým ďakujem, upozornili na kľúčovú otázku, ktorej sa čiastočne venovala aj pani komisárka Redingová. Musíme zabezpečiť, aby sa politiky zamerané na ženy a rovnosť príležitostí účinnejšie zahŕňali a začleňovali do všeobecných politík na európskej, ako aj na vnútroštátnej úrovni. Mám na mysli politiky zamerané na otázku krízy, chudoby, rozvoja, spolupráce a blahobytu.
<P>
Som však presvedčená, že Komisia, členské štáty a my v rámci svojej práce by sme mali zdôrazniť tri otázky. Po prvé, bola by som rada, keby pani komisárka Redingová zdôraznila úlohu žien vo vonkajšej činnosti Európskej únie. Nová politika, o ktorej je potrebné ženy viac informovať, je obsiahnutá v správe pani Figueiredovej. Druhá otázka sa týka podpory Komisie návrhu smernice o európskom ochrannom príkaze, ktorý predstavuje mimoriadne dôležitý nástroj na zabezpečenie...
<P>
(Predsedajúci prerušil rečníčku.)
<SPEAKER ID="614" NAME="Elisabeth Köstinger" AFFILIATION="PPE">
(DE) Vážený pán predsedajúci, v posledných rokoch a desaťročiach stála Európska únia na čele v súvislosti s rovnakým zaobchádzaním so ženami a mužmi. Musíme rozšíriť vedúcu úlohu Európy. V Charte žien, ktorú predložila Komisia, vidím nenahraditeľný prínos k rovnosti medzi ženami a mužmi v Európskej únii. Avšak úsilie o posilnenie úlohy žien v hospodárstve, rovnaké odmeňovanie a zvyšovanie počtu žien dosadzovaných na pracovné miesta s rozhodovacími právomocami nesmie zostať pri prázdnych slovách. Musíme slová podporiť činmi. Predovšetkým potrebujeme vyvinúť väčšie úsilie a presvedčiť mužov s rozhodovacími právomocami o našich záujmoch. Ženské otázky sú spoločenské otázky a týkajú sa každého. Musíme však zastaviť diskrimináciu žien v rámci našej spoločnosti aj mimo nej a v tejto oblasti musíme prijať rozhodné opatrenia.
<SPEAKER ID="615" NAME="Evelyn Regner" AFFILIATION="S&amp;D">
(DE) Vážený pán predsedajúci, pani komisárka, dôvod, pre ktorý som požiadala o vystúpenie, je ten, že od vás, pani komisárka, očakávam, že nám na konci tohto volebného obdobia budete môcť predložiť primerané výsledky.
<P>
Už vaše dnešné oznámenie o tom, že plánujete zaviesť požiadavky EÚ na povinné kvóty zastúpenia žien na riadiacich miestach vo veľkých podnikoch, je celkom sľubné. Vaše oznámenie dáva zmysel, je spravodlivé, dlho očakávané a je navyše prísľubom hospodárskeho úspechu. V tejto súvislosti úprimne verím, že po vašich slovách budú nasledovať činy.
<P>
Osobne sa neprestajne snažím predkladať pozmeňujúce a doplňujúce návrhy v súvislosti s reguláciou finančného trhu, otázkou podnikateľskej etiky a usmerneniami pre politiky zamestnanosti. Už sa teším...
<P>
(Predsedajúci prerušil rečníčku.)
<SPEAKER ID="616" NAME="Mariya Nedelcheva" AFFILIATION="PPE">
(FR) Vážený pán predsedajúci, pani komisárka, dámy a páni, finančná kríza, ktorá sa zmenila na hospodársku a napokon na sociálnu krízu, má katastrofálne dôsledky na pozitívny vývoj, ktorý sa doteraz dosiahol v oblasti rovnosti medzi ženami a mužmi.
<P>
Bez ohľadu na to, či diskutujeme o mierach nezamestnanosti alebo o rozdieloch v odmeňovaní, je zrejmé, že ženy postihujú dôsledky krízy viac, pretože často zastávajú pracovné funkcie, v ktorých sú zraniteľnejšie než muži. Z uvedeného dôvodu je dôležité, aby sme stanovili jasné krátkodobé, strednodobé a dlhodobé ciele, aby sme uskutočnili osobitné opatrenia zamerané na naliehavé problémy a aby sme poskytli reálne zdroje na naše opatrenia a ambície.
<P>
Členské štáty majú pred sebou určite veľa práce na svojej úrovni v súvislosti so zvyšovaním informovania verejnosti a výmenou osvedčených postupov. Rovnako isté je však to, že tu v Európskom parlamente máme zodpovednosť za to, aby sme neumožnili prijatie textov, ktoré nemajú žiadny zmysel a neobsahujú žiadne inovácie. Naopak, musíme zabezpečiť to, aby obsahovali vhodné a konkrétne riešenia. Jednoduchosť, účinnosť a inovácia sú...
<P>
(Predsedajúci prerušil rečníčku.)
<SPEAKER ID="617" NAME="Monika Flašíková Beňová" AFFILIATION="S&amp;D">
(SK) Správa, ktorá bola predložená, je veľmi kvalitná a podrobná, čo treba oceniť.
<P>
Chcela by som sa zamerať na niektoré špecifiká, ktoré sú charakteristické najmä pre postkomunistické krajiny, pretože tu boli podporené vládnou pomocou najmä sektory, ktoré majú mužský charakter alebo sú mužskou doménou, a to najmä automobilový priemysel, ktorý je exportný a ktorý je hlavne doménou mužov. Naproti tomu napríklad sektory, kde pracujú väčšinou ženy, takto podporené vládami neboli.
<P>
Takisto treba zdôrazniť, že postkomunistické krajiny majú neustále semiindustriálny charakter, a že je preto veľmi komplikované nájsť priestor na podporu práve tých sektorov, kde sú väčšinou zamestnané ženy. Takisto v krajinách postkomunistickej Európy očakávame veľmi veľké redukcie najmä v sociálnej oblasti, a tým pádom budú opäť najviac postihnuté práve ženy. Treba sa preto zamerať aj na túto súčasť a snažiť sa hľadať riešenia v tejto oblasti.
<SPEAKER ID="618" NAME="Hella Ranner" AFFILIATION="PPE">
(DE) Vážený pán predsedajúci, v tejto otázke sa všetci zhodneme a som presvedčená, že je to nepochybne tak v každom ohľade. Rada by som však predložila návrh v súvislosti s tým, ako by sme možno mohli postup trocha urýchliť a dosiahnuť pokrok.
<P>
Mali by sme sa ubezpečiť, že otázku rovnosti vždy zahrnieme a zohľadníme vo všetkých správach, o ktorých v Parlamente rokujeme. Som si istá, že existuje mnoho dokumentov, možno nie všetky, ale určite je ich niekoľko, s možnosťou zahrnúť otázky súvisiace s rovnosťou. To by nám mohlo umožniť dosiahnuť rýchlejší pokrok zvnútra. Predstavovalo by to tiež vzorové správanie, ktoré má pôvod v Európskom parlamente.
<SPEAKER ID="619" NAME="Karin Kadenbach" AFFILIATION="S&amp;D">
(DE) Vážený pán predsedajúci, pani komisárka, mohla by som sa vyjadriť o mnohých otázkach, o ktorých sme rokovali, ale v súvislosti s krízou by som rada uviedla, že by sme sa mali sústrediť na zabezpečenie toho, aby bremeno tejto krízy neniesli ženy.
<P>
Keď rozprávame o konsolidácii vo všetkých národných parlamentoch vrátane tohto Parlamentu, potom by k tejto konsolidácii nemalo dochádzať na úkor sociálne zraniteľných osôb ani na úkor žien vo všeobecnosti. Ak teraz začneme so znižovaním nákladov na úkor sociálnych služieb, vzdelávania, odbornej prípravy a predovšetkým detskej starostlivosti, bude to mať dôsledky pre budúcnosť a živobytie žien. Inými slovami, obava, ktorú sa vám snažím tlmočiť, spočíva v tom, že v stratégii Európa 2020 by sme mali opätovne dôrazne zaviesť otázku uplatňovania hľadiska rodovej rovnosti a zabezpečiť, aby sa rodové rozpočtovanie stalo v budúcnosti samozrejmosťou, pretože až potom budeme môcť v budúcnosti v Európe zaviesť všetky opatrenia, ktoré chceme a o ktoré v súčasnosti žiadame.
<SPEAKER ID="620" NAME="Isabel Martínez Lozano" LANGUAGE="ES">
Vážený pán predsedajúci, dnes večer odznelo mnoho zaujímavých vyjadrení. Chcela by som vám zablahoželať k vašim príspevkom a uvedeným predstavám, ktoré nepochybne veľmi súvisia s návrhmi na ukončenie krízy.
<P>
Pani komisárka Redingová uviedla, že už máme veľa dokumentov a že teraz nastal čas pristúpiť k činom. V plnej miere s tým súhlasím. Domnievam sa, že občianska spoločnosť žiada vlády od roku 1995 práve o to: aby sme pristúpili k činom. Pristúpiť k činom znamená pokračovať v úsilí zameranom na dosiahnutie skutočnej rovnosti a, ako povedal pán Romeva i Rueda, konať tak s predstavivosťou a politickou vôľou. Skutočná rovnosť znamená zvýšenie kvality života žien, zlepšenie ich každodenného života, postupné zvýšenie kvality života žien a mužov.
<P>
O vnímaní krízy ako príležitosti sa dnes večer hovorilo často. S týmto vyhlásením súhlasím. Súhlasím s tým, že kríza nám ponúka aj príležitosti. Niektorým sa už javí ako príležitosť, ale nesmieme prehliadať skutočnosť, že existujú aj riziká a kroky nesprávnym smerom.
<P>
V súvislosti s otázkou rovnosti stále dochádzalo ku krokom správnym a nesprávnym smerom. My ženy to poznáme veľmi dobre. Prínosné opatrenia boli vždy sprevádzané nesprávnymi. Práve z tohto dôvodu, aby sme takýmto nesprávnym krokom predchádzali, som presvedčená, že je dôležité, aby sme nezanevreli na európsky konsenzus, aby sme naďalej venovali pozornosť plánu uplatňovania rovnosti žien a mužov, ktorý nám v posledných rokoch umožnil dosiahnuť taký výrazný spoločný pokrok. Ani my členské štáty by sme na plán nemali zabúdať. Ako správne povedala pani komisárka, je veľmi dôležité, aby sme stále zostali verní odporúčaniam Komisie.
<P>
Toto je koniec môjho vystúpenia. Poviem už len pár slov. Som presvedčená, že nemôžeme zabúdať na charakter svojej identity alebo súdržnosť našich politík. Práve tieto politiky nám umožnili ukázať celému svetu našu lepšiu stránku. Súhlasím s pani Figueiredovou v tom, že ak chceme dosiahnuť uvedené ciele, musíme v budúcnosti posilniť koordináciu s Radou, Komisiou a Európskym parlamentom a, samozrejme, stále musíme sledovať požiadavky občianskej spoločnosti.
<P>
Chcela by som zablahoželať Parlamentu k rozprave a správam, ktoré boli dnes večer predložené. Španielskemu predsedníctvu zostáva 15 dní, kým ho nahradí belgické predsedníctvo. Snažili sme sa neprehliadať otázku rovnosti v takom politicky zložitom a komplexnom období, ako je to, ktorým prechádzame v súčasnosti. Samozrejme, že my v španielskej vláde budeme pokračovať v úsilí o to, aby sa dosiahnutie rovnosti stalo prvoradou úlohou v programe Európskej únie.
<SPEAKER ID="621" NAME="Viviane Reding" LANGUAGE="FR">
Vážený pán predsedajúci, dnes večer ste boli veľmi láskavý a veľkorysý a umožnili ste vystúpiť poslancom, ktorí si to želali. Bola by som nerada, keby ste museli prejaviť prísnosť a prerušiť ma na konci prejavu.
<P>
Z tohto dôvodu nebudem opakovať to, čo už bolo povedané. Rada by som však všetkým rečníkom povedala, že som si pozorne vypočula ich podnety a návrhy. Vypočula som si predovšetkým dve neustále sa opakujúce obavy. Prvou sú dôsledky krízy pre ženy a druhou je potreba konkrétnych opatrení.
<P>
O uvedených obavách budem informovať kolégium komisárov a na konci septembra vám predložím akčný program. Naša stratégia bude spočívať v akčnom programe, ktorý zavedú počas štyroch rokov ich príslušných volebných období tri inštitúcie spolu so sociálnymi partnermi, zúčastnenými stranami, ktorými mám na mysli ženské združenia a orgány, ktoré sa snažia dosiahnuť rovnosť príležitostí v členských štátoch.
<P>
Ďakujem vám za spoluprácu, ďakujem všetkým ženám za ich nadšenie a ďakujem najmä malému počtu mužov, ktorí vyjadrili svoj názor medzi všetkými týmito ženami.
<SPEAKER ID="623" NAME="Raül Romeva i Rueda">
spravodajca. - (ES) Vážený pán predsedajúci, na úvod by som rád uviedol, že pocit frustrácie, ktorý spomínala naša kolegyňa pani in 't Veldová, máme zjavne všetci. Ako sme však počuli, je tiež zrejmé, že minimálne pre nás je to základná, dôležitá a zásadná otázka. Takto ju vnímame a budeme sa ju naďalej snažiť presadzovať, kým niektorí predsedovia politických skupín, či ide o mužov, alebo o ženy, nepochopia, že je nevyhnutné považovať túto otázku za prioritnú a nielen za jednu zo záverečných večerných rozpráv.
<P>
Druhú otázku, ktorú považujem za dôležité zdôrazniť, vyjadrili kolegovia poslanci niekoľkými rôznymi spôsobmi. Týkala sa toho, že otázka rovnosti nepredstavuje iba chvíľkový nápad alebo nadbytočný výdavok, ale skôr investíciu. Okrem toho, že je potrebnou investíciou, je aj právom.
<P>
Túto skutočnosť musíme mať pri rozprave o otázke tohto druhu na zreteli. Musíme pochopiť, že keď sa ocitneme v stave krízy, ako je tá, ktorou prechádzame v súčasnosti, investície a vynaloženie úsilia, času, politickej vôle a finančných prostriedkov na dosiahnutie rovnosti si nevyžadujú len celú našu vynaliezavosť, ale, samozrejme, aj všetku našu politickú vôľu a maximálnu pozornosť.
<P>
Tretia otázka, o ktorej sa chcem veľmi stručne vyjadriť, a som aj presvedčený, že je dôležité ju zdôrazniť, sa týka toho, že ak chceme do roku 2020 dosiahnuť cieľ zamestnanosti na úrovni 75 % nielen v prípade mužov, ale aj žien, je dôležité pochopiť, že to znamená prijať aktívne opatrenia s cieľom podporiť a povzbudiť ženy v tom, aby zohrávali dôležitejšiu úlohu vo verejnej sfére, a tiež opatrenia s cieľom podporiť a prinútiť mužov, aby zohrávali dôležitejšiu úlohu v súkromnej sfére. Nie je možné dosiahnuť jeden cieľ bez druhého. Je dôležité, aby sme v rámci svojich politík pochopili, že ide o dve strany tej istej mince. Ak to nedokážeme, je jasné, že opäť prinútime ženy pracovať o dva dni dlhšie.
<P>
Štvrtá a posledná otázka, ktorú tiež považujem za dôležitú, je dbať o to, aby sme nevyužívali krízu na znižovanie finančných prostriedkov na miestach, kde je to najmenej potrebné. Vieme, že práve španielske ministerstvo rovnosti má v súčasnosti najnižšie rozpočty. Hrozba znižovania rozpočtu v prípade tohto ministerstva by vyvolala dojem, že nejde o prioritnú oblasť. Bola by to vážna chyba a som presvedčený, že je dôležité, aby ostatné členské štáty Európskej únie nielen pochopili dôležitosť takéhoto ministerstva, ale ho aj kopírovali ako model vo vlastných krajinách.
<SPEAKER ID="624" NAME="Ilda Figueiredo" LANGUAGE="PT">
Vážený pán predsedajúci, aj ja by som rada zdôraznila, že aj keď táto rozprava prebieha neskoro večer, zaznamenali sme značnú úroveň účasti poslancov Európskeho parlamentu, čo je pre rozpravu v túto hodinu nezvyčajné. Takáto účasť napriek nepriaznivým podmienkam, v ktorých rozprava prebieha, je víťazstvom v boji za práva žien a rovnosť.
<P>
Po druhé, tiež by som rada uviedla, že príspevky, ktoré dnes odzneli, poukazujú vo všeobecnosti na konkrétne opatrenia a predstavy, ktoré musíme v súčasnosti zaviesť do praxe. Všetci prítomní môžu túto výzvu prijať a zaviesť ich do praxe. Nakoniec, som presvedčená, že toto posilnenie politickej vôle na zavedenie návrhov, vyjadrení a sľubov do praxe by sa podľa mňa malo zachovať ako veľmi pozitívny aspekt dnešnej večernej rozpravy. Táto výraznejšia politická vôľa, či už vo všetkých politikách EÚ a členských štátov, alebo v osobitných opatreniach zameraných na poskytnutie väčšej viditeľnosti žien s cieľom dosiahnuť rovnosť zároveň so sociálnym pokrokom, predstavuje zásadný prínos a dúfame, že o štyri roky, ako sa vyjadrila pani komisárka, budeme môcť dosiahnuť pozitívnu bilanciu práce, ktorú sme vykonali s Parlamentom, Komisiou a Radou.
<P>
Na záver by som preto rada uviedla, že na základe výraznejšej politickej vôle a pozornosti venovanej snom a ambíciám žien môžeme dosiahnuť dôležitý prínos v súvislosti s ich emancipáciou a splnením ich snov. Tento prínos musí mať podobu osobného a profesionálneho naplnenia prostredníctvom toho, že sa zohľadní život každej z nich v súvislosti s prácou, pracovnými miestami spojenými s právami, účasťou na spoločenskom živote a v prípade potreby aj na hospodárskom a politickom živote a ďalej v súvislosti s väčším naplnením v rámci ich rodín.
<SPEAKER ID="625" NAME="Predsedajúci">
Rozprava sa skončila. Hlasovanie sa uskutoční zajtra o 12.00 hod.
<P>
Písomné vyhlásenia (článok 149)
<SPEAKER ID="626" NAME="Corina Creţu  " LANGUAGE="RO">
Ministri sociálnych vecí EÚ uznali, že pod hranicou chudoby žije 120 miliónov európskych občanov. V porovnaní so štatistickými údajmi z obdobia pred začiatkom hospodárskej krízy sme v EÚ iba za dva roky zaznamenali päťdesiatpercentné zvýšenie počtu chudobných. Recesia zhoršila trend, ktorý pretrvával v poslednom desaťročí. Počet žien postihnutých chudobou je oveľa vyšší než počet mužov. Nezamestnanosť, práca v nebezpečných podmienkach, dôchodky pod úrovňou životného minima a problematický prístup k dôstojným verejným službám sú niektoré z hlavných príčin stavu chudoby, ktorej povaha nás oprávňuje na diskusiu o feminizácii chudoby v Európe. Nanešťastie, mnohé pravicové vlády upustili pod zámienkou recesie od svojich politík zameraných na boj proti rozdielom medzi ženami a mužmi. Týka sa to najmä rozpočtových prostriedkov na služby starostlivosti a poskytovanie dovoleniek, čo má vážne a nepriaznivé dôsledky aj pre deti. Blížime sa k polovici Európskeho roka boja proti chudobe a sociálnemu vylúčeniu a posúdenie je negatívne. V skutočnosti možno povedať, že keď sa bude na vládnej úrovni v mnohých členských štátoch a na úrovni európskych inštitúcií venovať málo času záujmu a želaniu zlepšiť životy tých našich spoluobčanov, ktorých chudoba postihla najviac, budúcnosť bude pochmúrna.
<SPEAKER ID="627" NAME="Vasilica Viorica Dăncilă  " LANGUAGE="RO">
Odstránenie akejkoľvek formy diskriminácie zo všetkých oblastí spoločenského a hospodárskeho života je zásadným predpokladom na ochranu ľudských práv a blahobyt každého občana. Podpora zásady rovnosti príležitostí pre ženy a mužov spolu so zabezpečením väčšieho zapojenia žien do hospodárskeho a sociálneho života ako účastníčok, ktoré využívajú všetky práva, musia byť otázkami neustáleho záujmu. Som presvedčená, že tento prístup sa musí odzrkadliť v spoločnej poľnohospodárskej politike s cieľom zabezpečiť spravodlivé a rovnocenné zastúpenie pohlaví. Na druhej strane môže uvedený prístup zaručiť účinnosť zavádzania rôznych politík na európskej úrovni. Som presvedčená, že rodová rovnosť v hospodárstve je mimoriadne dôležitá pre rozvoj vidieka a že opatrenia v tejto oblasti zavádzané v rámci druhého piliera musia byť zachované aj v budúcej SPP. Vzhľadom na to, že zásada rodovej rovnosti sa podporuje v rámci európskych právnych predpisov a je základnou požiadavkou v rámci stratégie Európa 2020, považujeme za primerané zahrnúť túto otázku do budúcej SPP, čo znamená aj využitie nových nástrojov, ktoré budú predstavovať podporu uvedenej zásady.
<SPEAKER ID="628" NAME="Joanna Senyszyn  " LANGUAGE="PL">
Zásada rodovej rovnosti sa neuplatňuje účinne. Podľa španielskej poslankyne pani Valencianovej sú v EÚ kravy chránené viac než ženy. Sme vystavené diskriminácii v každej oblasti života. Zarábame o 18 % menej než muži, sme oveľa častejšie nezamestnané a máme slabé zastúpenie v politike, verejnom živote a podnikateľskej činnosti. Najsmutnejšie je to, že ženy nemôžu v plnej miere využívať ani základné práva. Pokiaľ ide o ženy, právo na život a osobnú integritu, ako aj reprodukčné práva sa porušujú oveľa častejšie. Napríklad v Poľsku sa v súvislosti so ženami toleruje obmedzovanie ľudských práv. V roku 1997 predseda ústavného súdu v rámci odôvodnenia zamietnutia liberalizácie práva na potrat považoval za samozrejmé, že tehotná žena musí byť zbavená niektorých zo svojich občianskych práv. Nielenže to neznamenalo koniec jeho kariéry, ale posilnilo to jeho pozíciu "morálnej autority."
<P>
Otázka rodovej rovnosti sa musí v značnej miere odzrkadliť v rozpočte Únie. Hospodárska kríza nesmie byť príčinou obmedzení opatrení zameraných na rovnosť medzi mužmi a ženami. Výsledky môže priniesť iba dôsledná a dlhodobá politická stratégia. Podpora rovnakého zaobchádzania s pohlaviami a prijatie antidiskriminačných zákonov nestačia. Právne predpisy nevytvárajú rovnosť automaticky. Musíme pracovať od základov, dosiahnuť spoločenskú informovanosť a solidaritu so ženami. Zlepšenie situácie žien si vyžaduje boj proti stereotypom a diskriminačným postupom a odstránenie mužského šovinizmu z verejného života.
<SPEAKER ID="884" NAME="Joanna Katarzyna Skrzydlewska  " LANGUAGE="PL">
Vážený pán predsedajúci, dámy a páni, situácia žien na trhu práce pred krízou nebola uspokojivá. Zlepšovala sa však aj napriek zložitým a trvalo nevyriešeným problémom, ako sú napríklad rozdiely v odmeňovaní za rovnakú prácu a nízke zastúpenie žien v riadiacich pozíciách v oblasti podnikania. Na tieto pozitívne trendy by sme v diskusii nemali zabúdať. Správa Komisie ukazuje, že od roku 1995 sa prínos žien k hospodárskemu rastu v EÚ zvýšil o štvrtinu a že miera zamestnanosti žien sa v poslednom desaťročí zvýšila o 7,1 % a dosiahla úroveň 59,1 %. V dôsledku krízy sa miera nezamestnanosti žien zvyšuje v porovnaní s mužmi rýchlejšie. Ženy sú zamestnané najmä vo verejnom sektore, takže sú priamo ohrozené stratou zamestnania v dôsledku politík znižovania nákladov. Uplatňované protikrízové mechanizmy sú zamerané na rýchly návrat do zamestnania, a to najmä v prípade ľudí, ktorí prišli o prácu v priamom dôsledku krízy, a v súčasnosti prehliadajú ľudí, ktorí sú trvalo nezamestnaní. Ženy pod vplyvom osobných okolností v súčasnosti častejšie prijímajú prácu na čiastočný úväzok, ktorá poskytuje malú istotu zamestnania. Uvedomme si všetky tieto nebezpečenstvá, pokúsme sa uplatniť horizontálne riešenia a zachovať tak úroveň zamestnanosti z obdobia pred krízou a nedovoľme, aby mala klesajúcu tendenciu.
