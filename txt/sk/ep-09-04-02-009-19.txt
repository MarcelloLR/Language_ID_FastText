<CHAPTER ID="009-19">
19. Polročné hodnotenie dialógu EÚ a Bieloruska (hlasovanie) 
<P>
- Pred začiatkom hlasovania:
<SPEAKER ID="105" NAME="Vytautas Landsbergis" AFFILIATION="PPE-DE">
Vážený pán predseda, chcel by som navrhnúť, aby sa zaznamenalo, že predmetom týchto rokovaní by nemali byť plány na výstavbu novej jadrovej elektrárne iného než západného modelu na hraniciach s EÚ - v pozitívnych rokovaniach o spôsobe podpory Bieloruska áno, no nie v tomto prípade.
<SPEAKER ID="107" NAME="Jacek Protasiewicz" AFFILIATION="PPE-DE">
Vážený pán predseda, predkladám len veľmi krátky ústny pozmeňujúci a doplňujúci návrh na žiadosť pána Alexandra Milinkeviča a predstaviteľov organizácie Amnesty International, ktorí sa pred dvoma dňami v Parlamente zúčastnili na konferencii o Bielorusku. Požiadali o rozšírenie žiadosti o prepustenie nedávno zadržaných politických väzňov aj na osoby, ktoré čelia iným obmedzeniam a obťažovaniu. Z tohto dôvodu navrhujem - a konzultoval som to aj s ďalšími politickými skupinami - doplniť do odseku 4: "ako aj preskúmanie trestov 'obmedzenia slobody' uložených 11 osobám, ktoré sa zúčastnili na demonštrácii v januári 2008".
<SPEAKER ID="109" NAME="Vytautas Landsbergis" AFFILIATION="PPE-DE">
Vážený pán predseda, keď sa spomínajú traja mladí aktivisti násilne odvedení do armády, minimálne jeden z nich je syn vodcu opozície pána Viačorku. Bolo by teda vhodné zmieniť sa o tom, že toto sa rovná braniu rukojemníkov zo strany štátu: "Pozri, nevyskakuj veľmi, lebo tvoj syn je v našej armáde a niečo by sa mu mohlo stať." Bolo by to malé varovanie, ktoré by azda mohlo trocha zlepšiť bezpečnosť týchto mladých mužov násilne odvedených do armády.
<SPEAKER ID="111" NAME="Vytautas Landsbergis" AFFILIATION="PPE-DE">
Vážený pán predseda, pri návrhu, aby sa Európska humanitná univerzita vrátila do Bieloruska, by bolo vhodné spomenúť, že by sa to malo udiať na základe skutočných záruk, že bude môcť slobodne pôsobiť a nedostane sa späť pod kontrolu režimu.
<SPEAKER ID="113" NAME="Hannes Swoboda" AFFILIATION="PSE">
(DE) Vážený pán predseda, s potešením reagujeme na individuálne ústne návrhy, ale poprosil by som pána Landsbergisa, aby nás vopred informoval, aby sa mohlo diskutovať o týchto témach aj v jeho neprítomnosti. Nemôžete vždy len predložiť ústny návrh bez toho, aby ste o tom informovali.
<SPEAKER ID="114" NAME="Predseda">
Vidím, že pán Landsbergis naznačuje, že keď bude v budúcnosti znova predkladať ústne návrhy, urobí to v súlade s vašou požiadavkou.
