<CHAPTER ID="016">
Výsledok referenda v Írsku (rozprava) 
<SPEAKER ID="052" NAME="Predseda">
Ďalším bodom programu sú vyhlásenia Rady a Komisie o výsledku referenda v Írsku.
<P>
Rád by som dnes v Parlamente privítal švédskeho premiéra, ktorý zastupuje švédske predsedníctvo. Sme veľmi radi, že ste tu s nami, vyskytol sa však problém s formalitami. Je mi to veľmi ľúto.
<P>
Pán predseda Barroso, je vynikajúce, že aj vy ste s nami v okamihu, ktorý je pre Európsku úniu taký dôležitý. Ďakujem vám za to.
<P>
Iste viete, aké náročné je niekedy prejsť všetkými formalitami, vidíte však, že sme veľmi demokratická inštitúcia. Vždy treba prejsť všetkým podľa poradia. Potom bude všetko v poriadku a môžeme sa dohodnúť.
<P>
Teraz prejdeme k hlavnému bodu popoludňajšieho programu. Pre nás je veľmi dôležité, že ste v rokovacej sále, aby ste diskutovali o takej významnej téme.
<SPEAKER ID="053" NAME="Fredrik Reinfeldt">
úradujúci predseda Rady. - Vážený pán predseda, som veľmi vďačný, že tu dnes som a že mám možnosť osloviť Európsky parlament vzápätí po priaznivom výsledku referenda v Írsku. Vzdávam hold Brianovi Cowenovi a jeho spojencom. A všetkým tým, ktorí sa podieľali na kampani a ktorí prispeli k tomuto úspešnému výsledku, nech už pochádzajú z akejkoľvek strany či prostredia, hovorím: vďaka vám za všetko vaše úsilie. Bolo to dobré rozhodnutie pre Írsko. Je to dobré rozhodnutie pre Európu.
<P>
Myslím, že sa dá povedať, že Európa vypočula kritiku. Viem, že právne záruky, ktoré ponúkla Európska rada, boli v kampani za referendum rozhodujúce. Môžem tiež povedať, že francúzske a české predsedníctvo vynaložilo úsilie, ktoré bolo rozhodujúce pre nájdenie spôsobu riešenia obáv írskeho ľudu. Myslím si, že treba tiež povedať, že veľkým pozitívom bola veľmi výrazná väčšina, ktorá sa ukázala v referende: presvedčivá väčšina 67,1 % pri vysokej účasti, ktorá dosiahla až 59 %. To všetko sú veľmi dobré správy pre Európu.
<P>
A, samozrejme, Parlamentu nemusím vysvetľovať potrebu uplatňovania Lisabonskej zmluvy. Tá vám umožní, aby ste boli demokratickejší, účinnejší a transparentnejší. Vlastne zvýši vplyv Európskej únie na medzinárodnej scéne, posilní nás pri riešení celosvetových problémov a viem, že aj vy v Parlamente získate významnejšiu úlohu v celkovom rozhodovacom procese. Vítam tento vývoj. Preto je veľmi dôležité, aby Lisabonská zmluva nadobudla platnosť.
<P>
Európska rada je jednotná v želaní, aby Zmluva nadobudla platnosť do konca tohto roka a do konca švédskeho predsedníctva. Pri tom počte krajín, ktoré ju ratifikovali - zatiaľ máme 24 krajín s úplnou ratifikáciou - by vzhľadom na signály, ktoré teraz dostávame od poľského prezidenta, v skutočnosti mohlo byť 25. krajinou Poľsko. V sobotu, po oznámení výsledku referenda v Írsku, som hovoril s premiérom Brianom Cowenom, ktorý povedal, že na zabezpečenie úplnej parlamentnej ratifikácie budú potrebovať niekoľko týždňov, a preto môžeme tiež povedať, že 26. krajinou bude napokon Írsko. Do úplného počtu 27 ratifikácií nám tak zostáva len Česká republika. V tejto súvislosti sme dnes tu v Bruseli mali schôdzu troch inštitúcií. Zúčastnilo sa na nej predsedníctvo, predseda Komisie pán José Manuel Barroso a predseda Európskeho parlamentu pán Jerzy Buzek. Bol s nami aj český premiér Jan Fischer a pokúšali sme sa vyhodnotiť túto situáciu. Možno viete, že 17 senátorov podalo na Ústavný súd Českej republiky sťažnosť týkajúcu sa Lisabonskej zmluvy s cieľom zistiť, či je v súlade s českou ústavou. Pán Jan Fischer nám povedal, že je to nezávislý súd, ktorý teraz urýchlene pracuje na rozhodnutí, či prijme alebo neprijme toto podanie. Dnes nepoznáme presný dátum, kedy bude toto rozhodnutie vydané, a, samozrejme, čakáme na tento signál. Dúfame, že to bude o týždeň či o niekoľko týždňov. Toto je dnešná správa z Českej republiky: nezávislý súd rozhodne možno o týždeň, no môžu to byť aj dva týždne, kým budeme vedieť, ako budú pokračovať ďalej.
<P>
Ako predseda Európskej rady som zodpovedný za pokračovanie činnosti Únie. Som presvedčený, že nesmieme strácať čas. Preto som sa rozhodol, že kým budeme čakať na vyjasnenie v Českej republike, budeme predovšetkým pokračovať v prípravách na nadobudnutie platnosti Lisabonskej zmluvy, a keď potom bude jasné, kedy Lisabonská zmluva nadobudne platnosť, keď to bude jasné, začnem konzultovať nominácie na nového predsedu Európskej rady a na vysokého predstaviteľa a generálneho tajomníka Rady. Tieto prípravy nebudú len vecou predsedníctva. Je to vecou troch inštitúcií súčasne. Hovorím preto, že je pre nás veľmi dôležité, aby sme v tomto procese úzko a konštruktívne spolupracovali s Komisiou a Európskym parlamentom. Znovu zopakujem svoju ponuku tomuto Parlamentu, aby sme spolupracovali v úsilí na konečné zavedenie Lisabonskej zmluvy.
<P>
Pamätajme tiež, že napriek týmto inštitucionálnym záležitostiam sú toto švédske predsedníctvo a táto jeseň, samozrejme, veľmi ovplyvnené potrebou pokroku v oblasti zmeny klímy, potrebou pokroku v oblasti finančnej krízy, obavou v Európe, že potrebujeme politiku na tvorbu pracovných miest, čiže množstvom dôležitých vecí, ktoré treba riešiť. Pre nás to znamená, že musíme byť aktívni, že musíme zaviesť Lisabonskú zmluvu, ako som pred chvíľou povedal, a že ako predsedníctvo musíme zostať aktívni v týchto veciach, ktoré sú pre našich voličov veľmi dôležité.
<SPEAKER ID="054" NAME="Predseda">
Pán premiér, ďakujem vám za veľmi jasnú správu o všetkom, čo sa deje po hlasovaní v Írsku, a tiež za veľmi jasnú správu o spolupráci medzi Európskym parlamentom a predsedníctvom Európskej rady. Práve sme začali diskusiu s pani Malmströmovou, bývalou poslankyňou Európskeho parlamentu, ktorú si dobre pamätáme. Ďakujem vám za váš návrh a za veľmi jasnú správu.
<SPEAKER ID="055" NAME="José Manuel Barroso">
predseda Komisie. - Vážený pán predseda, írski občania minulý víkend prijali veľmi dôležité a historické rozhodnutie: veľmi dôležité rozhodnutie pre Írsko a veľmi dôležité rozhodnutie pre Európu. Írski občania rozhodujúcou väčšinou uznali význam Lisabonskej zmluvy, zmluvy, ktorá ponúka demokratickejšiu a účinnejšiu Európu, zmluvy, ktorá nám poskytuje správnu platformu na vytvorenie modernej, úspešnej Európskej únie, ktorú chcú vidieť naši občania.
<P>
Zmluva už bola demokraticky schválená vo všetkých 27 členských štátoch. Všetky členské štáty Európskej únie Zmluvu schválili v parlamente alebo vo verejnom hlasovaní.
<P>
To je skutočne významný úspech. Ukazuje, že rozšírená Európa dokáže mať spoločnú víziu našej budúcnosti a odhodlanie ísť vpred. Rozhodnutie bolo demokratické. Teraz treba dokončiť ratifikačné postupy.
<P>
Som rád, že poľský prezident Kaczyński Zmluvu čoskoro podpíše. Vždy mi hovoril, že bude pripravený to urobiť, keď Íri budú hlasovať za ňu. To je naozaj veľmi dobrá správa.
<P>
Samozrejme, musíme počkať na dokončenie procesu v Českej republike. Musíme rešpektovať ústavné konanie v tejto krajine, ako sme to urobili v iných krajinách, ale po ukončení týchto postupov nevidím dôvod, prečo by sa konanie nemohlo rýchlo uzavrieť.
<P>
Je to dôležité pre Európu ako celok, je to však osobitne dôležité pre Komisiu. Chcem vidieť pracovať novú Komisiu, Komisiu, ktorá bude v súlade s Lisabonskou zmluvou, a chcem ju vidieť v úrade čo najskôr. Dlhé obdobie s dočasnou Komisiou nie je v záujme nikoho. Som pripravený začať zostavovať novú Komisiu, len čo bude Rada vedieť s konečnou platnosťou určiť právny základ, ako aj nominovať vysokého predstaviteľa, ktorý sa stane podpredsedom Komisie.
<P>
Oceňujem všetko úsilie, ktoré švédske predsedníctvo a pán premiér Reinfeldt osobne vynaložili na dosiahnutie rýchleho ukončenia všetkých týchto procesov. Dnešná iniciatíva pána premiéra Reinfeldta na stretnutí so mnou a s vami, pán predseda Buzek, a na videokonferencii s pánom premiérom Fischerom bola veľmi dobrá a užitočná.
<P>
Viem, že na presadzovaní Lisabonskej zmluvy neúnavne pracuje aj Parlament. Parlament a Komisia spoločne vysvetľovali, prečo je to tá pravá zmluva pre Európu. Som hrdý na úlohu Komisie pri poskytovaní informácií írskym občanom, ktoré potrebovali na svoje rozhodnutie.
<P>
Teraz, keď existuje reálna možnosť, že Lisabonská zmluva bude konečne ratifikovaná a celý proces sa skončí, môžeme svoju pozornosť obrátiť na vykonávanie Zmluvy. Chcel by som využiť túto príležitosť a zdôrazniť štyri oblasti, na ktorých usilovne pracujeme, aby sme sa mohli okamžite pustiť do práce, keď Zmluva nadobudne platnosť.
<P>
Jednou z najdôležitejších a najkomplexnejších oblastí musia byť inovácie týkajúce sa Európskej služby pre vonkajšiu činnosť. Usilovne sa snažíme premyslieť niektoré praktické detaily, ako dosiahnuť, aby bola Európska služba pre vonkajšiu činnosť skutočne úspešná. Táto činnosť sa teraz urýchli a ja chcem v tom istom duchu, ako tu práve pred chvíľou zaznelo od švédskeho predsedníctva, deklarovať odhodlanie Európskej komisie spolupracovať na dosiahnutí tohto cieľa s Parlamentom.
<P>
Viem, že vedúcu úlohu v tejto téme zohráva v Parlamente pán Elmar Brok. Bol som informovaný, že o nej budete diskutovať na budúcom plenárnom zasadnutí. To je vynikajúce načasovanie, pretože sa to uskutoční krátko predtým, ako o tej istej otázke bude diskutovať Európska rada. Myslím si, že správa je vynikajúcim základom pre diskusie medzi našimi inštitúciami, a vítam, že sa inšpiruje silným duchom Spoločenstva. Presne tohto ducha zachovám pri príprave na dôležitú novinku, ktorou je Európska služba pre vonkajšiu činnosť.
<P>
Ďalším bodom je komitológia. Tá je dôležitým hľadiskom výkonu činnosti Európskej únie. Lisabonská zmluva zavádza nové pravidlá, ktoré systém zracionalizujú a sprehľadnia. Musíme určiť, ako presne by mal nový systém fungovať. Vyjadrím sa však jasne: mnohé z týchto rozhodnutí majú veľký politický význam a zaslúžia si riadnu demokratickú kontrolu a skutočné politické osvojenie. Musíme preto zachovať významnú úlohu, ktorú dnes zohráva Parlament.
<P>
Ďalším dôležitým demokratickým prvkom sú nové mechanizmy, ktoré národným parlamentom umožnia priame rozhodovanie o subsidiarite. Tieto mechanizmy musíme uviesť do širšieho kontextu vynikajúcich vzťahov s národnými parlamentmi, ktoré za niekoľko posledných rokov vybudovala Komisia a vlastne aj Európsky parlament.
<P>
Na záver by som sa chcel zmieniť o európskej iniciatíve občanov. Je to jedna z najvýraznejších inovácií v demokratickom programe zmluvy, ktorú už Parlament podrobne rozpracoval. Pani Margot Wallströmová vedie našu činnosť týkajúcu sa vypracovania zelenej knihy s cieľom začať čo najskôr konzultácie, aby občania dostali túto možnosť do rúk do jedného roka od nadobudnutia platnosti.
<P>
Keď som minulý mesiac vystúpil pred Parlamentom, uviedol som, čo považujem za najväčšie úlohy a vynikajúce príležitosti, pred ktorými dnes Európa stojí. S Lisabonskou zmluvou budeme mať správny odrazový mostík, ktorý nám pomôže tieto ciele uskutočniť, a som si istý, že s týmto konštruktívnym partnerstvom medzi našimi inštitúciami budeme úspešní. To je záväzok Európskej komisie.
<SPEAKER ID="056" NAME="Predseda">
Pán predseda Barroso, ďakujem vám za vaše vystúpenie a za vašu pripravenosť spolupracovať pri vykonávaní Lisabonskej zmluvy.
<P>
Spolupráca Parlamentu a Rady počas videokonferencie s pánom premiérom Janom Fischerom z Českej republiky bola takisto vynikajúca, takže vám, pán premiér Reinfeldt, ešte raz ďakujem za jej zorganizovanie.
<SPEAKER ID="057" NAME="Joseph Daul" LANGUAGE="FR">
Vážený pán predseda, dámy a páni, Íri svojím úprimným a hlasným "áno" minulý piatok nepovedali "áno" len Lisabonskej zmluve. Povedali "áno" predovšetkým Európe ako priestoru solidarity a spoločných hodnôt. Vyjadrili hlbokú oddanosť Európe, ktorá ovplyvňuje globalizáciu bez toho, aby ňou trpela, Európe, ktorá sa so svojimi partnermi stotožňuje vo výbere spoločenského usporiadania a vo výbere sociálneho trhového hospodárstva.
<P>
V mene Poslaneckého klubu Európskej ľudovej strany (kresťanských demokratov) ma teší toto hlasovanie, ktoré dokazuje, že keď sa nejakého národa opýtate na niečo, na čom naozaj záleží, napríklad na zásadu príslušnosti k Európskej únii, odpovie na otázku, ktorá mu bola položená, a urobí to s presvedčením.
<P>
V piatok naši írski priatelia odpovedali na otázku, či sú za Lisabonskú zmluvu, a ak nie, či sú pripravení spochybniť členstvo svojej krajiny v Európskej únii. Na túto otázku odpovedali jednoznačným a hlasným "áno". To dokazuje len jednu vec: že ľudia vnímajú Európu takú, aká naozaj je, čiže ako ochranný prvok, pokojnú oblasť stability, mieru a zásad právneho štátu.
<P>
Som presvedčený, že írske hlasovanie bude mať najmä v nadchádzajúcich mesiacoch významný vplyv na náš spôsob budovania Európy, pretože je dôkazom hlbokej oddanosti našich národov hodnotám, ktoré Európa predstavuje. Írske hlasovanie nás povzbudzuje v našich európskych krokoch a zároveň nás spája. Povzbudzuje nás, pretože je to po prvýkrát po dlhom čase, čo európsky národ s takou silou vyjadril vôľu podieľať sa na európskom dobrodružstve napriek kríze, či skôr v jej dôsledku. A tiež nás spája, pretože sme povinní vyhovieť požiadavke solidarity, ktorá bola do veľkej miery v pozadí írskeho "áno".
<P>
Aby sme sa však vrátili k európskym inštitúciám, presne to nám Lisabonská zmluva umožní. Táto zmluva umožní, aby bola Európa výkonnejšia, keďže z jednomyseľného hlasovania, ktoré je často paralyzujúce, robí výnimku a pravidlom sa stáva väčšinové hlasovanie.
<P>
Umožní, aby sa Európa dala lepšie identifikovať, keďže vytvára stále predsedníctvo Rady, ktorým sa nahradí súčasné rotujúce predsedníctvo, a dodá väčšiu váhu nášmu vysokému predstaviteľovi pre zahraničnú politiku. Európa potrebuje jednu tvár, tak pre našich spoluobčanov, ako aj pre našich medzinárodných partnerov.
<P>
A napokon, Lisabonská zmluva urobí Európu demokratickejšou, keďže dodá tomuto Parlamentu omnoho väčšiu váhu a zároveň poskytne národným parlamentom a občanom väčšiu možnosť rozhodovať o európskych otázkach. V piatok sa Íri stali posledným národom, ktorý vyjadril priaznivý názor na Lisabonskú zmluvu. Všetky ostatné štáty to už urobili buď priamo, alebo prostredníctvom svojich parlamentov, a to vrátane Poľska a Českej republiky.
<P>
Vyzývam preto prezidentov týchto dvoch krajín, aby bezodkladne pristúpili k oficiálnemu podpísaniu Zmluvy, aby sa dvadsaťsedmička mohla pohnúť a aby ju mohla začať uplatňovať najneskôr začiatkom roka 2010.
<P>
Dovolím si povedať najmä pánovi prezidentovi Klausovi, že 67 % v írskom hlasovaní by ho malo podnietiť k podpísaniu Zmluvy, keď na to príde čas. V mene skupiny PPE ho vyzývam, aby sa správal zodpovedne, a som presvedčený, že sa bude.
<P>
Prišiel čas na to, aby Európa nechala bokom inštitucionálne otázky a venovala sa tomu, na čom 500 miliónom Európanov naozaj záleží: sociálnemu trhovému hospodárstvu, energetike, klíme a bezpečnosti.
<P>
Mnohokrát ďakujem pánovi Reinfeldtovi a pánovi Barrosovi za ich návrhy. Môžete sa spoľahnúť, že skupina PPE napomôže rýchly pokrok pracovnej činnosti.
<SPEAKER ID="058" NAME="Martin Schulz" LANGUAGE="DE">
Vážený pán predseda, diskutujeme o výsledku referenda. O inštitucionálnych hľadiskách sa povedalo veľa a ja nemám čo dodať k tomu, čo povedal pán premiér Reinfeldt. Myslím si, že je dobré, že nechce konať rýchlo, ale povedal, že čakáme, pretože ešte nie sme v cieli. Kým budeme môcť zodpovedať inštitucionálne otázky, musíme ešte prejsť poslednými etapami ratifikačného procesu.
<P>
Tak ako my ostatní, aj vy, pán Barroso, ste boli veľmi potešený. Vaša radosť musela byť v nedeľu večer trochu skalená, keďže 382 hlasov, ktoré ste dostali, zahŕňalo 55 hlasov od členov skupiny, ktorej cieľom je zabrániť, aby Lisabonská zmluva nadobudla platnosť. Keď sa radujete z Lisabonu, musíte mať na pamäti, že vás podporili ľudia, ktorí chcú presný opak toho, čo sa snažíte dosiahnuť vy. Porozmýšľajte o tom a založme vašu väčšinu na proeurópskej väčšine v tomto Parlamente.
<P>
(protestné pokrikovanie)
<P>
Vážený pán predseda, keď však hovoríme o výsledku tohto referenda, ide o niečo celkom iné. Nejde o inštitucionálne hry, ktoré sa teraz budú hrať. Nejde o to, ako sa v Parlamente formujú väčšiny, ale o niečo omnoho zásadnejšie, a to musíme povedať prezidentovi Českej republiky. Dvadsaťsedem členských štátov Európskej únie má spolu 500 miliónov obyvateľov. Čína má 1,3 miliardy obyvateľov. India má 1,1 miliardy. Tieto dve krajiny spolu predstavujú tretinu svetovej populácie. Obe tieto krajiny sa teraz zúčastňujú na rozhovoroch skupiny G20. Najväčší členský štát EÚ, ktorý je členom skupiny G20, tam zastupuje hospodársky potenciál len 82 miliónov ľudí.
<P>
Máme otvorené dve možnosti. Lisabonská zmluva nemá - ako tvrdí pán Klaus - urobiť z Únie silnú moc proti členským štátom, ale ide o niečo úplne iné. Má z Únie urobiť silného globálneho partnera s cieľom posilniť jednotlivé členské štáty. To je výslovný cieľ Lisabonskej zmluvy. Zmluva, naopak, slúži najmä záujmom malých členských štátov EÚ. Vezmime si napríklad vašu krajinu, pán Barroso. Portugalsko, krajina s 10 miliónmi obyvateľov, už nemá v porovnaní s Brazíliou také postavenie, aké malo v 19. storočí. Je jasné, že v 21. storočí je silnejšou krajinou Brazília. Tak ako všetky európske štáty, Portugalsko potrebuje Úniu, aby sme mohli byť spolu silnejší. Keď ide o zmenu klímy, finančnú krízu, globálnu kontrolu chorôb, keď ide o boj proti hladu vo svete, zabezpečenie mieru, predchádzanie vojnám o zdroje, vtedy bude môcť Európa pretrvať len ako jednotný blok, a ak sa rozdelí na jednotlivé časti, zrúti sa.
<P>
Preto otázka, ktorú musíme položiť pánovi prezidentovi Klausovi, znie, či pri zvažovaní zodpovednosti, ktorú preberá, je možné, aby jednotlivec - ktorý nepochybne využíva svoje ústavné právo, voči tomu nemôžem namietať - dokázal niesť túto zodpovednosť sám, keď všetky ostatné vlády a parlamenty, a teraz aj 67 % obyvateľov Írska, ktorí hlasovali za, majú iný názor.
<P>
Musíme pánovi Klausovi položiť otázku. Uvedomuje si v plnej miere, že tento kontinent dosiahol kľúčový prelom, inými slovami, že je čas rozhodnúť sa, či nás jednota posilňuje, alebo či nás samostatná cesta všetkých oslabí. To je rozhodujúca otázka.
<P>
Takže áno, pre Európu to bol dobrý deň a deň, keď bude táto zmluva konečne ratifikovaná, bude ešte lepší. Pán Klaus by mal prijať svoju historickú zodpovednosť a mal by túto zmluvu podpísať.
<SPEAKER ID="059" NAME="Guy Verhofstadt">
v mene skupiny ALDE. - Vážený pán predseda, minulý piatok bol skutočne historickým krokom: 67 % hlasov. Dvojtretinovou väčšinou sa dajú zmeniť všetky ústavy v Európe. Myslím, že dvojtretinová väčšina sa vyžaduje aj vo Švédsku.
<P>
Musíme poďakovať pánovi Brianovi Cowenovi. Osobitne tiež ďakujem pánovi Patovi Coxovi, ktorý odviedol vynikajúcu prácu, a všetkým írskym poslancom EP, ktorí boli za Lisabonskú zmluvu, pretože viedli obrovskú kampaň v jej prospech. Takže som šťastný. Dôvodom je to, že celé sa to začalo v dôsledku Zmluvy z Nice vyhlásením v Laekene a trvalo to osem rokov, takže sľubujem, pán predseda, že celý tento proces znovu nezačnem.
<P>
Týmto írskym "áno" všetci občania Európy, priamo či nepriamo, v referende alebo prostredníctvom svojich parlamentov, povedali "áno" Lisabonskej zmluve. Bol to tiež odkaz euroskeptikom, ktorí stále hovorili, že ľudia sú proti Európe, proti európskym inštitúciám. Šesťdesiat sedem percent obyvateľov Írska: to, čoho sme boli svedkami v piatok, je jasný odkaz euroskeptikom.
<P>
Musíme každého požiadať, aby prevzal svoj diel zodpovednosti, aby Lisabonská zmluva mohla nadobudnúť platnosť čo najskôr. Teraz je načase tento proces konečne ukončiť. Po tomto írskom "áno" vieme, že Lisabonská zmluva nadobudne účinnosť, vieme to, pretože to bola posledná prekážka. Nevieme však, kedy nadobudne účinnosť, a myslím si, že dnes popoludní musíme o tomto probléme diskutovať. Čo budeme zatiaľ robiť?
<P>
Vieme, že musíme čakať až do rozhodnutia Ústavného súdu Českej republiky. Ako ste povedali včera v denníku Le Monde, v najhoršom prípade budeme musieť čakať ešte niekoľko mesiacov a myslím si, že nikto v tomto Parlamente nemôže tolerovať, že Únia bude v nadchádzajúcich mesiacoch ako chromá. Môžeme akceptovať, že Komisia sa bude zaoberať aktuálnymi záležitosťami, pretože po 31. októbri sa má zaoberať aktuálnymi záležitosťami. Musíme konať a musíme konať okamžite. Preto vás, pán Reinfeldt, ako predsedu Rady vyzývam, aby ste čo najrýchlejšie začali postup vymenovania Komisie.
<P>
Pred tromi týždňami sme volili predsedu Komisie s odôvodnením, že súčasná kríza nám nedovoľuje s rozhodnutím otáľať. Bol to váš argument. Takže ten istý argument sa teraz vzťahuje na vymenovanie Komisie. Netreba čakať: nová Komisia môže vzniknúť aj podľa súčasnej zmluvy, so súčasným postavením vysokého predstaviteľa, a keď potom bude ratifikovaná Lisabonská zmluva, budete môcť plynulo uviesť do funkcie vysokého predstaviteľa s iným postavením a predsedu Rady. Naozaj niet dôvodu s Komisiou otáľať.
<P>
To bol aj zámer predsedu Komisie, ak som ho správne pochopil, keď sa nám pred niekoľkými minútami prihováral. Obávam sa, že vás počujem hovoriť: "Nie, ja čakám, ja čakám, pretože chcem celý balík, celý balík vrátane predsedu Rady". Hovorím, že to nie je problém. Pripravte celý svoj balík. Pripravte ho teraz a rozhodnutie o predsedovi Rady môže byť politické, ako to bolo s rozhodnutím, ktoré ste prvýkrát prijali o pánovi Barrosovi. Predstavili ste ho ako kandidáta na základe politického rozhodnutia, nie formálneho rozhodnutia, pretože sme vás požiadali, aby ste ho následne formálne potvrdili. Presne to isté môžete urobiť s predsedom Rady a keď potom bude Zmluva ratifikovaná, môžete celý balík formálne potvrdiť. Potom zmeníte postavenie vysokého predstaviteľa: stane sa podpredsedom Komisie. Zároveň môže byť teraz do praxe zavedené politické rozhodnutie, ktoré prijmete o predsedovi Rady. Potom ho môžete formálne potvrdiť.
<P>
To je ten najlepší spôsob, najlepší tlak, ktorý môžete uplatniť na tie krajiny, ktoré ešte musia podpísať: formálne to potvrdiť, pretože vedia, že chceme ísť ďalej. A vôbec nemusíme čakať celé týždne a mesiace. V každom prípade ste povedali, že niet času nazvyš. Súhlasím s vami. Pri súčasnej hospodárskej a finančnej kríze niet času nazvyš.
<P>
Zostavte teraz Komisiu čo najskôr. Presvedčte svojich kolegov v Rade a prijmite rozhodnutie o vysokom predstaviteľovi na základe súčasnej zmluvy. Vyberte jedného z kandidátov na predsedu Rady - videl som, že kandidátov je dosť - a urobte, čo treba.
<SPEAKER ID="060" NAME="Daniel Cohn-Bendit" LANGUAGE="FR">
Vážený pán predseda, dámy a páni, myslím si, že z toho, čo sa stalo v Írsku, sa musíme jednoznačne poučiť.
<P>
Íri, ako povedal pán Guy Verhofstadt, sa v hlasovaní 67 % vyslovili za, čo je veľmi veľká väčšina, pretože realita im vnútila jasný pohľad. Predovšetkým realita krízy, v ktorej cítili, že Európu potrebujú. Cítili však tiež, že toto hlasovanie v skutočnosti znamená - ako správne povedal pán Joseph Daul - že buď budú za, alebo začnú s procesom vystúpenia. Treba pochopiť, že referendá v Európe majú zmysel, len keď majú dôsledky. Ak je to hra, vrtoch, môžete povedať nie, ale všetko ide ďalej ako dovtedy. Reagujete teda podľa nálady.
<P>
Som presvedčený, že rozprava o Európe musí pokračovať. Musíme dôjsť k európskemu referendu, v ktorom budú všetci Európania hlasovať na základe kvalifikovanej väčšiny, a tí, ktorí budú proti, budú musieť povedať, či rešpektujú hlasovanie a zostávajú, alebo odchádzajú. Ak si Angličania myslia, že táto poznámka je namierená voči nim, nemýlia sa, pretože raz a navždy musíme skoncovať s Európou, ktorá môže byť obeťou vydierania. Demokratický priestor nemôže žiť s vydieraním a myslím si, že ak sa nám nepodarí tento problém vyriešiť, európsky demokratický priestor nebude fungovať.
<P>
Druhá vec, ktorú musíme jasne pochopiť, je situácia, v ktorej sa nachádzame. Zo dve-tri veci na túto tému povedal pán Guy Verhofstadt, vo mne však vzbudzuje obavy skutočnosť, že v prípade pána Barrosa sa uskutočnila verejná diskusia. Nevyhrali sme, ale prehrali, taký je život, ale uskutočnila sa ozajstná verejná diskusia. Potom prišlo ku konfrontácii a väčšina vyhrala.
<P>
Pán Schulz, nemali by ste vždy ukazovať prstom na druhých. Keby všetci socialisti hlasovali s nami proti pánovi Barrosovi, neexistovala by žiadna väčšina. Aj to treba povedať, nemôžete hovoriť len jedno alebo druhé. Taký je život, tak to je. Áno, je to pravda, Martin, vy radi obviňujete iných, ale raz za čas by sociálni demokrati mali prevziať zodpovednosť za svoje porážky, inak nikdy nevyhráme.
<P>
Teraz by som rád niečo povedal o procese a tu s vami nesúhlasím, pán Reinfeldt. Budeme mať predsedu Európskej rady. Nechcem, aby to bolo ako štátny prevrat. Náhle, v poslednej minúte, niekoho navrhnete a do týždňa bude rozhodnutie prijaté. Myslím si, že Európa má nárok na verejnú diskusiu, že všetky štáty majú mať nárok vyjadriť sa k vašim návrhom. Nech už je to pán Blair, pán Balkenende, pán Jean-Claude Juncker alebo pán Guy Verhofstadt, myslím si, že máme nárok na verejnú diskusiu. O prezidentovi Európy by nemali rozhodovať vlády v poslednej minúte za zatvorenými dverami.
<P>
Hovorím to preto, pretože každý vie, že pánovi Blairovi dnes nie je naklonená verejná mienka, každý vie, že je nespravodlivé, aby pán Jean-Claude Juncker nemal šancu len preto, že pani Merkelová a pán Sarkozy sú proti nemu. To nie je demokratická verejná diskusia. Musíme všetko vyložiť na stôl a potom rozhodnete. To isté platí pre vysokého predstaviteľa. Predložte svoje návrhy.
<P>
Chcem vám povedať jednu vec. Pán Barroso aj pán Verhofstadt majú v tomto prípade pravdu. Nechali ste nás zvoliť pána Barrosa s tvrdením, že je to naliehavé, a teraz budete mať "chromú" Komisiu, ktorá bude len prežívať, kým sa nebude môcť prijať rozhodnutie. Všetko závisí od Čechov.
<P>
Je tu však ďalšie hľadisko. Navrhli sme predĺženie mandátu celej Komisie vrátane pána Barrosa práve preto, aby mohla v plnom rozsahu viesť rokovania týkajúce sa Kodane. Myslím si, že je neprijateľné, aby sa okamžite nezačal postup vymenovania Komisie predložením návrhov s menami. Pán Verhofstadt dal dobrý návrh: ak Česi neoznámia svoj postoj, potom nebudú mať žiadneho komisára, pretože podľa Zmluvy z Nice sa počet komisárov bude musieť znížiť. Ak Česi svoj postoj oznámia pred koncom, veci sa vykonajú v rámci Lisabonskej zmluvy a Česi budú mať komisára. Všetko treba robiť otvorene.
<P>
Na záver by som prosto rád povedal jednu vec. Po Lisabonskej zmluve by sme mali pokračovať v diskusii. Lisabonskou zmluvou sa príbeh nekončí. Ústavodarný proces Európy sa Lisabonskou zmluvou nesmie zastaviť. Myslím si, že ak po zavedení Lisabonskej zmluvy nebudeme mať odvahu pokračovať v tejto diskusii, premeškáme vážny historický okamih, okamih Európy.
<SPEAKER ID="061" NAME="Timothy Kirkhope">
v mene skupiny ECR. - Vážený pán predseda, mnoho rokov na počiatku svojej politickej kariéry som strávil bojom proti podobným nebezpečným jednotlivcom, ako je pán Cohn-Bendit. Pred chvíľou ma dosť znepokojilo, že som vlastne súhlasil s jedným či dvoma jeho vyjadreniami. Zachránili ma len jeho záverečné poznámky, takže s ním znova zásadne nesúhlasím. Čo sa týka môjho stanoviska, ako vedúci predstaviteľ britských konzervatívcov v Európskom parlamente si chcem zachovať konzistentnosť. Pre tých z nás, ktorí podporujú zásadu spoločnej voľnej spolupráce jednotlivých štátov v Európe, by pokrok v súvislosti s Lisabonskou zmluvou možno nemal byť dnes až takým dôvodom na oslavu.
<P>
Tragédiou našej Únie je, že podľa informácií Eurostatu sa z pohľadu až príliš veľkého množstva ľudí stala elitárskym projektom, ktorý svoju ideológiu vnucuje stále skeptickejšej verejnosti. Nevyjde vám jedno referendum, a tak, aby ste dosiahli to, čo chcete, usporiadate druhé. Ak sa ukazuje, že termín "ústava" je nepopulárny a neprijateľný, dostane nový lákavý obal, aby sa mohli prehliadnuť predchádzajúce námietky. Ak sa zdá, že sľúbené referendum bude neúspešné, bez očividnej hanby alebo rozpakov sa zruší. V Spojenom kráľovstve všetky politické strany vrátane súčasnej vlády prisľúbili britským občanom, že sa s nimi o budúcnosti Európy poradia. Socialisti a liberáli svoj sľub porušili. Tieto politické podvody môžu zaručiť krátkodobé výhody, malo by nám však byť ľúto, že dôvera európskych občanov v ich politikov sa sotva zvýšila pri takýchto cynických manévroch.
<P>
My v skupine Európskych konzervatívcov a reformistov chceme Európu postavenú na bezpečných základoch podpory ľudu a demokratickej legitímnosti, ktorú ponúkajú inštitúcie jej národných štátov. Avšak aj Lisabonská zmluva je podľa nás stále krokom nesprávnym smerom. Zmluva tým, že otvára dvere nadnárodnej zahraničnej a bezpečnostnej politike, že poskytuje viac právomocí európskym inštitúciám a že odstraňuje právo veta členských štátov v oblastiach politiky, ktoré sú pre nich kľúčové, predstavuje dramatický krok smerom k superštátu, ktorého sa mnohí obávajú. Občania Európy nechcú Úniu, ktorá je ešte viac centralizovaná, Úniu, ktorá rozširuje svoje právomoci na úkor svojich členských štátov, Úniu, ktorá je vzdialená ich každodenným problémom. Chcú však rozmanitú Úniu, v ktorej sa spájajú rôzne kultúry a spôsoby života a v ktorej možno dosiahnuť pridanú hodnotu. Chcú reformovanú Úniu, zodpovednejšiu, transparentnejšiu, demokratickejšiu Úniu, ktorá účinne využíva finančné prostriedky v oblastiach, za ktoré nesie zodpovednosť, Európu, ktorá je k ľuďom bližšie a ktorá je pre nich dôležitejšia.
<P>
Lisabonská zmluva je preto nevyužitou príležitosťou. Bol som členom Konventu o budúcnosti Európy, ktorý bol ustanovený po Laekenskej deklarácii a ktorý som výrazne podporoval. Konvent pripravil pôvodný text ústavy. Dobre poznám podrobnosti, silné aj slabé stránky. Konzervatívci Spojeného kráľovstva sú dôslední. Sme presvedčení, že Zmluva vo svojej súčasnej podobe nebude pokrokom v prospech ľudí. A my v skupine ECR budeme aj naďalej bojovať za svoju predstavu o Európskej únii, za predstavu, ktorá je v súlade s nádejou a úsilím národov Európy. Budeme aj naďalej obhajovať Európsku úniu, ktorá by spĺňala budúce zámery, nie zámery minulosti, za Európsku úniu, ktorá bezpečne stojí na podpore svojich občanov a nielen na prioritách akejkoľvek elity. A o tom by sme mali uvažovať všetci.
<SPEAKER ID="062" NAME="Lothar Bisky" LANGUAGE="DE">
Vážený pán predseda, dámy a páni, moja skupina vždy obhajovala povinné referendá o reformnej zmluve v celej Európe. Voliči v Írsku boli jediní, ktorí dostali pred rokom a pol príležitosť rozhodnúť sa priamo. Ak chceme, aby rozhodovali ľudia, musíme prijať výsledok, aj keď sa nám nepáči.
<P>
Vláda v Írsku sa postavila proti zásade demokracie a uskutočnila druhé referendum, ktoré bolo do istej miery výsledkom nátlaku zo strany ostatných členských štátov. Teraz majú výsledok, aký chceli. My na strane ľavice dodržiavame zásadu demokracie, avšak aj naďalej sa obávame o politickú orientáciu EÚ. Počet zamietavých hlasov v Írsku naznačuje, že nie sme jediní, ktorí majú v súvislosti s touto problematikou obavy.
<P>
Tri hlavné body našej kritiky sú nasledujúce. Po prvé, predchádzajúca politika liberalizácie finančných trhov, daňovej súťaže, oddelenia finančnej politiky od hospodárskej a rozklad sociálneho štátu prispeli k hospodárskej a finančnej kríze. V dôsledku týchto krokov viedla uvedená politika k zvýšeniu chudoby a nerovnosti v Európe. V súvislosti s reguláciou finančných trhov sa okrem vyhlásení o zámere doteraz nevykonalo mnoho krokov. Naopak, kým rastie miera nezamestnanosti, veľké banky znova očakávajú veľké zisky. Lisabonská zmluva umožní pokračovanie tejto politiky trhového hospodárstva s voľnou hospodárskou súťažou. A to nemôžeme podporiť.
<P>
Namiesto toho naopak žiadame o zásadne odlišný prístup k riešeniu sociálnych problémov. Naším cieľom je zavedenie doložky o sociálnom pokroku s minimálnymi mzdami, ktorá sa bude uplatňovať v celej EÚ. Znamená to rovnakú odmenu za tú istú prácu na rovnakom mieste. Musíme bojovať proti mzdovému dumpingu.
<P>
Druhý bod našej kritiky spočíva v tom, že výzva, aby členské štáty postupne zdokonaľovali svoj vojenský potenciál, je v rozpore s cieľmi ľavice, rovnako ako zakotvenie európskej zbrojárskej agentúry do primárneho európskeho práva. Nebudeme podporovať celosvetové vojenské misie, aby sme presadzovali vlastné záujmy. Nechceme takúto zmluvu. Uprednostníme zmluvu odzbrojovania pred zmluvou zbrojenia. Paradoxné je, že je to dôvod na označenie za odporcu Európy. Hocikto v Európe, kto súhlasí so zbrojením, sa považuje za jej priateľa. Avšak hocikto iný, kto je za odzbrojenie, je jej nepriateľom. Z politického hľadiska je to absurdné.
<P>
Takže referendum v Írsku prebehlo, a aj napriek tomu, že nedopadlo úplne podľa našich predstáv, ľavica bude aj naďalej pokračovať vo svojej práci s cieľom dosiahnuť v Európe priamejšiu demokraciu.
<SPEAKER ID="063" NAME="Nigel Farage">
v mene skupiny EFD. - Vážený pán predseda, v skutočnosti je všetko veľmi jednoduché, však? V Írsku sme mali jedno hlasovanie proti Zmluve a jedno za Zmluvu, a keby sme mali aspoň štipku zmyslu pre šport, mali by sme si počkať aj na výsledok tretieho hlasovania. Nech je však tretie referendum iné, slobodné a spravodlivé! Pretože to, čo sa odohralo v Írsku, takmer určite také nie je. Dúfam, že ste na seba všetci veľmi hrdí, pretože ste urobili práve to, že ste zobrali toho najmenšieho chlapca na ihrisku, postavili ho do kúta a dali ste mu poriadny kopanec. Toto víťazstvo je víťazstvom chlapcov - bitkárov, je to víťazstvo za veľké peniaze a víťazstvo byrokratov. Celá táto záležitosť je paródia!
<P>
(protestné pokrikovanie)
<P>
Takže rešpektujete výsledok tohto hlasovania, však? A výsledok predošlého hlasovania ste nerešpektovali? Európska komisia investovala milióny libier z peňaženiek daňových poplatníkov, libier či eur, na tom nezáleží, hoci v našom prípade áno, pretože, vďakabohu, my máme ešte stále libru. Investovali ste milióny! Na kampaň za Zmluvu sa minulo v porovnaní s kampaňou proti nej viac približne v pomere medzi 10:1 a 20:1. Komisia pre referendum v Írsku neodviedla svoju prácu, neoznámila írskym občanom, že lisabonská ústavná zmluva má obrovský vplyv na ich vlastnú ústavu. A čo je možno najhoršie zo všetkého, komisia pre vysielanie v Írsku zmenila pravidlá a pokrytie kampaní za a proti nebolo rovnomerné. Celá táto záležitosť bola poburujúca. O čom však tieto kampane robili, o čom ste ich všetci robili, bolo hlasovanie za pracovné miesta. Práve o to išlo. Čerstvá správa z novín, priatelia, znie, že spoločnosť Aer Lingus dnes prepustila ľudí a spoločnosť Intel, ktorá do kampane za Lisabonskú zmluvu investovala 400 000 EUR, dnes prepustila 300 ľudí. Od soboty prišlo o svoje miesto tisícpäťstopäťdesiat ľudí. Hlasovaním za Lisabonskú zmluvu sa zachovali len pracovné miesta politickej triedy.
<P>
Mám podozrenie, že je po všetkom. Domnievam sa, že pre Írsko bude obdobie nezávislosti veľmi krátkym obdobím v jeho histórii. Nemyslím si, že prezident Klaus dokáže odolávať. Dúfam, že sa mu to podarí. Je to skvelý a statočný človek. Vyzerá to však tak, akoby byrokracia zvíťazila nad národnou demokraciou. Z historického hľadiska si myslím, že Británia je v súčasnom období veľmi osamotená, možno rovnako ako v roku 1940, avšak...
<P>
(zmiešané reakcie)
<P>
... skutočná rozprava naozaj prebieha, prebieha tu skutočná rozprava. Aký zmysel má mať konzervatívneho premiéra, ak sa pán Blair stane absolútnym vládcom? Načo máme mať ministra zahraničných vecí, keď máme mať ministra zahraničných vecí EÚ s vlastnými diplomatickými službami? Aký zmysel má ktorákoľvek z týchto funkcií? Podľa mňa toto írske referendum rozpúta skutočnú rozpravu. Už sa nedá predstierať. Ak chcete národnú demokraciu, nemôžete zostať členom tejto Európskej únie, a my budeme viesť kampaň za to, aby Británia Európsku úniu opustila a aby k tomu došlo čím skôr.
<SPEAKER ID="064" NAME="Andrew Henry William Brons" AFFILIATION="NI">
Vážený pán predseda, včera som sa pýtal pani Wallströmovej, podpredsedníčky Komisie, či je Lisabonská zmluva vo svojej podstate rovnaká ako ústavná zmluva, ktorú nahradila. Odpovedala, že boli vykonané zmeny, o ktoré žiadala britská vláda a ktorých súčasťou boli zmeny názvov a symbolov. Nepoužila slovo "iba", ale mohla to jednoducho urobiť.
<P>
Ústavnú zmluvu už odmietli voliči vo Francúzsku a v Holandsku a v Spojenom kráľovstve malo prebehnúť referendum. Jeho výsledok by bol určite negatívny. Je zrejmé, že nahradenie ústavnej zmluvy európskou reformnou zmluvou sa uskutočnilo na žiadosť britskej vlády s cieľom umožniť porušenie jej prísľubu uskutočniť referendum.
<P>
Podstata zostane rovnaká, ale názvy a symboly sa zmenia ako súčasť nečestného tvrdenia, že zmluvy sa líšia a že referendum nebude nutné. Ako sa niekto opováži nazývať tento podvod a nečestnosť akýmkoľvek druhom demokracie?
<SPEAKER ID="065" NAME="Fredrik Reinfeldt">
úradujúci predseda Rady. - Vážený pán predseda, v prvom rade by som sa chcel poďakovať predsedom skupín za ich pripomienky. Uvedomujem si, že mnohí z nich chcú tento proces urýchliť, a chápem ich.
<P>
Myslím si, že by sme si mali ujasniť, že sa presúvame na viac-menej neznáme územie. Ak si všimnete právny základ, v skutočnosti sa predbežne plánovalo, že Lisabonská zmluva sa bude uplatňovať už od 1. januára tohto roka. V súčasnosti sa pokúšame pružne konať v novej situácii, ktorá je výsledkom situácie v Írsku, ale aj v iných krajinách.
<P>
V švédskych rozpravách často platí, že keď na niečo poukážete, zmienite sa o demokracii. To je dobré. O to sa pokúšam aj na tomto mieste. Ak má nadobudnúť platnosť nová zmluva, je úplne zrejmé, že ju musí ratifikovať 27 členských štátov. Toto potrebujeme dosiahnuť, a preto sa vyjadrujem úplne presne, že v súčasnom období sme na čísle 24. Stále nemáme vyriešené tri krajiny a najdlhšie budeme pravdepodobne čakať na Českú republiku.
<P>
Keď Zmluvu ratifikuje 27. krajina, pohneme sa ďalej. Írsko ju neratifikovalo. Na ukončenie tohto procesu potrebuje ratifikáciu zo strany parlamentu. Možno by ste povedali, že to je jednoduché, avšak musíme byť dôkladní, takže človek nikdy nevie. Keď budeme mať všetkých 27 ratifikácií, bude tento balík jasný a budeme sa môcť posunúť smerom k Lisabonskej zmluve.
<P>
Zároveň je tiež veľmi dôležité poznamenať, že k všetkým zmluvám, o ktorých rokujeme, sme došli vyvážením rozličných názorov, a je úplne jasné, že ja a ostatní prítomní musíme postupovať v súlade s týmito zmluvami. Veľmi často sa stáva, že konáte v rozpore so zmluvami. To sa so švédskym predsedníctvom snažíme dosiahnuť.
<P>
Preto vám hovorím, že v súvislosti so situáciou, ktorú má momentálne v rukách Ústavný súd Českej republiky v Prahe, sa budeme snažiť urýchlene konať. Keď sa vyjadria, či majú v pláne zaoberať sa touto sťažnosťou, alebo nie, švédske predsedníctvo znova na uvedený proces zareaguje. To je demokracia v praxi, pretože konáme plne v súlade so zmluvami a s reakciami jednotlivých krajín.
<P>
Môj odkaz pre vás znie, že s touto prevažnou väčšinou musíme čo najskôr dospieť k Lisabonskej zmluve, pretože sme presvedčení, že povedie k lepšiemu fungovaniu Európy. Budem však konať dôsledne. Budem konať v súlade so zmluvami a budem rešpektovať aj skutočnosť, že predtým, než sa budeme môcť posunúť ďalej, musí Lisabonskú zmluvu ratifikovať všetkých 27 členských štátov.
<P>
Ďakujem vám za vaše poznámky a za podporu.
<SPEAKER ID="066" NAME="José Manuel Barroso">
predseda Komisie. - Vážený pán predseda, vyjadrím sa len o niektorých poznámkach predsedov politických skupín a ďakujem všetkým za príspevky. Tieto inštitucionálne otázky týkajúce sa prechodu od jednej zmluvy k druhej sú veľmi zložité z právneho a politického hľadiska a vyžadujú si uvážlivosť zo strany všetkých inštitúcií. Samozrejme, že by sme boli radi, keby sa nová zmluva schválila čo najskôr. Chce ju väčšina poslancov v tomto Parlamente, všetky vlády a určite aj Komisia.
<P>
Ide však o to, ako práve poznamenal pán premiér, že Zmluva nebude schválená pred ukončením mandátu tejto Komisie. Mandát Komisie trvá do konca tohto mesiaca, takže nevyhnutne nastane obdobie, v ktorom bude Komisia len dočasná. Z uvedeného dôvodu si myslím, že Parlament prijal pred časom správne rozhodnutie, ktorým rozhodol o predsedovi Komisie, pretože mu tak poskytol právomoc, politickú právomoc zastupovať Komisiu pri plnení dôležitých medzinárodných záväzkov. Toto rozhodnutie Európskeho parlamentu bolo rozumné.
<P>
V súčasnosti je dôležité pozrieť sa na riešenie tohto prechodu. Dnes sme o ňom v Komisii diskutovali a názor kolégia je, že ak to bude možné, mali by sme zostaviť novú Komisiu už podľa Lisabonskej zmluvy. To je náš názor, pretože to je zmluva, ktorú chceme. Je to zmluva, ktorá poskytuje vám, Parlamentu, viac práv z hľadiska zostavovania samotnej Komisie. Napríklad vysoký predstaviteľ bude podpredsedom Komisie, a tak budete hlasovať o vysokom predstaviteľovi. Nedôjde k tomu, ak budeme uplatňovať Zmluvu z Nice. Preto naše stanovisko znie, že ak to bude možné, mali by sme zostaviť novú Komisiu podľa lisabonských pravidiel. Je to však, samozrejme, otázka uvážlivosti a rovnako správneho načasovania. V minulosti, konkrétne v prvej Komisii, ktorej som bol členom, sme tiež začali tak, že predošlá Komisia úradovala o tri týždne dlhšie.
<P>
Otázka teda znie, ako dlho to bude trvať. A preto som sa veľmi rýchlo zmienil, a pán premiér Reinfeldt vie, na čo myslím, že jedna vec je čakať pár týždňov a druhá čakať do neurčita. Je to otázka úsudku, politického úsudku, a dúfam, že Európska rada prijme správne rozhodnutia založené na informáciách, ktoré dostaneme od našich českých partnerov. Ide o otázku, o ktorej sa v Európskej rade musí rozhodnúť do konca tohto mesiaca.
<P>
Určite nechceme, myslím, že to nie je v nikoho záujme, mať Komisiu, ktorá nemá plné zákonné právomoci. Nie je to v záujme Komisie a som si istý, že ani v záujme Európskeho parlamentu. Preto som povedal, že som pripravený. Som pripravený začať zostavovať novú Komisiu, len čo dosiahneme právnu jednoznačnosť a Európska rada začne so samotným procesom. A preto potrebujem, aby Rada prijala určité rozhodnutia. Potrebujem, aby Európska rada navrhla vysokého predstaviteľa, pretože podľa Lisabonskej zmluvy musí predseda Komisie schváliť vysokého predstaviteľa ako podpredsedu Komisie.
<P>
V súvislosti s niektorými poznámkami chcem zdôrazniť určité body a upokojiť niektorých poslancov Parlamentu. Niektorí z vás sa vyjadrili, že budeme mať "prezidenta Európy". Je mi ľúto, "prezidenta Európy" mať nebudeme. Ak budeme mať Lisabonskú zmluvu, budeme mať predsedu Európskej rady. A to je rozdiel. Máme predsedu Parlamentu, predsedu Komisie a budeme mať predsedu Európskej rady. Je dôležité tento bod zdôrazniť, pretože niekedy sa podľa mňa vyskytnú predstavy o istých dérives institutionnnelles, a nebudem akceptovať, ani Európska komisia nebude akceptovať, predstavu, že predseda Európskej rady je prezidentom Európy, pretože to nie je zakotvené v zmluvách.
<P>
(potlesk)
<P>
Nie je to zakotvené v zmluvách a zmluvy budeme musieť rešpektovať. Musíme rešpektovať inštitúcie. Máme predsedu Európskeho parlamentu. Máme predsedu Komisie. Ak budeme mať Lisabonskú zmluvu, budeme mať predsedu Európskej rady.
<P>
Je veľmi dôležité pochopiť, že všetky naše rozhodnutia musia byť v súlade s rámcom platných zmlúv. Preto som teraz presvedčený, že len čo Česi preveria svoju situáciu, mali by sme sa posunúť ďalej. A preto si myslím, že by sme mali pracovať na otázkach, ktoré som spomínal pred chvíľou, počnúc od európskej iniciatívy občanov po Európsku službu pre vonkajšiu činnosť, v duchu spolupráce medzi všetkými inštitúciami, a keď sa formálne prijmú všetky rozhodnutia, môžeme s odhodlaním zaviesť všetko, čo nám Lisabonská zmluva prináša. Verím, že to bude väčšia spoľahlivosť, viac demokracie a väčšia účinnosť pre našu Úniu.
<SPEAKER ID="067" NAME="Gay Mitchell" AFFILIATION="PPE">
Vážený pán predseda, ako prvý Ír, ktorý sa zapojil do tejto rozpravy, by som rád poďakoval všetkým svojim kolegom poslancom za dobre mienené poznámky o írskych voličoch. Chcem spomenúť aj tých, ktorým tu doteraz poďakovali. Rád by som upozornil na dvoch ľudí, ktorí zohrali obrovskú úlohu pri kampani za hlasovanie za Zmluvu a záujem svojej krajiny uprednostnili pred záujmami ich politickej strany. Je to pán Enda Kenny, TD, predseda strany Fine Gael, a pán Eamon Gilmore, TD, predseda Strany práce. Týmto ľuďom ešte nikto nepoďakoval. Pre zaručenie uskutočnenia tejto kampane obetavo vykonali viac ako ktokoľvek iný a chcem, aby tu dnes odznelo uznanie týmto ľuďom.
<P>
Postup v súvislosti s Lisabonskou zmluvou v Írsku potvrdzuje, že keď sa snažíme, aby sa k nám ľudia pridali, sú pripravení na to reagovať. Európsky projekt zostáva najväčšou nádejou na mierovú a prosperujúcu budúcnosť pre občanov v Európe a v iných častiach sveta. Nemôžeme sa domnievať, že ľudia ocenia jeho výhody. Keď občanom objasňujeme tieto výhody, musíme byť čo najotvorenejší a najobsažnejší. Rozšírenie tento projekt neoslabilo. Skôr by som povedal, že nám umožnilo, aby sme dovolili využívať jeho výhody aj ostatným. Je potrebná jednota v rozmanitosti.
<P>
Niektorí Íri si neboli istí v súvislosti s obsahom Zmluvy, iní mali obavy v súvislosti s interrupciami, do ktorých členský štát nútia, v súvislosti s neutralitou, stratou komisára a v súvislosti s potenciálnou stratou kontroly nad vlastnou politikou v oblasti priameho zdaňovania. Írsky parlament prostredníctvom osobitného výboru pomenoval obavy občanov po prvom referende a vláda poskytla záruky v týchto záležitostiach zo strany našich partnerov, a predovšetkým zmenu v súvislosti s budúcim zložením Komisie.
<P>
To bola demokracia v praxi na všetkých úrovniach. Dôvodom na to, že írsky parlament mal právo a povinnosť vykonať tieto kroky, je, že mu zvrchovaný ľud Írska dal toto právo a povinnosť. Z vysokej účasti a kladného hlasovania zo strany väčšiny voličov je zrejmé, že sa demokratickej vôli ľudu vyhovelo.
<P>
Pán predseda, súhlasím s tým, čo ste povedali o obavách niektorých našich národov. Dovoľte mi teraz otvoriť jednu tému, ktorú považujem za potrebné spomenúť. Niektorí občania v Írsku aj inde sú presvedčení, že EÚ sa stáva chladnou predovšetkým k otázke kresťanstva, ale aj náboženstva ako takého. Musím povedať, že ja osobne som zaznamenal nedostatok rešpektu niektorých poslancov tu v Parlamente. Považujú sa za nezaujatých a liberálnych, avšak keď je potrebné pokúsiť sa o pohľad z hľadiska človeka s náboženským presvedčením, ich správanie má k tomu ďaleko. Rešpektujem ľudí bez náboženského presvedčenia, plne však očakávam tento rešpekt aj z ich strany. Práve o tomto je celý projekt EÚ. Opakujem, jednota v rozmanitosti. Druhé írske referendum ukazuje, čo možno dosiahnuť, ak sme skutočne obsažní. Tieto slová patria tým, ktorých uši počujú, a našim potomkom.
<P>
Pokročme a dokončime ratifikáciu, aby sme splnili sľuby Lisabonu týkajúce sa väčšej demokracie a transparentnosti, súdržnej úlohy vo svete a uplatňovali tie isté zásady tolerancie a inklúzie, ktoré musíme uplatňovať vo vnútri aj v našom prístupe k ostatným regiónom vo svete, predovšetkým k najchudobnejším z nich.
<SPEAKER ID="068" NAME="Proinsias De Rossa" AFFILIATION="S&amp;D">
Vážený pán predseda, keď sme naposledy diskutovali o tejto otázke, predpokladal som, že írski voliči odmietnu politický cirkus týkajúci sa Gerryho Adamsa, Nigela Farageho a Joea Higginsa. Som veľmi rád, že som to pomenoval správne.
<P>
Je potrebné poznamenať, že nadutosť Nigela Farageho trochu prispela k rozjarenosti írskeho národa, ale, samozrejme, pohŕdavý postoj, ktorý má voči írskej demokracii, tu dnes prenikal zo všetkých pórov jeho tela. Som presvedčený, že jeho manévrovanie s cieľom zapojiť írskych voličov do nabádania Británie na odchod z EÚ ukázalo, že má málo vedomostí o spoločnej britsko-írskej histórii.
<P>
Dôležitejšie je, že írski voliči prevažnou väčšinou dali najavo, že naša budúcnosť sa spája s Európou, že Európa je pre Írsko dobrá a že Írsko pozitívne prispeje k rozvoju Únie. Dúfam, že v krátkom čase ratifikujú Zmluvu všetky členské štáty a že sa bez ďalšieho odkladu budú môcť zaviesť inštitucionálne, demokratické a sociálne reformy. Svet potrebuje účinnejšiu Úniu na zaručenie toho, že dokážeme dôrazne presadzovať ciele udržateľného rozvoja v hospodárskej oblasti, v oblasti životného prostredia a v sociálnej oblasti.
<P>
Pán predseda Barroso a pán úradujúci predseda, chcel by som vám dať jasne najavo, že občania Európy žiadajú od Únie činy. Už viac nepotrebujú, aby ich presviedčali, že potrebujeme celosvetové a domáce riešenia problémov, ktorým čelíme. Potrebujú vidieť činnosť, skutočný začiatok riešenia týchto kríz. Chcú konkrétne kroky, nie rétoriku.
<P>
Dúfam, že zostavíme Komisiu, ktorá bude účinná, ktorá dokáže a predovšetkým bude schopná zbaviť sa neplodnej hospodárskej ideológie, ktorá nás v Európe a vlastne aj vo zvyšku sveta priviedla na pokraj katastrofy. Musíme uskutočniť cieľ, ktorý sme si vytýčili v Lisabonskej zmluve: sociálne trhové hospodárstvo, ktoré prinesie pracovné miesta, prosperitu a slušnú životnú úroveň všetkým našim občanom.
<SPEAKER ID="069" NAME="Pat the Cope Gallagher" AFFILIATION="ALDE">
Vážený pán predseda, írski občania minulý týždeň víťazstvom s počtom 619 000 hlasov jasne vyjadrili svoju dôveru v projekt Európskej únie. Rád by som poďakoval ostatným 26 vládam v Európe a politickým skupinám v tomto Parlamente, ktoré za posledných 15 mesiacov úzko spolupracovali s írskou vládou na komplexnom riešení obáv vyjadrených írskymi občanmi v prvom referende o Lisabonskej zmluve.
<P>
Bolo to skôr víťazstvo írskeho ľudu, nie nevyhnutne vlády alebo politických strán. Írski občania prevažnou väčšinou vyjadrili, že miesto Írska je v srdci Európskej únie.
<P>
(GA) Politické strany, ktoré boli za Zmluvu, tentoraz spolupracovali vo väčšej miere ako pri minulom referende.
<P>
Občianske združenia ako Ireland for Europe a We Belong zohrali kľúčovú úlohu pri dokazovaní verejnosti, že kladné hlasovanie v referende nepožadoval od občanov Írska len politický systém. Skupiny poľnohospodárov boli jednoznačne za Zmluvu a na tejto kampani sa zúčastnili veľmi aktívne.
<P>
Táto zmena má v porovnaní s predošlým referendom najväčší význam a bola jasne viditeľná.
<P>
Právne záväzné záruky pre Írsko v oblastiach politiky týkajúcich sa daní, neutrality a sociálno-etických otázok objasnili základné obavy írskych ľudí. Dúfam, že teraz sa Zmluva v krátkom čase ratifikuje, a, pán predseda, správy o vašej krajine ma potešili.
<P>
Chcel by som však povedať, že poznámky, ktoré dnes popoludní odzneli z úst pána Farageho zo Strany za nezávislosť Spojeného kráľovstva (UKIP), írskych občanov urazili a to nebudeme akceptovať. Írski občania sú inteligentní, kritickí voliči a poznajú rozdiel medzi predošlou a touto zmluvou, vedia že protokoly obsahujú právne záväzné dohody. Pán Farage, vás a vašich kolegov iste poteší informácia, že váš príspevok v súvislosti so Zmluvou spôsobil nárast o približne 3 alebo 4 % kladných hlasov. Takto si írski ľudia vážia vás a vašu skupinu.
<SPEAKER ID="072" NAME="Ulrike Lunacek" AFFILIATION="Verts/ALE">
(DE) Vážený pán predseda, dámy a páni, aj ja som bola v sobotu veľmi rada a odľahlo mi, keď írski občania hlasovali dvojtretinovou väčšinou za Zmluvu. Je teda zrejmé, že už neveria klamným vyhláseniam a hororovým príbehom napríklad o minimálnej mzde vo výške 1,84 EUR a že spoločnej Európe povedali "áno".
<P>
Nakoniec máme šancu spoločne pracovať na našej zahraničnej politike s cieľom dosiahnuť lepšie predchádzanie konfliktom, zvýšenú ochranu ľudských práv a viac demokracie vo všetkých častiach sveta, inak povedané, mať väčší zmysel pre celosvetovú zodpovednosť Európskej únie. Aby to však nakoniec vstúpilo do platnosti, a niektorí kolegovia to už poznamenali, potrebujeme podporu všetkých európskych vedúcich predstaviteľov štátov alebo vlád, aby presvedčili na podpísanie Zmluvy aj prezidenta Klausa. Mám na mysli všetkých z nich. Keď som dnes ráno počula, že vedúci predstaviteľ vlády, konkrétne rakúsky kancelár Werner Faymann, v interview vyhlásil, že ak prezident Klaus Zmluvu nepodpíše, vidí príležitosť uskutočniť ďalšie referendum aj v Rakúsku, bola som pobúrená. Je to dôkazom nedostatku zodpovednosti v súvislosti s európskou politikou. V tejto súvislosti by som chcela požiadať pána úradujúceho predsedu Rady, aby dal vedúcemu predstaviteľovi rakúskej vlády jasne najavo, že musíme prevziať spoločnú európsku zodpovednosť. Chcela by som, aby to dali jasne najavo aj sociálno-demokratickí poslanci.
<P>
Potrebujeme, aby všetci, ktorí sú za túto spoločnú Európu, dali jasne najavo, že aj prezident Klaus musí podpísať Zmluvu a že nepotrebujeme nič, čo by oslabilo proces, ktorý vedie k uplatňovaniu Lisabonskej zmluvy. Nerobme "spompanadln", ako hovoríme v Rakúsku, alebo inými slovami, nechytajme sa bez rozmyslu čohosi len preto, že to môže byť populárne medzi ľuďmi. Z hľadiska európskej politiky to považujem za veľmi nezodpovedné a dúfam, že vedúci predstaviteľ rakúskej vlády vezme toto svoje vyhlásenie späť.
<SPEAKER ID="073" NAME="Jan Zahradil" AFFILIATION="ECR">
(CS) Dámy a páni, nemám v úmysle miešať sa do vnútorných záležitostí Írska a uznávam právo írskej politickej reprezentácie nechať hlasovať o tejto zmluve toľkokrát, koľkokrát uzná za vhodné, a, samozrejme, rešpektujem výsledok tohto referenda, rovnako ako som rešpektoval výsledok minuloročného referenda, ktoré dopadlo opačne. Neviem, ktorý výsledok je hodnotnejší alebo platnejší, možno by mi v tom mohli byť írski kolegovia nápomocní radou, avšak jediné, čo môžem hodnotiť, je to, ako to pôsobí navonok a ako celá atmosféra okolo ratifikácie Lisabonskej zmluvy pôsobí navonok, a, bohužiaľ, musím povedať, že ten dojem je otrasný. Ja som žil prvých 26 rokov svojho života v režime, ktorý nedovoľoval slobodnú voľbu a kde žiadne slobodné voľby neboli možné a kde bol možný len jeden jediný výsledok. Ja sa veľmi obávam, že mnohí v tejto miestnosti aj inde v Európskej únii sa domnievajú, že jediný možný a mysliteľný výsledok, pokiaľ ide o ratifikáciu Lisabonskej zmluvy, bol a je áno a žiadny iný výsledok pre nich nie je prijateľný a nie je pre nich prípustný.
<P>
A ja sa pýtam, prečo je toľko kriku a toľko politického tlaku okolo Lisabonskej zmluvy, keď predsa bez tejto zmluvy by sa Európska únia ani nerozpadla, ani nezrútila, ale fungovala by ďalej na terajšom zmluvnom základe. A odpovedám si, že v tomto prípade sme svedkami úplne exemplárneho príkladu realpolitik, mocenskej politiky, kedy nejde o demokratickejšiu Európu alebo o lepšie fungujúcu či transparentnejšiu Európsku úniu, ale ide o nové prekreslenie mocenských pomerov v Európskej únii. Ja to hovorím bez horkosti, ja som v politike dosť dlho na to, aby som vedel, čo to je realpolitik, ale aspoň si tu nehovorme, čo nie je pravda.
<P>
Kto Lisabonskou zmluvou získa? Bude to Európska komisia, takže sa nečudujem, že Európska komisia je jej veľkým zástancom. Bude to Európsky parlament, takže sa nečudujem, že mnohí v tejto miestnosti sú zástancami tejto zmluvy. A bude to niekoľko silných štátov Európskej únie a budú to tiež federalisti vo všetkých frakciách, či už je to Európska ľudová strana, alebo Strana európskych socialistov, či Strana európskych liberálov. Ja sa však najviac obávam toho, že tento prístup, prístup v štýle účel svätí prostriedky, sa obráti proti nám všetkým, že budeme svedkami protireakcie, ktorá príde v budúcich rokoch, a že tento tlak na schválenie Lisabonskej zmluvy vyvolá protitlak v podobe nárastu podpory skutočných antieurópanov, extrémistických, xenofóbnych a protieurópskych síl a že toto víťazstvo bude Pyrrhovým víťazstvom.
<SPEAKER ID="074" NAME="Zoltán Balczó" AFFILIATION="NI">
(HU) Chcel by som kolegovi položiť krátku otázku, a to: Myslíte si, že to, že írska vláda môže vyhlásiť referendum toľkokrát, koľkokrát chce, je súčasťou demokratického procesu? Aký je potom váš názor na správy o tom, že hlava rakúskej vlády teraz po prvý raz zvažuje vyhlásenie referenda o tejto otázke? Beriete to tiež ako znak demokracie alebo by ste to nazvali zneužívaním moci, ako o tom hovoril predchádzajúci rečník? Mohli by ste mi na to, prosím, odpovedať?
<SPEAKER ID="075" NAME="Jan Zahradil" AFFILIATION="ECR">
(CS) Nie som tu na to, aby som hodnotil postupy írskej vlády alebo rakúskej vlády, či akejkoľvek inej vlády. Nerobil som to, nerobím to a robiť to v žiadnom prípade nebudem.
<SPEAKER ID="076" NAME="Bairbre de Brún" AFFILIATION="GUE/NGL">
(GA) Vážený pán predsedajúci, ľud Írska prehovoril. A ja to akceptujem. Tí, ktorí vravia, že teraz ľudia hlasovali "za" Európu, tvrdia, že minulý rok hlasovali "proti" Európe. Tak to však nie je. O podporu Írska Európe nešlo ani minulý rok, ani tento rok.
<P>
Európska komisia sa priamo pred referendom rozhodla investovať rozsiahle zdroje do propagačnej kampane o výhodách Európskej únie. To posilnilo presvedčenie, že išlo o hlasovanie za Európu alebo proti nej, a nie o hlasovanie za Lisabonskú zmluvu alebo proti nej. A to je podľa mňa smutné.
<P>
Všetci v tejto miestnosti teraz musia čeliť jasnej, náročnej výzve, ktorá je pred nami, a to uznať, že ešte stále treba riešiť mnohé z obáv, ktoré vyšli najavo počas kampane za referendum. Ľuďom ide najmä o platy, práva zamestnancov a verejné služby, ako aj o zabránenie militarizácii a hlas menších štátov.
<P>
Tentoraz sa ľuďom v Írsku hovorilo, že ak po druhý raz povedia nie, Írsko ostane osamotené, izolované tvárou v tvár ekonomickej kríze.
<P>
Tí, ktorí túto zmluvu podporili ako zmluvu v prospech pracovných miest a investícií, by teraz tieto pracovné miesta a investície mali zabezpečiť.
<P>
Nemalo by sa zabúdať na dané sľuby len preto, že sa podarilo dosiahnuť výsledok požadovaný írskou vládou a predstaviteľmi EÚ.
<SPEAKER ID="077" NAME="Morten Messerschmidt" AFFILIATION="EFD">
(DA) Vážený pán predsedajúci, ak sa o referende, ktoré v Írsku prebehlo, dá niečo povedať, tak to, že ak máte dostatočne veľkú nerovnováhu medzi tábormi za a proti, ak je dostatočne veľká nerovnováha v mediálnom pokrytí problému a ak otázku zopakujete dostatočne často, je nanajvýš pravdepodobné, že ľudia budú hlasovať za. Ak však niektorý z týchto predpokladov nie je splnený, neprinútite Európanov, aby sa v prospech týchto inštitúcií vzdali väčšej časti suverenity, než ako je to dnes. To je realita, z ktorej budeme musieť vychádzať.
<P>
Ďalšou súčasťou reality - a určite nanajvýš nepohodlnou, prinajmenšom pre tých, ktorí Zmluvu podporujú - je metóda, ktorou sa Zmluva presadzuje, a táto metóda je jedinou možnou, ktorou sa to dá dosiahnuť, najmä v atmosfére strachu. V atmosfére strachu z toho, že by sa v Spojenom kráľovstve vytvorila nová situácia, ktorá by viedla k položeniu tejto otázky britským občanom. V atmosfére strachu musí byť nepríjemná už len predstava, že by sa ľudí v ďalšej krajine mohli opýtať na ich názor - a že by sa znova dostala k slovu demokracia.
<P>
Počuli sme, ako pán predseda v Parlamente povedal, že sa bude rešpektovať aj tábor odporcov. Ale ruku na srdce, rešpekt voči odporcom Zmluvy je veľmi málo viditeľný. Počuli sme, že sa zo Zmluvy odstránia symboly - a pritom celý tento Parlament je obložený vlajkami. Počuli sme, že sa zo Zmluvy odstráni hymna - a na oslavu nového Parlamentu sa hrala Beethovenova 9. symfónia. Záruky, ktoré dostali írski voliči či my skeptici, veľkú dôveru nevyvolávajú. Chceli by sme mať dôveru, ale akosi sa jej nedostáva.
<SPEAKER ID="078" NAME="Proinsias De Rossa" AFFILIATION="S&amp;D">
Vážený pán predsedajúci, chcel by som vyzvať tých, ktorým sa nepáči výsledok írskeho referenda, aby prestali pochybovať o demokratických postupoch v Írsku. Írsko je demokratický štát. Je to nezávislý demokratický štát. Parlament Írskej republiky sa rozhodol vyhlásiť referendum; toto referendum prebehlo. Podporilo ho 95 % zvolených poslancov írskeho parlamentu. Takže, prosím, kritizujte si Európsku úniu, ale nemáte žiadne právo spochybňovať demokraciu v našej krajine.
<SPEAKER ID="079" NAME="Predsedajúci">
Podľa pravidla modrej karty musíte položiť otázku, a nie predkladať tvrdenie. Formulácia je jednoznačná a je veľmi dôležité, aby sa toto pravidlo dodržiavalo.
<SPEAKER ID="080" NAME="Morten Messerschmidt" AFFILIATION="EFD">
(DA) Vážený pán predsedajúci, demokracia pre mňa znamená, že položím otázku a dostanem na ňu odpoveď. Demokracia neznamená, že sa pýtam stále dokola, kým nedostanem odpoveď, ktorú som už vopred očakával. Ak poslanci tohto Parlamentu a ak členovia Komisie a Rady skutočne nemajú taký strach z obyčajných ľudí, prečo boli snahy zabrániť konaniu referenda neúspešné len v jednej krajine? Vládam a inštitúciám EÚ sa podarilo zabrániť konaniu referenda v ostatných 26 členských štátoch. Toto nie je demokracia.
<SPEAKER ID="081" NAME="Francisco Sosa Wagner" AFFILIATION="NI">
(ES) Vážený pán predsedajúci, tento Parlament je kráľovstvom fantázie, kráľovstvom snov.
<P>
Občania Írska nám svojím silným hlasom dodávajú odvahu a silu, aby sme naďalej prosperovali a budovali silnú a predovšetkým federálnu Európu.
<P>
Len tak si zaslúžime označenie právoplatných nasledovníkov otcov Európy, vďaka ktorých úsiliu sme tu dnes všetci prítomní.
<SPEAKER ID="082" NAME="Othmar Karas" AFFILIATION="PPE">
(DE) Vážený pán predsedajúci, dámy a páni, väčšina sa raduje a cíti úľavu. Očakávam, že menšina sa s výsledkom zmieri.
<P>
Väčšina z 27 štátov a poslancov Európskeho parlamentu opakovane povedala áno ďalšiemu vývoju Európskej únie. Vidíme demokratickú väčšinu a blokujúcu menšinu. Toto áno demokratickej väčšiny bolo dôležitým krokom správnym smerom a znamenalo áno zdravého rozumu, áno demokratickejšej, transparentnejšej Európskej únii, ktorá je bližšie k svojim občanom, áno pozitívnych proeurópskych mysliteľov a činiteľov, áno posilneniu pozície Európskej únie vo svete.
<P>
Čaká nás ešte dlhá cesta, pretože potrebujeme spoločnú zahraničnú a bezpečnostnú politiku, aby sme sa stali globálnym hráčom. Potrebujeme ďalej rozvíjať demokraciu napríklad tým, že umožníme európske referendum, všeobecné európske volebné právo a mnoho ďalšieho. Už teraz nás čaká práca a nemôžeme si dovoliť strácať čas. Očakávam, že Komisia urýchli reformu tejto oblasti a začne rozhovory s členskými štátmi, pokiaľ ide o komisárov. Očakávam, že Rada sa vyjadrí jednoznačne, pokiaľ ide o jej postoj k tomuto výsledku. A očakávam aj to, že my tu v Parlamente zlepšíme svoju komunikáciu a dialóg s občanmi a že im poskytneme lepšie informácie.
<P>
Je jasné, že čím lepšie sú informácie, komunikácia a dialóg, tým je početnejšia aj väčšina. Politici, ktorí neveria, že sú toho schopní, nie sú ľudia na pravom mieste, rovnako ako politici, ktorí sa skrývajú za referendami, pretože sami nechcú predstúpiť pred občanov a vziať na seba zodpovednosť. Čím viac sa debata zamerala na Európu, tým početnejšia bola väčšina. Hovoríme nie nacionalizácii európskej politiky a nie národným referendám o európskych otázkach, okrem referend týkajúcich sa pristúpenia vlastnej krajiny do EÚ.
<SPEAKER ID="083" NAME="Hannes Swoboda" AFFILIATION="S&amp;D">
(DE) Vážený pán predsedajúci, pán Zahradil sa pýtal, kto z toho bude mať prospech. Myslí si, že to budeme my poslanci Parlamentu. Je to možné a nie je na tom ani nič také zlé, ak z toho v parlamentnej demokracii majú do určitej miery úžitok parlamenty - samozrejme nielen Európsky parlament, ale aj národné parlamenty. Prospech z toho však budú mať hlavne občania, ak budeme schopní účinnejšie a lepšie zastupovať ich záujmy.
<P>
Pán Schulz už zdôraznil, že žijeme v meniacom sa svete, vo svete, kde je silná Čína, čoraz silnejšia India, čoraz silnejšia Brazília a stále rovnako silné Spojené štáty.
<P>
Ak sa dnes pozrieme na Washington, vidíme, že dokonca aj nová administratíva sa pýta, čo vraví Európa na rôzne problémy, či už ide o Afganistan alebo iné otázky. Máme v tomto smere jasný postoj a vyjadrujeme sa jasne? Ak nie, nebudú nás brať vážne.
<P>
Rusko sa stále snaží postaviť jednotlivé členské štáty EÚ proti sebe, pretože to je, samozrejme, pre našich partnerov lepšie. Každému, kto ešte dnes vystupuje proti tejto zmluve v naivnej viere, že je to zmluva, ktorá posilňuje Európsku úniu, by som povedal: Tí, ktorí vystupujú proti tejto zmluve, v podstate posilňujú našich takzvaných partnerov alebo, povedzme, našich oponentov.
<P>
Povedalo sa už a pripúšťam, že ešte musíme vyriešiť niektoré inštitucionálne problémy najmä v súvislosti s Európskou službou pre vonkajšiu činnosť. Ale nepokúšajme sa teraz o ďalšie inštitucionálne rozpravy. Naši občania chcú jasnú a presvedčivú odpoveď. Chcú, aby sme sa energicky vyjadrovali k otázkam súvisiacim s ochranou klímy, bezpečnostnými problémami, finančnou reguláciou. Na každom jednotlivom prípade môžeme dokázať, že Lisabonská zmluva znamená zlepšenie. Naše argumenty však musia byť dobre podložené, aby ľudia nemali pocit, že Európska únia sa stará len sama o seba, ale aby videli, že sa stará o záujmy svojich občanov.
<SPEAKER ID="084" NAME="Franz Obermayr" AFFILIATION="NI">
(DE) Vážený pán predsedajúci, tiež som mal otázku na pána Karasa a možno ju ešte stále položím. Adresujem ju však pánovi Swobodovi, keďže paní Lunaceková už kritizovala nášho kancelára pána Faymanna a kolegov z jeho strany. Aký je jeho postoj ako sociálneho demokrata k návrhu vodcu jeho národnej strany a federálneho kancelára na konanie referenda v Rakúsku?
<SPEAKER ID="085" NAME="Hannes Swoboda" AFFILIATION="S&amp;D">
(DE) Vážený pán predsedajúci, nemyslím si, že by sme tu mali diskutovať o vnútorných záležitostiach Rakúska, ale je úplne jasné, že žiadne referendum o Lisabonskej zmluve sa v Rakúsku konať nebude. To je absolútne jasné. Lisabonská zmluva bola ratifikovaná a musí čo najskôr nadobudnúť platnosť. To je môj a náš názor.
<SPEAKER ID="086" NAME="Predsedajúci">
Ďakujem vám za odpoveď na otázku, prečítam vám však, vážení kolegovia, pravidlo, pretože sa s ním všetci musíme oboznámiť.
<P>
"Predsedajúci môže dať slovo poslancom, ktorí zdvihnutím modrej karty prejavia želanie položiť inému poslancovi otázku počas jeho prejavu" - teda nie neskôr - "otázku, ktorá netrvá dlhšie ako pol minúty" - teda len otázku - "ak s tým súhlasí rečník a ak to podľa predsedajúceho nepovedie k narušeniu rozpravy."
<P>
Ak sa modré karty budú zdvíhať príliš často, nedám vám slovo, pretože to povedie k prerušeniu rozpravy. Toho si musíte byť vedomí.
<P>
Zdvihnite kartu včas a len pri otázkach, ktoré trvajú pol minúty; odpovede nesmú presiahnuť jednu minútu. To sú naše pravidlá a my ich musíme veľmi prísne dodržiavať.
<SPEAKER ID="087" NAME="Alexander Graf Lambsdorff" AFFILIATION="ALDE">
(DE) Vážený pán predsedajúci, jednu vec sme tu ešte dnes dostatočne nezdôraznili, a to skutočnosť, že pozitívny výsledok referenda v Írsku zďaleka nebol prvým pozitívnym výsledkom, pokiaľ ide o ústavný proces, o ktorom sa zmienil pán Verhofstadt. Mali sme referendum s pozitívnym výsledkom v Luxembursku a v Španielsku. Takže toto referendum zďaleka nebolo prvé.
<P>
Počúvať pána Farageho je vždy zábavné. Dnes to však zábavné nebolo. Euroskeptici skutočne nevedia prehrávať. Šok z dvojtretinovej väčšiny skutočne reže do živého. Po prvý raz dnes nebolo zábavné počúvať vás. Bolo tiež zaujímavé sledovať, ako sa pán Kirkhope otáčal na stoličke, pretože Konzervatívna strana je svojimi názormi na európsku politiku tejto zvláštnej strane veľmi blízka. Dúfam, že sa to niekedy zmení.
<P>
Videli sme, že európsky integračný proces má v Írsku demokratickú podporu. Je však dostatok demokracie v Európe? Je demokracia v Európe dokonalá? V žiadnom prípade, ale aj tak to bol pre demokraciu v Európe úspešný deň.
<P>
Teraz sa niektorí sťažujú, že Írsko bolo pod tlakom. Pán de Rossa celkom jasne povedal, že konanie ďalšieho referenda bolo zvrchovaným rozhodnutím Írska. Pripomeňme si, ako sa Európska únia pokúšala bojkotovať Rakúsko, keď sa k moci dostal Jörg Haider. Ale jednoducho to nefungovalo. Nemôžeme vyvíjať tlak na naše členské štáty. Len ony majú zvrchované právo rozhodovať o týchto otázkach.
<P>
Ďalší sa sťažujú, že Írsko povedalo áno len v dôsledku krízy. Írsko počas krízy pocítilo európsku solidaritu. To je predsa pozitívne! My tiež očakávame európsku solidaritu, ak je v domovoch ľudí v Bulharsku alebo Maďarsku zima, lebo Rusko a Ukrajina sa znova hádajú pre plyn. Európska solidarita je dobrá vec. Ak je toto jej výsledkom, myslím, že je to dobrá vec.
<P>
Zmluva otvára nové možnosti. Je veľa oblastí politiky, ktorých sa týka - rozpočtovej politiky, politiky v súdnictve, pokiaľ ide o vnútorné záležitosti - ale najdôležitejšou pre mňa je zahraničná politika. Hoci pán Swoboda povedal, že by sme nemali viesť žiadne inštitucionálne rozpravy, potrebujeme serióznu rozpravu o Európskej službe pre vonkajšiu činnosť. Musíme hovoriť jednohlasne. Tento Parlament - a to by som chcel jasne povedať Komisii, ale aj Rade - chce silného vysokého predstaviteľa a efektívnu Európsku službu pre vonkajšiu činnosť. Chceme Európsku službu pre vonkajšiu činnosť so širokou základňou, chceme, aby bola blízko Komisii a aby mala prístup k všetkým službám vrátane služieb sekretariátu Rady. To bude rozhodujúcou skúškou - vrátane vypočutia pred Komisiou. Bude to tiež rozhodujúca skúška pre budúcnosť európskej zahraničnej politiky 21. storočia, aby sme boli schopní hovoriť jednohlasne.
<SPEAKER ID="089" NAME="Hélène Flautre" AFFILIATION="Verts/ALE">
(FR) Vážený pán predsedajúci, ratifikácia Lisabonskej zmluvy bude pre Európsky parlament znamenať niečo veľmi prosté; budeme mať ďalších 18 poslancov z 12 členských štátov Európskej únie.
<P>
Boli sme prezieraví, pretože v marci tohto roka Európsky parlament požiadal všetky členské štáty, aby tento výsledok anticipovali vyhlásením, že voľby 7. júna budú demokratickým základom pre vyslanie týchto ďalších osemnástich poslancov ako platná metóda menovania.
<P>
Niektoré členské štáty to urobili, ako napríklad Španielsko a vaša krajina, pani úradujúca predsedníčka Rady. Iné krajiny, ktoré však vyhlasujú, že sú veľmi spokojné, podobne ako ja, s výsledkom írskeho referenda a želajú si uplatňovanie Lisabonskej zmluvy, ešte stále nesplnili svoju povinnosť, pokiaľ ide o ich vlastnú vôľu, a neuviedli svoju metódu menovania.
<P>
Môžeme rátať s tým, pani úradujúca predsedníčka Rady, že požiadate všetky členské štáty na zasadnutí Európskej rady 29. až 30. októbra, aby uviedli svoju metódu menovania ďalších poslancov podľa Lisabonskej zmluvy?
<P>
Druhou vecou, ktorá ma skutočne šokuje, je, že každý hovorí o veľkých ambíciách Lisabonskej zmluvy, ale to predpokladá aj náš záväzok v súvislosti s jednou veľmi jednoduchou otázkou: rovnosťou medzi ženami a mužmi. To je záväzný cieľ Charty základných práv ako súčasti Lisabonskej zmluvy. Pokiaľ viem, pokiaľ ide o ďalšie dve funkcie, ktoré ešte nie sú obsadené, teda funkcie vysokého predstaviteľa a podpredsedu Komisie a predsedu Rady, dostali sa do obehu len mužské mená.
<P>
Vaša krajina, Švédsko, sa v tomto ohľade chová pomerne príkladne. Očakávam, že tomu budete venovať mimoriadnu pozornosť. Nie je možné, aby sme v štyroch najzodpovednejších európskych funkciách mali len mužov. Nie je to hodné Lisabonskej zmluvy, nie je to hodné Európy. Rátam s tým, že zaručíte, aby sa rovnosť mužov a žien rešpektovala aj na tejto úrovni.
<SPEAKER ID="090" NAME="Peter van Dalen" AFFILIATION="ECR">
(NL) Vážený pán predsedajúci, holandská futbalová legenda Johan Cruyff raz povedal, že všetky výhody majú svoje nevýhody. Výhodou Lisabonskej zmluvy je, že členským štátom dáva o niečo väčšie slovo a národným parlamentom väčší vplyv. Nevýhodou je, že presúva centrum moci ďalej smerom k Európe. Vážený pán predsedajúci, toto je nevýhoda, ktorú predovšetkým v tomto parlamente nesmieme podceniť. Nakoniec počas 30 rokov sme videli, ako právomoci v Európe narastali nepriamo úmerne k účasti našich občanov vo voľbách do Európskeho parlamentu. Presun väčších právomocí do Bruselu šiel ruka v ruke s nižšou účasťou v európskych voľbách. Ak Lisabonská zmluva nadobudne platnosť, Európa sa musí poučiť z nasledovného: nechať Úniu konať pragmaticky a nechať ju opakovane dokazovať jej pridanú hodnotu. Iba potom môžeme získať podporu európskych voličov.
<SPEAKER ID="091" NAME="Joe Higgins" AFFILIATION="GUE/NGL">
Vážený pán predsedajúci, z pohľadu ľavice a socialistov som proti Lisabonskej zmluve a odmietam intervenciu xenofóbov a pravicových síl. To, čo sa udialo v Írsku v referende, nebolo víťazstvom demokracie. Veľká koalícia - politické organizácie, významné spoločnosti, väčšina kapitalistickej tlače a Komisia EÚ - zastrašovali írskych občanov, že ak budú hlasovať proti prijatiu Zmluvy, zostanú v hospodárskej izolácii, Európska únia ich potrestá a dôjde k odlivu investícií a kapitálu. Ak však budú hlasovať v jej prospech, potom bude dostatok pracovných miest, investícií a nastane oživenie hospodárstva. Samé klamstvá.
<P>
Pokrytectvo írskej vlády sa prejavilo tým, že požiadala vedenie spoločnosti Aer Lingus, aby oznámenie o necitlivom zrušení 700 pracovných miest v spoločnosti odložila na dnes, po uskutočnení referenda. Komisia EÚ intervenovala neustále: zasahovala do procesu. Traja predsedovia nie sú tu prítomní, ale od ich zástupcov chcem, aby ich požiadali o reakciu k nasledovnému škandálu. Pán Tajani, komisár EÚ pre dopravu, strávil celý deň cestovaním po Írsku lietadlom spoločnosti Ryanair spolu s jej výkonným riaditeľom, aby agitovali pre hlasy za Zmluvu. On má na starosti dopravu a mal by chrániť spotrebiteľov a pracujúcich. Cestovaním s výkonným riaditeľom jednej z najväčších spoločností poskytujúcich dopravu sa úplne skompromitoval. Čo mi na to odpoviete?
<P>
Na záver, hovorí sa o tom, že pán Tony Blair bude novým predsedom Rady EÚ. Povedzme to na rovinu. Pán Tony Blair je vojnový zločinec. Za žiadnych okolností nemôže byť -
<P>
(Predsedajúci naliehavo žiadal rečníka, aby skončil, pretože prekročil svoj rečnícky čas.)
<P>
Prerušili ste ma zbytočne, pán predsedajúci. Domnievam sa, že tomuto zasadnutiu predsedáte vy, a nie tento vážený poslanec.
<P>
Bod, s ktorým som chcel skončiť bol, že pán Tony Blair nesmie byť menovaný do funkcie prezidenta EÚ.
<P>
Predsedajúci prerušil rečníka.
<SPEAKER ID="092" NAME="Predsedajúci">
Vidím modrú kartu. Rád by som upozornil poslanca, ktorý zdvíha kartu, že, vždy, keď zdvihnete modrú kartu, bránite tým vystúpeniu poslanca, ktorého meno je na zozname rečníkov. Na schôdzi predsedníctva sa budem snažiť zmeniť toto ustanovenie, pretože nemôžeme dovoliť, aby dochádzalo k situácii, keď sa poslancom, ktorých mená sú na zozname rečníkov, bráni v ich vystúpení, pretože iní poslanci ich prerušujú, čo je v súčasnosti legitímny postup.
<SPEAKER ID="093" NAME="Nessa Childers" AFFILIATION="S&amp;D">
Vážený pán predsedajúci, rada by som sa spýtala pána Higginsa, že čo by musela obsahovať Lisabonská zmluva, aby ju podporil.
<SPEAKER ID="094" NAME="Joe Higgins" AFFILIATION="GUE/NGL">
Vážený pán predsedajúci, Lisabonská zmluva umožňuje zintenzívňovanie neoliberálnej hospodárskej agendy, ktorá spôsobila hospodársku katastrofu v celej Európe, výsledkom ktorej je 21 miliónov nezamestnaných, zintenzívňovanie zbrojenia a zbrojárskeho priemyslu a väčší tlak na privatizáciu. Zmluva neobsahuje nič v tom zmysle, čo by mohol oddaný socialista podporiť.
<P>
Budeme podporovať skutočné iniciatívy, ktoré budú hájiť práva pracujúcich v Európe. Keď však Lisabonská zmluva a Listina základných práv v skutočnosti inštitucionalizujú rozhodnutia Európskeho súdneho dvora, čím umožňujú vykorisťovanie migrujúcich pracovníkov podnikateľmi, ktorí podnikajú za hranicami vlastného štátu, ako potom môžeme niečo také podporiť?
<SPEAKER ID="095" NAME="Timo Soini" AFFILIATION="EFD">
(FI) Vážený pán predsedajúci, detstvo a mladosť som prežil v tesnej blízkosti komunistickej diktatúry, Sovietskeho zväzu. Strach bol na dennom poriadku. Fínsko, ktoré je malou krajinou, bolo práve tam. Napriek tomu sme to zvládli, boli sme nezávislí. Teraz ma udivuje skutočnosť, že v Európskej únii je prípustný iba jeden konečný výsledok. Možno vyjadriť názory, dokonca i nesúhlas, dokonca i názory euroskeptikov sú dovolené, konečný výsledok však musí byť rovnaký.
<P>
Ak vyhráte nečestným spôsobom, už dopredu ste prehrali. Aby som mohol použiť príklad z futbalu, pripomeňme si Maradonov incident s gólom rukou. Kto z vás si pamätá zápas medzi Argentínou a Anglickom a akým výsledkom nakoniec skončil? Víťazstvo bolo dosiahnuté podvodom, či nie? Pozrite sa, kde je teraz Maradona, ten, ktorý vyhral nečestným spôsobom.
<P>
Na záver by som chcel povedať Švédsku, krajine, ktorá vykonáva predsedníctvo, že naďalej rešpektujete rozhodnutie švédskych občanov, ktorí hlasovali proti prijatiu eura. Túto otázku ste opätovne neprehodnocovali po jednom či dvoch, dokonca ani po piatich rokoch. V tomto prípade to však bolo iba o rok neskôr. Toto je demokracia EÚ a jedného dňa zožne to, čo si zaslúži.
<SPEAKER ID="096" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, aj ja som žila a stále žijem v malej krajine. Rada by som sa spýtala pána Soiniho, či nesúhlasí s tým, že toto je prípad, keď Írsko ako malá krajina ukázalo obrovskú silu, pretože doslova celú Európu položilo na kolená. Teraz po dlhej rozprave Írsko, taká istá malá krajina ako Fínsko, hľadá ochranu v Európskej únii a chce posilniť EÚ. Nie je predsa úlohou Európskej únie a Lisabonskej zmluvy chrániť malé krajiny?
<SPEAKER ID="097" NAME="Timo Soini" AFFILIATION="EFD">
(FI) Vážený pán predsedajúci, toto je zlá zmluva pre malé krajiny. Oslabí hlasy Írska, Dánska a Fínska v Rade ministrov. Veľké krajiny budú ešte silnejšie.
<P>
Milujem Írsko, bol som tam 20-krát. V Írsku som sa stal katolíkom. O to ale nejde. Je mi iba veľmi ľúto, keď vidím taký obrovský posun vo volebných výsledkoch. Prvýkrát bolo 53 % proti a 47 % za. Tento raz bolo 67 % za a 33 % proti. Čo sa udialo a prečo? Zastávam názor, že to bol strach. Želám Írsku veľa úspechov a nech Boh žehná írskemu ľudu.
<P>
(Liisa Jaakonsaariová vyjadrila pripomienku bez použitia mikrofónu.)
<SPEAKER ID="098" NAME="Csanád Szegedi" AFFILIATION="NI">
(HU) Dámy a páni, v prvom rade by som chcel poďakovať írskemu ľudu, predovšetkým každému jednému zo 600 000 odvážnych občanov, ktorí odmietli diktátorskú Lisabonskú zmluvu a pripojili sa k boju za demokraciu v Európe. Každý, koho potešil výsledok tohto opakovaného referenda, sa tiež bude tešiť zo smrti demokracie a diktátorstva globalizmu. Európski politici by nemali podporovať diktátorstvo globalizmu, ale mali by sa zaoberať skutočnými problémami: ako odstrániť nezamestnanosť, zabrániť masovému prisťahovalectvu a zrušiť diskriminačné a nehumánne Benešove dekréty a slovenský jazykový zákon. Vyzývam tiež všetkých kolegov a poslancov, aby podporili snahy o autonómiu najväčšej menšiny v Európe, ktorá bola zbavená svojich občianskych práv, Maďarov žijúcich za hranicami Maďarska. Zástupcovia Jobbiku môžu podporiť Európsku úniu, len ak bude založená na národných tradíciách. Ďakujem.
<SPEAKER ID="099" NAME="Marian-Jean Marinescu" AFFILIATION="PPE">
(RO) Teší nás, že írske referendum potvrdilo obrovské víťazstvo tých, ktorí podporovali Lisabonskú zmluvu. Musíme zablahoželať a zároveň poďakovať tým, ktorí agitovali za Zmluvu v Írsku.
<P>
Tento hlas v prospech Zmluvy reprezentuje rozhodnutie írskych občanov pokračovať v procese rozvoja Európskej únie. Umožnili nám tým predstaviť si v budúcnosti čas, keď Európska únia bude hovoriť silným hlasom na všetkých rokovaniach s najväčšími svetovými mocnosťami. Tento hlas bude hovoriť v mene 27 alebo viacerých členských štátov.
<P>
Predmet novej základnej zmluvy sa prvýkrát prerokovával v roku 2002. Minulý piatok znamenal ukončenie procesu pre prijatie novej zmluvy. Dôvod, prečo hovorím, že znamenal ukončenie procesu, je ten, lebo som presvedčený, že občania Európy, či už priamo alebo nepriamo, vyjadrili svoje názory. Poľsko oznámilo, že bude Zmluvu okamžite ratifikovať. Stále tu však je jedna osoba, ktorá je presvedčená, že je potrebné zablokovať ratifikáciu tejto Zmluvy, napriek tomu, že, parlament krajiny, na čele ktorej stojí, ju ratifikoval. Verím, že predseda zohľadní želania občanov všetkých 27 členských štátov vrátane Českej republiky a podpíše ratifikáciu Zmluvy.
<P>
Dámy a páni, uplatňovanie Zmluvy v budúcnosti bude znamenať nové povinnosti pre Európsky parlament. Aby bol Parlament schopný čo najskôr splniť tieto povinnosti bez toho, že by to spôsobilo oneskorenie legislatívneho procesu, bude musieť urobiť potrebné prípravy. Odstránenie dvoch správ o Fonde solidarity z programu v súvislosti so zemetrasením v Taliansku nám dnes dáva jasný príklad. Dokonca i dnešný problém s modrými kartami je toho ďalším príkladom.
<P>
Verím, že správne služby venujú tomuto aspektu aspoň toľko pozornosti, koľko jej venovali štatútu poslancov.
<SPEAKER ID="100" NAME="Predsedajúci">
Rád by som vám ešte raz vysvetlil, že rokovací poriadok hovorí v prvom rade to, že predseda môže udeliť slovo. To, že môže "udeliť slovo" teda znamená, že sa môže rozhodnúť, či poslancovi udelí alebo neudelí slovo. Súčasný predseda uprednostňuje udelenie slova poslancom, ktorí sú na zozname, pred udelením slova poslancom, ktorí si zoberú rečnícky čas a bránia tým vystúpeniu poslancov, ktorí sú na zozname v súlade s rečníckym časom prideleným každej politickej skupine. V druhom rade rokovací poriadok hovorí, že modrá karta by sa mala zdvihnúť počas vystúpenia poslanca, ktorému má byť položená otázka, a nie až po ukončení jeho vystúpenia.
<SPEAKER ID="101" NAME="Ramón Jáuregui Atondo" AFFILIATION="S&amp;D">
(ES) Vážený pán predsedajúci, prvom rade by som rád povedal, že som znepokojený touto rozpravou, pretože to, čo malo byť oslavou pre Európu, sa zmenilo na rozpravu, v ktorej sme sa dostali do bodu, keď sa pýtame predsedu Parlamentu, ako privítal výsledky.
<P>
Odznelo tu viac ako desať vystúpení, ktoré otvorene kritizovali nielen Európu, čo by mohlo byť legitímne, ale aj demokratický výsledok referenda v Írsku.
<P>
Som presvedčený, že prišiel čas, aby sa v tomto Parlamente povedalo, že tu, na mieste, ktoré je domovom suverenity európskych občanov, je deväť z desiatich občanov v ňom zastúpených za Európu a že základné presvedčenia najväčších demokratických strán sú v prospech Európy. Dámy a páni, rád by som tiež zdôraznil, že Lisabonská zmluva je predpokladom pre vytvorenie väčšej Európy, pre vytvorenie jednotnejšej a silnejšej Európy, to však, nanešťastie, samé osebe nestačí.
<P>
Rád by som vám všetkým povedal, že ak sa zakladatelia Európskej únie pred 60 rokmi pravdepodobne domnievali, že je potrebné vybudovať spoločný európsky priestor mieru po tragédii vojny, ktorá bola výsledkom snahy niektorých jedincov nariadiť politické názory alebo hegemónie ostatným v Európe, dnešná Európa má úplne odlišné odôvodnenie. Dnes máme vedúce postavenie vo svete pred nami a buď tam budeme alebo nie. V rozprave zaznieva Shakespearove: byť a či nebyť za Európu.
<P>
Iba pred pár dňami som mal možnosť rozprávať sa s ľuďmi, ktorí boli v Pittsburgu, a podľa nich sa svet nepozerá na Európu, ale na Áziu. Európa musí byť jednotná a silná, aby sa stala reálnou skutočnosťou pri stoloch svetových lídrov. Ak tam nebudeme, nebudeme stáť za nič a nebudeme mať žiadny vplyv. Lisabonská zmluva je preto cestou, ale je cestou, po ktorej ešte musíme ísť.
<SPEAKER ID="102" NAME="Andrew Duff" AFFILIATION="ALDE">
Vážený pán predsedajúci, skutočne by sme sa mali poďakovať pánovi Faragemu za jeho príspevok k írskej kampani. Jeho jedinečný štýl postkoloniálneho šovinizmu určite poslúžil pre nábor niekoľkých írskych republikánov, aby hlasovali v prospech Zmluvy.
<P>
Oveľa čudnejšia v tejto kampani je však úplná absencia britskej Konzervatívnej strany, ktorá sa skrývala pod sukne Declana Ganleyho a prezidenta Klausa. Faktom je, že Konzervatívna strana stojí úplne samostatne ako perspektívna vládna strana, ktorá je stále proti tomuto kvalitatívnemu posunu smerom k európskej integrácii.
<P>
Zvážte absurditu euroskeptikov, pretože byť proti Lisabonskej zmluve znamená zotrvávať pri súčasnej Zmluve z Nice a momentálne skôr ťažkopádnej a neprehľadnej a veľmi často aj neefektívnej Únii, ktorá nereaguje na spoločenské požiadavky a globálne problémy. Británia si zaslúži oveľa viac ako Konzervatívnu stranu a Európa určite potrebuje viac.
<SPEAKER ID="103" NAME="Reinhard Bütikofer" AFFILIATION="Verts/ALE">
(DE) Vážený pán predsedajúci, rovnako ako mnohí, ktorí už dnes hovorili, mám radosť z írskeho "áno" a rád by som zablahoželal všetkým tým, ktorí zaň bojovali, predovšetkým írskym Zeleným v Comhaontas Glas. Ak je však pravda, že je to deň oslavy, potom v každom prípade je to deň oslavy, ktorý je výsledkom tvrdej práce. Bolo by nesprávne, keby sme sa teraz jednoducho s pocitom úplného sebauspokojenia vrátili späť k obvyklým rutinným inštitucionálnym procesom, ako keby sa v skutočnosti nič veľké neudialo.
<P>
Predseda Parlamentu vo svojom prvom vyhlásení k tejto téme poukázal na skutočnosť, že by sme mali zreteľne počúvať aj odmietavé "nie" hlasy. Rád by som k tomu dodal, že by sme mali počúvať aj sotva počuteľné hlasy tých, ktorí počas európskych volieb v júni nepovažovali za potrebné zúčastniť sa na nich a zohrať úlohu pri podpore tohto procesu. Myslím tým, že musíme vziať do úvahy skutočnosť, že naša odhodlaná cesta vpred bude úspešná iba vtedy, ak pre zapájanie občanov vyvinieme oveľa väčšie úsilie, ako tomu bolo doteraz.
<P>
Určite sme stratili čas. Stratili sme roky. Európa zaostala v medzinárodnom meradle. Aby sme to videli, stačí iba sledovať stretnutia G20. Európa sa však stane dynamickejšou len vtedy, ak bude viacej zapájať svojich občanov. Nemyslím si, že by sa v dôsledku rozvratného stanoviska prezidenta Českej republiky mal na jej obyvateľov vyvíjať tlak prostredníctvom oznámenia, že v prípade, ak nastanú nejaké pochybnosti, nedostanú komisára.
<P>
Je tu však ešte niečo oveľa dôležitejšie, a to, že by bolo vážnou chybou rozhodnúť sa za zatvorenými dverami pre Tonyho Blaira alebo akéhokoľvek ďalšieho možného kandidáta na úrad predsedu Rady. Namiesto toho by sa táto otázka mala otvorene prediskutovať s obyvateľmi Európy. Navrhujem, aby sme pre všetkých kandidátov na tento úrad mali vypočutie v Parlamente.
<P>
Predsedajúci prerušil rečníka.
<SPEAKER ID="104" NAME="Ashley Fox" AFFILIATION="ECR">
Vážený pán predsedajúci, v júni som bol zvolený, aby som zastupoval juhozápad Anglicka a Gibraltár. Počas volebnej kampane ma zarmútil veľký počet ľudí, s ktorými som sa stretol, ktorí už nepodporujú členstvo Veľkej Británie v EÚ. Zarmútilo ma to, pretože verím, že EÚ je silou dobra vo svete. Podporuje mier a zmierenie medzi národmi Európy. Verím, že v tom bude pokračovať. Jednotný trh podporuje obchod a prosperitu. Vedúce svetové spoločnosti, ako napríklad spoločnosť Airbus v mojom volebnom obvode, ukázali, čo môžeme dosiahnuť, ak spojíme naše priemyselné zdroje.
<P>
Ako študent som žil 12 mesiacov vo Francúzsku a vrátil som sa domov ako frankofil. Želám si, aby mala Británia srdečné a priateľské vzťahy so všetkými európskymi susedmi. Obávam sa, že súčasný pochod k politickej únii bez podpory európskych národov môže viesť k podkopaniu dobrej práce, ktorú EÚ vykonala. Rešpektujem skutočnosť, že írski obyvatelia hlasovali teraz za Lisabonskú zmluvu. Myslím si však, že je hanebné, že do uskutočnenia druhého kola hlasovania ich dotlačili krajiny, v ktorých sa nekonalo ani jedno referendum. Správanie Gordona Browna je zvlášť trestuhodné. Jeho dedičstvom pre Britániu bude nielen to, že nás privedie k úpadku, ale obyvateľom Británie tiež odoprie právo hlasovať o poslednom presune moci z Westminstru do Bruselu. Tým, že poruší svoj sľub uskutočniť referendum, ohrozuje britskú podporu EÚ a to ma veľmi mrzí. Nerozumiem, prečo tí, korí sú za politickú úniu, sa zdajú byť odhodlaní vybudovať túto štruktúru na tých najhorších základoch. Nechápu, že politická únia vybudovaná bez všeobecnej podpory pravdepodobne zlyhá?
<SPEAKER ID="105" NAME="Jiří Maštálka" AFFILIATION="GUE/NGL">
(CS) Dámy a páni, na mnohých tvárach v tejto rokovacej sále vidím výrazy uspokojenia a dokonca i radosť z výsledkov opakovaného írskeho referenda. Pretože ratifikačný proces Lisabonskej zmluvy ešte nie je ukončený, chcel by som podotknúť, aby sme si spokojnosť a radosť odložili až na obdobie, keď európski občania, napríklad v ďalších voľbách do Európskeho parlamentu, potvrdia, že Lisabonská zmluva bola v prvom rade v ich prospech, že zlepšila sociálne podmienky, znížila nebezpečné ozbrojené konflikty a výrazne prispela k modernej demokratickej Európe. Priznávam, že výsledok opakovaného írskeho referenda nebol pre mňa prekvapením. Všetci sme boli svedkami výrazného záujmu zo strany európskych organizácií, ktorý hraničil až s nátlakom na Írsko a bol zodpovedajúcim spôsobom podporený aj finančnými prostriedkami.
<P>
Svojim hlbokým presvedčením som bol fedarilista, a to ešte v období spoločného štátu Čechov a Slovákov. Som federalista v najlepšom zmysle slova a ním aj zostanem. Prekáža mi však - a nie som sám - že o takom dôležitom dokumente nemohli občania Európskej únie rozhodnúť vo všetkých štátoch v referende. Presadiť dokument, ktorý predovšetkým vytvára možnosti pre posilnenie úlohy finančných inštitúcií bez ohľadu na sociálnu Európu, považujem za chybu. Opakované referendum v Írsku považujem za precedent, ktorý je nebezpečný pre celé Európske spoločenstvo. Čas bude naším sudcom a verím, že ukáže, že výsledok druhého írskeho referenda je Pyrrhovým víťazstvom. Chcel by som požiadať, aby sa rešpektoval ústavný poriadok Českej republiky a aby sa nevyvíjal tlak na české orgány, predovšetkým na prezidenta, pri rozhodovaní...
<P>
Predsedajúci prerušil rečníka.
<SPEAKER ID="106" NAME="Predsedajúci">
Vážené dámy a páni, ospravedlňujem sa, ale tak ako výťahy, ktoré sú mimo prevádzky, tlačidlo, ktorým predsedajúci prerušuje rečníka, ktorý prekročil rečnícky čas, ktorý mu bol pridelený, a teda skracuje čas svojich kolegov nachádzajúcich sa na zozname, je takisto pokazené. Preto prosím ukončite svoj prejav, keď vás o to požiadam, inak, keďže tlačidlo na vypnutie mikrofónu nefunguje, polovica poslancov, ktorí sa nachádzajú na zozname rečníkov v tejto veľmi dôležitej diskusii, sa nedostane k slovu, čo považujem za prejav nedostatočnej spolupráce.
<SPEAKER ID="107" NAME="Fiorello Provera" AFFILIATION="EFD">
(IT) Vážený pán predsedajúci, pokúsim sa zmestiť do svojho rečníckeho času. Strana Lega Nord, ktorú zastupujem, hlasovala v talianskom parlamente v prospech Zmluvy a ja osobne som bol spravodajcom. Pokiaľ ide o referendum, rešpektovali sme odmietnutie Zmluvy zo strany Írska a rovnako rešpektujeme jej schválenie až 67 % obyvateľov, čo je dosť vysoké číslo. Vôľa ľudu vyjadrená prostredníctvom referenda je priama a jednoznačná.
<P>
Uvítal som príhovor predsedu Parlamentu z dnešného rána, v ktorom uviedol, že by sme mali načúvať aj dôvodom tých, ktorí hlasovali proti, a najmä položiť si otázku, prečo veľký počet voličov vôbec nehlasoval. Domnievam sa, že ide o racionálnu a citlivú úvahu, pretože európska demokracia nie je založená na rozhodnutiach prijatých na najvyššej úrovni, ale na politickom povedomí a raste politického povedomia medzi európskymi národmi.
<P>
Domnievam sa, že ľudia chcú vidieť viac demokracie...
<P>
(Predsedajúci prerušil rečníka.)
<SPEAKER ID="108" NAME="Andreas Mölzer" AFFILIATION="NI">
(DE) Vážený pán predsedajúci, vo všetkých diskusiách, ktoré sme za niekoľko posledných rokov viedli o Lisabonskej zmluve, dokonca aj jej zástancovia vždy tvrdili, že táto zmluva nie je taká dobrá, ako by mohla byť, že obsahuje mnoho nedostatkov a že v skutočnosti nie je veľmi úspešným kompromisom.
<P>
Teraz sú títo zástancovia šťastní, pretože Zmluva sa čoskoro bude uplatňovať, čo je dosť uspokojivý výsledok. Keď ich však dnes počúvame, ako hovoria, že väčšina vyjadrila svoj názor demokratickým spôsobom a menšina ho jednoducho bude musieť akceptovať, majú naozaj pravdu, no toto tvrdenie by som očakával aj po uskutočnení prvého referenda v Írsku. Jedno je však isté: nevieme, či táto zmluva bude pre Európsku úniu prospešná, alebo či - ako sa domnievam - bude katastrofou. Myslím si, že jej výsledkom bude centralizovaný superštát.
<P>
Jedno je však isté: táto Európa bude dobrou Európou len vtedy, keď bude fungovať demokratickým spôsobom. Demokracia, v ktorej sa hlasuje až kým daná inštitúcia nedosiahne želaný výsledok, nie je demokraciou. Preto dúfam, že teraz nebudeme vyvíjať tlak na českého prezidenta, aby sme túto úlohu čo najskôr dokončili.
<P>
(Predsedajúci prerušil rečníka.)
<SPEAKER ID="109" NAME="Elmar Brok" AFFILIATION="PPE">
(DE) Vážený pán predsedajúci, pán úradujúci predseda Rady, pani podpredsedníčka Komisie, je mi ľúto, že tí, ktorí v prvom referende počas kampane rozširovali lži, musia teraz pripustiť, že parlamenty 26 krajín ratifikovali Zmluvu, že Írsko ratifikovalo Zmluvu v referende a že doteraz všetky rozhodnutia ústavných súdov týkajúce sa Lisabonskej zmluvy boli kladné. Tento fakt nemôžu poprieť.
<P>
Po druhé, v porovnaní so Zmluvou z Nice je Lisabonská zmluva zmluvou parlamentov a občanov, a teda aj zmluvou za lepšiu demokraciu.
<P>
Po tretie, rád by som poďakoval írskym poslancom, írskemu ľudu, ako aj ich opozičnému predstaviteľovi, pánovi Endovi Kennymu, ktorý by sa mal zahrnúť do uvedeného zoznamu.
<P>
Nakoniec by som rád povedal, že som presvedčený, že ratifikačný proces bude pokračovať, keďže Zmluvu ratifikovali všetky parlamenty. Neverím tomu, že prezident Českej republiky sa bude radšej pridŕžať písomnej žiadosti predstaviteľa opozície krajiny, ktorá už Zmluvu ratifikovala, ako názorov svojho vlastného parlamentu a vlastného ústavného súdu. Je to, akoby predstaviteľ francúzskej opozície napísal anglickej kráľovnej a požiadal ju, aby nepodpísala zákon, ktorý schválil britský parlament.
<P>
A posledná vec: pani Malmströmová, chcel by som vás požiadať, aby ste vzali vážne názory, ktoré sme vyjadrili včera vo výbore a ktoré sa týkajú Európskej služby pre vonkajšiu činnosť. Dokumenty, ktoré som...
<P>
(Predsedajúci prerušil rečníka.)
<SPEAKER ID="110" NAME="Libor Rouček" AFFILIATION="S&amp;D">
(CS) Vážené dámy a páni, dovoľte mi, aby som zablahoželal Írom, teda írskemu ľudu, k úspešnému referendu o Lisabonskej zmluve. Jasné írske "áno" je dobrá správa pre Írsko a dobrá správa pre celú Európu. Európska únia potrebuje po svojom historickom rozšírení nový, posilnený zmluvný základ. Len tak totiž bude Európa schopná v čase svetovej hospodárskej krízy a v čase všestrannej globálnej konkurencie úspešne čeliť výzvam a nástrahám 21. storočia. Svoje "áno" Lisabonskej zmluve povedali aj Česi. Obe komory českého parlamentu podporili Lisabonskú zmluvu jasnou ústavnou väčšinou.
<P>
Česká verejnosť Lisabonskú zmluvu schvaľuje, rovnako ako už predtým, v roku 2003, prevažnou väčšinou schválila v referende vstup do Európskej únie. Česi sú si dobre vedomí, že desaťmiliónový národ, rovnako ako celá Európa, môže slobodu, nezávislosť, bezpečnosť, hospodársku a sociálnu prosperitu dosiahnuť len na základe demokratickej, silnej a výkonnej Európskej únie. Česká republika je parlamentnou demokraciou. Právomoci jej prezidenta sa odvíjajú od vôle parlamentu. Český prezident nie je absolutistický monarcha ani najvyšší predstaviteľ v takom politickom systéme, ako za bývalého Sovietskeho zväzu.
<P>
Preto by som chcel vyzvať Václava Klausa, aby rešpektoval vôľu českého ľudu a po objasnení situácie v českom ústavnom súde Lisabonskú zmluvu neodkladne podpísal. Som presvedčený, že zdržovanie a obštrukcie nie sú primerané úlohe a postaveniu českého prezidenta.
<SPEAKER ID="111" NAME="Olle Schmidt" AFFILIATION="ALDE">
(SV) Vážený pán predsedajúci, pani ministerka, pani komisárka, pre prevažnú väčšinu zástancov EÚ bol výsledok írskeho hlasovania dobrou správou. Ako už mnohí povedali, teraz budeme mať demokratickú a otvorenú EÚ. Írsky ľud zohral svoju úlohu tým, že EÚ vyviedol z ústavnej krízy. Zvyšok teraz záleží na nás.
<P>
Myslím si, že je tu niekoľko bodov, ktoré boli tentoraz v prospech EÚ. Nie ste v dobrej pozícii, ak ste sami, keď vo svete vládnu nepokoje. Myslím si, že v tomto všetci so mnou súhlasíte. Pochybnosti týkajúce sa Zmluvy boli odstránené, no domnievam sa, že bol na to dávny, historický dôvod. Írsko nechce byť spájané s britským euroskepticizmom. Dublin nie je Londýn!
<P>
Poniektorí uviedli, že referendum sa nemôže konať viac ako raz. To je, ako keby povedali, že voľby sa nemôžu konať viac ako raz. Pre väčšinu z nás je dobré, že ľudia - a možno dokonca aj niektorí prítomní poslanci - môžu zmeniť svoj názor, ak sa zmenia okolnosti. Preto vládne demokracia a preto hlasujeme viackrát.
<P>
Teraz sú na rade Poľsko a Česká republika, aby Zmluvu ratifikovali. V prípade Poľska by to nemal byť problém. Pokiaľ ide o pána Klausa v Prahe, môže to byť zložitejšie - zdá sa, že je tvrdohlavý. Svoju nedôveru voči Lisabonskej zmluve vyjadril na jar v tomto Parlamente veľmi serióznym, dokonca až útočným spôsobom.
<P>
Teraz už vieme, že v Spojenom kráľovstve ide o veľmi citlivú záležitosť. Ak na nasledujúcu jar dôjde v Londýne k zmene vlády - pričom je pravdepodobné, že sa tak stane - a ak proces ratifikácie v Českej republike bude trvať pridlho, alebo ak bude chcieť usporiadať referendum, je tu riziko, že EÚ bude znovu čeliť problémom súvisiacim s ratifikáciou tejto zmluvy.
<P>
Mojím zámerom bolo osloviť švédskeho premiéra, ten tu však nie je. Má dobré vzťahy s Davidom Cameronom. Dúfam, že tieto vzťahy využije na to, aby zabezpečil lepšiu diskusiu o EÚ, a to nielen v Európe, ale aj v Spojenom kráľovstve. Potrebujeme silnú...
<P>
(Predsedajúci prerušil rečníka.)
<SPEAKER ID="112" NAME="Mirosław Piotrowski" AFFILIATION="ECR">
(PL) Vážený pán predsedajúci, dvojnásobným referendom o Lisabonskej zmluve v Írsku vznikol nebezpečný precedens. Boli náznaky, že ak Írsko tento dokument neakceptuje, bude musieť hlasovať dovtedy, kým sa nedosiahne požadovaný výsledok. Počas kampane sa využívali mnohé taktiky nátlaku, a to od poskytnutia záruk, že EÚ nebude prostredníctvom interných právnych predpisov zasahovať do otázok týkajúcich sa etiky, náboženstva a hospodárstva cez hrozby ako strata komisárov, až po vydieranie, že Írsko bude marginalizované a vyčlenené zo štruktúr EÚ.
<P>
Všetky tieto opatrenia v súvislosti s obavami živenými krízou viedli k známemu výsledku. Mnohí agitátori za EÚ s pomocou obrovského množstva finančných prostriedkov dokonca prisľúbili pracovné miesta ako výmenu za schválenie Zmluvy, a nezameriavali sa na kľúčové problémy. Politickí pozorovatelia upozornili na nedemokratické metódy a aroganciu politickej elity EÚ. Vzhľadom na dvojaké štandardy, ktoré boli použité, žiadam, aby sa v Írsku konalo ďalšie, tretie referendum, a aby sa umožnilo nové hlasovanie o tomto dokumente v národných parlamentoch členských štátov EÚ.
<SPEAKER ID="113" NAME="Gerard Batten" AFFILIATION="EFD">
Vážený pán predsedajúci, predchádzajúci rečník obvinil môjho kolegu pána Nigela Farageho z nerešpektovania írskej demokracie. Môžem vás uistiť, že to tak nie je. To, čo nerešpektuje, je nespravodlivý a zaujatý spôsob, akým bola vedená kampaň za referendum. Jeho rešpekt, ako aj rešpekt našej strany voči demokracii je taký, že by sme boli radi, keby sa vo všetkých 26 krajinách konalo referendum, ktoré im doteraz bolo odopreté.
<P>
Iný rečník povedal, že nešlo o prvé hlasovanie s výsledkom "áno" a že hlasovanie s takýmto výsledkom sa uskutočnilo aj v Luxembursku a Španielsku, ale tieto referendá sa predsa týkali ústavy a nie Lisabonskej zmluvy. Bolo nám povedané, že Lisabonská zmluva je úplne iná než ústava, tak ako je to? Konali sa v šiestich krajinách rovnaké referendá, alebo sa v štyroch krajinách konalo referendum o ústave a v dvoch krajinách o Lisabonskej zmluve? Ak ide o prvý prípad, potom je toto skóre 3:3. Ak ide o druhý prípad, potom je toto skóre 2:2 a 1:1. Pre Lisabonskú zmluvu to je len ťažko prevažný súhlas.
<P>
(Predsedajúci prerušil rečníka.)
<SPEAKER ID="114" NAME="Martin Ehrenhauser" AFFILIATION="NI">
(DE) Vážený pán predsedajúci, pre demokraciu je to hanba, že zvolení politici upierajú svojim občanom referendum vo svojom vlastnom členskom štáte, zatiaľ čo žiadajú, aby sa v Írsku konali dve referendá. Takisto je hanba, že títo politici požadujú, aby sme akceptovali výsledok druhého referenda, keď v skutočnosti neakceptovali výsledok toho prvého.
<P>
Bez ohľadu na to, či táto ústavná reformná Lisabonská zmluva nadobudne alebo nenadobudne platnosť, potrebujeme novú základnú zmluvu. Táto nová základná zmluva by mala zahŕňať skutočné oddelenie právomocí, skutočne nezávislý súdny dvor pre záležitosti týkajúce sa subsidiarity, celkovej transparentnosti a ekonomiky a čo je najdôležitejšie, záväzné referendá. Takto môžeme uniknúť európskej pasci a na splnenie tohto cieľa by sme mali vynaložiť všetko naše úsilie.
<SPEAKER ID="115" NAME="Mario Mauro" AFFILIATION="PPE">
(IT) Vážený pán predsedajúci, niet pochýb: víťazstvo hlasovania v prospech Lisabonskej zmluvy v írskom referende je veľmi pozitívny krok na oživenie Európskej únie a na uskutočnenie kľúčových politických a inštitucionálnych reforiem stanovených v tejto zmluve. Teším sa spolu s občanmi Írska, ktorí zodpovedne hlasovali za, čím zabránili úplnému ochromeniu európskeho projektu. Dúfam, že prezidenta Klausa a prezidenta Kaczyñského o tom takisto bude možné presvedčiť, a rovnako musíme dúfať, že ratifikácia prostredníctvom referenda zo strany Írska prispeje k tomuto úsiliu s cieľom umožniť, aby Zmluva nadobudla platnosť 1. januára 2010.
<P>
Z írskeho hlasovania v prospech tejto zmluvy však vyplýva, že zjednotená Európa je jediný politicky vierohodný projekt, ktorý môže byť prospešný krajinám a najmä občanom. Dnes v Írsku či v inom členskom štáte neexistuje politik, ktorý by bol schopný vypracovať rozvojovú stratégiu pre svoju krajinu, ak by vystúpila z Európskej únie, alebo by v nej prípadne participovala obmedzenejším spôsobom.
<P>
Teraz musíme rýchlo konať s väčšou podporou Komisie v rôznych oblastiach, a to prostredníctvom odvážnych pilotných iniciatív; napríklad musíme viac podporiť problematiku euroobligácií, spoločné riadenie v oblasti prisťahovalectva a riešenie otázok súvisiacich s energetikou. Predovšetkým však musíme vziať do úvahy vážne chyby, ku ktorým došlo v posledných rokoch. Úpadok politického projektu, ktorý nazývame "Európska únia", možno pripísať konkrétnemu faktoru: Došlo k nemu vtedy, keď sme trvali na tom, že tento projekt by sa už nemal riadiť želaniami ľudí, ale želaniami byrokratov.
<P>
Preto keď hovorím o väčšej podpore, mám v prvom rade na mysli väčšiu podporu na strane vedenia Komisie, aby sme mohli dosiahnuť ciele, ktoré sme si sami stanovili.
<SPEAKER ID="116" NAME="Wojciech Michał Olejniczak" AFFILIATION="S&amp;D">
(PL) Vážený pán predsedajúci, írsky ľud povedal Európskej únii "áno". Teraz nastal čas, aby sme odstránili dve najväčšie prekážky v Európe, ktoré už írsky ľud spochybnil. Vyzývam prezidentov Poľska a Českej republiky: prestaňte pohŕdať Európanmi! Prestaňme márniť čas, ktorého máme tak málo, a keď je pred nami ešte toľko práce. Chcel by som požiadať Donalda Tuska, poľského premiéra, aby prijal Chartu základných práv v našej krajine, a to zo zrejmých dôvodov.
<P>
Až doteraz sme my politici tvrdili, že nemáme dostatok nástrojov a právnych predpisov, aby sme mohli konať. Teraz, v tomto Parlamente, máme pred sebou veľkú úlohu. Už čoskoro budeme disponovať novou zmluvou a musíme Európsku úniu zaviesť na spoločnú cestu, ktorej cieľom bude rýchle východisko z krízy, aby sme mohli konať v prospech občanov a v prospech posilnenia postavenia EÚ vo svete. Musíme bojovať proti rozdielom v odmeňovaní a za lepší a rovnaký prístup k vzdelávaniu, kultúre a zdravotnej starostlivosti. Nové právne predpisy nám umožnia zachovať v EÚ rozmanitosť, musíme však prispieť k väčšej rovnosti, ktorej nedostatok v súčasnosti občania EÚ tak veľmi pociťujú. Ďalším cieľom by malo byť dokázať všetkým, ktorí boli proti Lisabonskej zmluve, že môžeme pracovať aj pre nich a že ich "nie" bolo a je pre nás väčšou motiváciou v našej práci.
<P>
Vážené dámy a páni, mám 35 rokov a očakávam väčšiu dynamiku v tom, čo robíme. Očakávam, že budeme rýchlejšie komunikovať s Európskou komisiou a Európskou radou o procedurálnych a personálnych záležitostiach, ako aj o podstatných otázkach. Budeme prezentovať veľké európske projekty. Rovnako sa pýtam predsedu Európskeho parlamentu, Konferencie predsedov a predsedov politických skupín: v akej fáze sa nachádzajú naše prípravy? Budeme pripravení uplatňovať Lisabonskú zmluvu a ak áno, kedy?
<SPEAKER ID="117" NAME="Riikka Manner" AFFILIATION="ALDE">
(FI) Vážený pán predsedajúci, vážené dámy a páni, výsledok írskeho referenda bol jasný a pre Európu aj pre Írsko bol vynikajúcim signálom. Treba zablahoželať írskemu ľudu k tomuto výsledku, a to z mnohých dôvodov. Osobne som veľmi rada, že referendum v Írsku dostalo Európsku úniu a jej budúcnosť znovu do popredia. Potrebujeme skutočnú rozpravu, pretože v posledných rokoch boli snahy o skutočnú víziu budúcnosti EÚ dosť patetické.
<P>
Takisto treba mať na pamäti, že Lisabonská zmluva je kompromisom k predchádzajúcemu návrhu ústavy EÚ. Ak by írsky ľud odmietol Zmluvu aj tentoraz, museli by sme seriózne zvážiť a prediskutovať, kam ako Európska únia v súčasnosti smerujeme. Takisto by sme museli pouvažovať o tom, či sme v posledných rokoch nenapredovali priveľmi rýchlo a nie dosť umiernene.
<P>
Podľa môjho názoru problémy, ktoré vznikli počas procesu ratifikácie, dokazujú, že Európska únia je vnímaná ako vzdialená a ťažko kontrolovateľná inštitúcia. Aby sme tento problém mohli vyriešiť, dúfam, že rozprava o budúcnosti EÚ sa neskončí v tomto bode, ale že bude naďalej transparentná, pokiaľ ide o reformnú zmluvu.
<P>
Vytvorili sme zjednotenú Európu, a nemôžeme ignorovať príčiny, ktoré viedli k tomu, že táto zmluva bola spočiatku zamietnutá. Domnievam sa, že v tejto súvislosti je Lisabonská zmluva a jej uplatňovanie tou správnou cestou, po ktorej by sme mali napredovať, a veľkým krokom k demokratickejšej Únii a väčšej solidarite. Aby sa tak však stalo, budeme musieť pokračovať v otvorenom dialógu.
<P>
Som takisto rada, že Lisabonská zmluva pomôže podporiť spoluprácu medzi národnými parlamentmi a Bruselom. Nastal čas, aby sme svoju pozornosť presunuli z Írska na Českú republiku. Dúfam, že Európa už nebude musieť zadržiavať dych. Je dôležité, aby sa Lisabonská zmluva stala čo najrýchlejšie skutočnosťou, a aby sme...
<P>
(Predsedajúci prerušil rečníčku.)
<SPEAKER ID="118" NAME="James Nicholson" AFFILIATION="ECR">
Vážený pán predsedajúci, rozhodnutie bolo prijaté. Aj keď ľutujem, že prvé rozhodnutie sa nerešpektovalo, na výsledok tohto rozhodnutia si budeme musieť počkať. Teraz záleží na iných, aby rozhodli, a dúfam, že na toto rozhodnutie dostali priestor. Dúfam len, že vysoké percento voličov, ktorí v Írskej republike hlasovali za, to v budúcnosti nebude musieť oľutovať. Želám si, aby som k tomu nemusel už nič povedať.
<P>
Na pleciach tých, ktorí si želajú a žiadajú ešte väčšiu centralizáciu rozhodovacieho procesu tu v Bruseli, leží teraz veľmi veľká záťaž a zodpovednosť. Žiadam ich, aby sa nevzdialili od ľudí natoľko, že títo nebudú vedieť, kam smerujú alebo aký bude ich konečný osud. Nie som proti EÚ, chcem však, aby bola Európa spokojná a schopná umožniť tým, ktorí nesúhlasia, právo predložiť alternatívne stanovisko, ktorého sa nám v tomto Parlamente nie vždy dostáva.
<SPEAKER ID="119" NAME="Philip Claeys" AFFILIATION="NI">
(NL) Všetka eufória z druhého referenda v Írsku je úplne nemiestna. Víťazstvo zástancov kladného hlasovania je ukradnutým víťazstvom, pretože pôvodné referendum sa konalo celkom zákonným spôsobom a v súlade s predpismi. Väčšina tých, ktorí hlasovali v roku 2008 proti, pochopiteľne pociťuje, že oficiálna Európa by nikdy nezohľadnila ich verdikt, keby sa to EÚ nehodilo. Z tohto dôvodu ostali mnohí voliči doma. Demokracia EÚ je jednosmerná ulička. Nebola vedená spravodlivá kampaň. Prevahu zástancov hlasovania v prospech možnosti "áno" v médiách posilnil aj dokument Európskej komisie s rozsahom 16 strán vo všetkých nedeľňajších novinách: ide o nezákonné použitie finančných prostriedkov daňových poplatníkov, o ktorých je potrebné povedať nasledovné. Voliči boli zastrašovaní. Hospodárska kríza sa využila na to, aby ľudia hlasovali za. Vážené dámy a páni z Európskej komisie, môžem vám povedať, že táto vaša klamlivá propaganda sa vám skôr či neskôr vráti ako bumerang.
<SPEAKER ID="120" NAME="Íñigo Méndez de Vigo" AFFILIATION="PPE">
(ES) Vážený pán predsedajúci, dámy a páni, predstavme si, že dnes večer, keď sa táto nekonečná rozprava skončí, vyjdeme von a stretneme sa s 27 kolegami a budeme sa musieť jednomyseľne rozhodnúť, do ktorej reštaurácie pôjdeme. Ak hovoríme o tejto prekážke, potom si predstavte, že 27 z nás si bude musieť vybrať to isté jedlo a že 27 z nás sa takisto bude musieť rozhodnúť, či si objedná víno alebo nie.
<P>
Vážený pán predsedajúci, táto metafora, ktorá pochádza od osoby držiacej diétu, je dobrým príkladom súčasnej situácie, v ktorej sa nachádza Európska únia, pokiaľ ide o Lisabonskú zmluvu: podľa môjho názoru je najdôležitejšie odstrániť požiadavku na jednomyseľnosť.
<P>
Ak všetci tí, ktorí vystúpili s prejavom, chcú, aby Európska únia správne a účinne fungovala a vytvárala pridanú hodnotu pre obyvateľstvo, potom je v prvom rade potrebné nahradiť požiadavku na jednomyseľnosť požiadavkou na superkvalifikovanú väčšinu. To je najdôležitejším úspechom Lisabonskej zmluvy.
<P>
Protestovanie proti Lisabonskej zmluve znamená, že nechceme, aby Európa správne fungovala alebo aby zohrávala dôležitú úlohu vo svete.
<P>
Vážený pán predsedajúci, nechápem, čo mi je veľmi ľúto, ako niektorí kolegovia, ktorí dobrovoľne vstúpili do tohto Parlamentu, môžu väčšmi dôverovať Rade ministrov ako Európskemu parlamentu. Navyše sú to ľudia, ktorí nikdy nebudú v Rade ministrov. Prečo si myslia, že ich záujmy lepšie ochráni Rada ministrov ako tento Parlament, v ktorom sú zastúpení a v ktorom môžu hlasovať?
<P>
Vážený pán predsedajúci, ďalšia vec, ktorú nechápem, je, prečo konkrétni kolegovia povedali, že chcú - a to je oprávnené stanovisko - aby ich krajina vystúpila z Európskej únie. V takomto prípade, dámy a páni, je potrebné, aby sme hlasovali v prospech Lisabonskej zmluvy, pretože v Lisabonskej zmluve je po prvýkrát stanovená doložka o vystúpení. Teraz je však potrebné nabrať odvahu a ambície a povedať svojmu ľudu, že je potrebné vystúpiť z Európskej únie. To by som tiež rád videl.
<P>
Aby som to zhrnul, vážený pán predsedajúci, domnievam sa, že na základe výsledku írskeho referenda sa nachádzame vo fáze dokončovania celého procesu.
<P>
Pán predsedajúci, rád by som povedal pánovi Roučkovi a pánovi Brokovi - ktorým robí starosti správanie prezidenta Českej republiky - že nemám žiadne pochybnosti. Nemám pochybnosti, pretože človek, ktorý odmietol podpísať dokument, ktorý schválila komora, ktorá ho zvolila, človek, ktorý odmietol podpísať Zmluvu, by bol ako anglická kráľovná, ktorá by odmietla podpísať zákon, ktorý jej predložil parlament. To nie je možné. Som si takisto istý, že niekto, kto je taký vlastenec ako pán Klaus, by nechcel, aby jeho krajinu zachvátila vnútorná ústavná kríza.
<P>
Vážený pán predsedajúci, z tohto dôvodu sa domnievam, že nastal čas, aby sme spojili sily a uvedomili si, že svet nečaká na nás Európanov a že buď sa my Európania zjednotíme a zachováme konštruktívne stanovisko k problémom, ktoré v súčasnosti trápia našich občanov, alebo Európa ako veľmoc zmizne z mapy.
<P>
Vážený pán predsedajúci, domnievam sa, že toto je to, čo teraz musíme urobiť, a to spoločne, ako Európania a ako Parlament.
<SPEAKER ID="121" NAME="Glenis Willmott" AFFILIATION="S&amp;D">
Vážený pán predsedajúci, v prvom rade chcem zablahoželať kolegom z Írska k tomuto fantastickému výsledku. V Británii máme stranu UKIP a Konzervatívnu stranu, ktoré, ako všetci viete, žiadali v írskom referende hlasovanie v prospech možnosti "nie". Strana UKIP nám neustále tvrdí, že by sme sa nemali miešať do vnútroštátnych záležitostí, ale ona sa celkom isto zamiešala do hlasovania v Írsku, o tom niet pochýb. Chcela by som poďakovať pánovi Nigelovi Faragemu. Myslím si, že vykonal kus práce, pretože jeho zásah skutočne pomohol kampani za kladné hlasovanie. Takýto čin sa chápe ako neplánované následky, sme však vďační za jeho intervenciu.
<P>
Na druhej strane, Konzervatívna strana je úplne zmätená. Sú rozdelení v otázke Európy a toto vrhá tieň na jej konferenciu, ktorá sa bude konať tento týždeň v Manchesteri. Stanovisko Davida Camerona k Lisabonskej zmluve je dosť nevhodné. Sľubuje, že ak vyhrá všeobecné voľby, vyhlási referendum, ak Zmluvu neratifikuje všetkých 27 členských štátov. V najlepšom prípade ho možno obviniť z tárania. V najhoršom prípade si myslím, že ho možno obviniť z toho, že nebol úprimný k britskému ľudu, pretože neviem, ako to chce urobiť.
<P>
A práve vtedy, keď si najdôležitejšie otázky dňa vyžadujú väčšiu mieru spolupráce, a nie menej, teda otázky, ako je zmena klímy, riešenie finančnej krízy a rastúcej nezamestnanosti, práve vtedy sa konzervatívci rozhodli, že Británia sa izoluje a ostane na pokraji EÚ. Chceli by, aby sme boli pozorovateľmi a nezasahovali do diania.
<P>
Tento týždeň sme počuli o ich plánoch: ako obmedzia verejné služby a zvýšia vek odchodu do dôchodku a ako pomôžu majetným tým, že odstránia daň z dedičstva. V Európe idú stále hlavou proti múru, ako hovoríme u nás v Spojenom kráľovstve. Predstierajú, že sa zmenili, ale očividne to tak nie je. Sú to tí istí starí konzervatívci, ktorí stále pomáhajú niekoľkým privilegovaným na úkor mnohých a ktorí stále uprednostňujú dogmy pred záujmami britského ľudu.
<P>
Obyvatelia Írska jasne hlasovali za demokratickejšiu, efektívnejšiu a dynamickejšiu EÚ a EÚ je teraz lepším miestom na riešenie skutočných problémov súčasnosti. Britskí konzervatívci teraz musia byť úprimní a povedať nám, či chcú ohroziť budúcnosť britských občanov v EÚ so všetkými vážnymi dôsledkami na pracovné miesta a prosperitu. Takže, pán Cameron, buďte úprimný a povedzte nám pravdu.
<SPEAKER ID="123" NAME="Ryszard Czarnecki" AFFILIATION="ECR">
(PL) Vážený pán predsedajúci, pani Malmströmová, pani Wallströmová, namiesto veľkých slov - a mám dojem, že v Európskom parlamente existuje inflácia veľkých slov - bude lepšie zamyslieť sa nad tým, prečo írski občania povedali "áno", keď minulý rok povedali "nie".
<P>
Domnievam sa, že tí, ktorí tvrdia, že írskych občanov vohnala do náručia Lisabonskej zmluvy kríza, do veľkej miery túto záležitosť zjednodušujú. Zdá sa, že hlavným dôvodom, prečo Íri, obyvatelia zeleného ostrova, podporili Zmluvu, je to, čo medzitým získali od Európskej únie. Írsko zabezpečilo pre seba a pre všetky členské štáty svojho vlastného komisára. Mali by sme mu za to poďakovať.
<P>
EÚ takisto zaručila, že sa nebude miešať do daní v Írsku, a to vďaka Dublinu. Môže to byť dôkazom konečného zrieknutia sa plánov Nemecka a Francúzska štandardizovať zdaňovanie v EÚ.
<P>
Brusel nakoniec prisľúbil, že nebude zasahovať do právnych predpisov Írskej republiky v oblastiach morálky a sociálnych noriem vrátane ochrany nenarodených detí. Mali by sme zablahoželať írskej vláde a írskemu národu za ich efektívne rokovanie.
<P>
Mimochodom, je zábavné sledovať radosť ľudí z výsledku referenda v Írsku. V mnohých prípadoch boli tí istí ľudia proti uskutočneniu referenda vo svojom členskom štáte.
<SPEAKER ID="124" NAME="Diane Dodds" AFFILIATION="NI">
Ako som povedala pri predchádzajúcej príležitosti v tomto Parlamente, som veľmi rada, že môžem byť svedkom národov spolupracujúcich v rámci Európy. Vždy som protestovala proti federalizmu Lisabonskej zmluvy a zbaveniu moci jednotlivých štátov. Výsledkom druhého referenda o Lisabonskej zmluve v Írskej republike sa v Spojenom kráľovstve nič nemení. Dokument, ktorý bol škodlivý pre britské národné záujmy 2. októbra 2009 je rovnako škodlivý aj 2. októbra 2010. Ratifikácia v Poľsku na tom nič nezmení, rovnako ako ratifikácia v Českej republike či dátum všeobecných volieb v Spojenom kráľovstve, a preto by som rada využila príležitosť v tomto Parlamente a požiadala o referendum pre britských občanov, rovnako ako by to malo byť v prípade každého európskeho národa, o úplnom a kompletnom texte Lisabonskej zmluvy.
<SPEAKER ID="125" NAME="Paulo Rangel" AFFILIATION="PPE">
(PT) Vážený pán predsedajúci, dámy a páni, chcel by som len vyjadriť našu radosť z výsledkov referenda v Írsku, a to nielen v mene Poslaneckého klubu Európskej ľudovej strany (kresťanských demokratov), čo už mnoho poslancov urobilo, ale predovšetkým v mene portugalských poslancov skupiny PPE.
<P>
Som presvedčený, že sa tým posilnia vyhliadky Európskej únie na rozvoj a rast a zároveň sa tým pripraví pôda pre novú fázu. Prirodzene by sme taktiež radi zablahoželali tým, ktorí prispeli k vytvoreniu Lisabonskej zmluvy, najmä Komisii, tu prítomnej pani komisárke a, pochopiteľne, aj portugalskému predsedníctvu Európskej únie, ktoré v tomto procese zohralo veľmi dôležitú úlohu. Preto by som ešte rád povedal, napriek všetkým ťažkostiam a skutočnosti, že stále netrpezlivo čakáme na stanovisko Českej republiky, že nás veľmi teší radosť občanov Portugalska z toho, že sa názov ich hlavného mesta spája s takým rozhodujúcim krokom v rozvoji Európskej únie. V tomto ohľade by som chcel podotknúť, že sa taktiež budeme môcť spoľahnúť aj na inú vlajku, ktorá bude vždy aj vlajkou portugalských poslancov za skupinu PPE, a je to vlajka národných parlamentov.
<P>
Verím, že Lisabonská zmluva predstavuje rozhodujúci krok na ceste k zapojeniu národných parlamentov do európskej demokracie. Preto som presvedčený, že najdôležitejší aspekt demokracie, teda zastupovanie a nie referendá, ako sme v tomto Parlamente niekoľkokrát počuli, je základným a najpodstatnejším prvkom demokracie, to znamená zastupovanie a nie priame hlasovanie. Lisabonská zmluva taktiež predstavuje významný krok na ceste k väčšiemu zapojeniu národných reprezentatívnych demokracií do európskych procesov. Preto nás rozhodnutie írskych občanov nesmierne teší.
<SPEAKER ID="126" NAME="Stéphane Le Foll" AFFILIATION="S&amp;D">
(FR) Vážený pán predsedajúci, dámy a páni, určite budem len opakovať veci, ktoré tu už boli povedané, v každom prípade však vítam výsledok írskeho hlasovania o Lisabonskej zmluve.
<P>
Rád by som len upozornil poslancov, ktorí ešte ostali v Parlamente, na dôvody tejto zmeny, pretože sme síce spokojní s výsledkom "áno", pred rokom to však bolo "nie". Čo sa zmenilo? Text? Len veľmi málo. Kontext? Výrazne. A práve na tom záleží. Môžeme tu rokovať o inštitucionálnych otázkach. Občania však od Európy čakajú politické odpovede.
<P>
Takýmto spôsobom, podľa môjho názoru, musíme analyzovať toto dvojité hlasovanie. Nie je tu len jedno hlasovanie, ale dve. Treba začať výsledkom "nie" a potom pokračovať výsledkom "áno". Íri sa vyjadrili, že potrebujú Európu v kríze, čo je treba ostro zdôrazniť, pretože žiadajú Európu, aby ich ochraňovala, a to je dôležité.
<P>
Zopakujem, čo predo mnou povedali mnohí poslanci. Myslím, že teraz musíme postupovať rýchlo. Obraciame sa teda na švédske predsedníctvo Rady a obraciame sa aj na Komisiu. Ak chceme reagovať na požiadavku írskych občanov, musíme poskytovať konkrétne odpovede.
<P>
Hospodárska kríza: je Európa schopná podporovať rast v európskom meradle? Sociálna kríza: je Európa schopná zabezpečiť politiku zamestnanosti? Podľa mňa sú uvedené témy v tejto rozprave kľúčové a zároveň som spokojný ešte s jedným prínosom Lisabonskej zmluvy, a to, že Parlament bude mať väčšiu právomoc. Taktiež si myslím, že Parlament musí zohrať dôležitú úlohu aj v politickej rozprave, a to ukázať, že existujú viaceré možnosti, a dané možnosti prerokovať.
<P>
Ak má však byť táto rozprava demokratická a ak sa má Európe podariť poskytnúť odpovede, musíme rýchlo vymenovať Komisiu a zabezpečiť, aby Česi čo najrýchlejšie ratifikovali Lisabonskú zmluvu a aby sa Európa mohla opäť vrátiť na cestu rastu a nádeje.
<SPEAKER ID="127" NAME="Simon Busuttil" AFFILIATION="PPE">
(MT) Aj ja s potešením vítam výsledok írskeho referenda. Dovoľte mi vysloviť jeden postreh. Ľudia, ktorí situáciu sledujú zo svojich domovov, si pravdepodobne pomyslia: "Ako tento výsledok ovplyvní mňa?" Chcel by som uviesť niekoľko konkrétnych príkladov o tom, ako tento výsledok ovplyvní uvedených občanov. Budem citovať pár príkladov zo svojej oblasti, teda z oblasti spravodlivosti a vnútorných vecí.
<P>
Charta ľudských práv je niečím, na čo by sme mali byť hrdí, nielen ako občania svojich jednotlivých štátov, ale aj ako občania Európskej únie. Občianske práva nás, občanov, sa Lisabonskou zmluvou posilnia. Patria sem aj oblasti ako ochrana osobných údajov. Taktiež bude posilnená bezpečnosť a ochrana, pretože Európska únia na základe Lisabonskej zmluvy plánuje zintenzívniť boj proti terorizmu a kriminalite. Posilnia sa naše zákonné práva, ako napríklad v súdnych sporoch vo veci medzinárodnej adopcie a výživného s medzinárodnými dôsledkami. Navyše budú upevnené naše záujmy v mimoriadne citlivej otázke prisťahovalectva v súvislosti s riešením koncepcie širokej solidarity.
<P>
To znamená, že Zmluva konkrétnym spôsobom ovplyvní občanov. Prečo asi to tak je? Pretože vlády udelia viac právomocí Parlamentu a Parlament sa postará o to, aby sa uvedené právomoci využívali zodpovedne a pritom oduševnene a aby ich úlohou bolo fungovať v prospech občanov. Vo všetkých týchto otázkach musíme ako zástupcovia občanov ostať vždy na ich strane.
<SPEAKER ID="128" NAME="Adrian Severin" AFFILIATION="S&amp;D">
Vážený pán predsedajúci, jednoznačné "áno" írskych občanov nebolo len výsledkom lepšieho pochopenia Lisabonskej zmluvy, ale aj pochopenia skutočnosti, že ozajstný rešpekt musí byť vzájomný a zhovievavý. Naši írski spoluobčania tiež pochopili, že vlak Európy nebude večne čakať na tých, ktorí zmeškajú svoje stretnutie s históriou.
<P>
Prípad Čechov je iný. Českí občania primeraným spôsobom vyjadrili svoju podporu politickejšej, sociálnejšej, efektívnejšej a demokratickejšej Európe. Vláda taktiež Zmluvu podporovala a parlament ju ratifikoval. Preto nie je na nás, aby sme preukázali úctu voči českým občanom, ale na prezidentovi Českej republiky, aby preukázal úctu voči svojim občanom a ich parlamentu.
<P>
Pre nás je dôležité, aby sme stanovili správnu hranicu medzi tým, čo je správne a čo už je zneužívaním. Musíme postupovať tak, aby sme ukázali, a aj dokázali, že pre nás sa právo končí vtedy a tam, kde začína zneužívanie. Nemôžeme dovoliť, aby nás držali v šachu sabotéri. Mali by sme uznať, že Lisabonskú zmluvu riadne ratifikovali všetky členské štáty a začať so zriaďovaním inštitúcií na jej základe. Parlament by sa do tohto procesu mal v plnej miere zapojiť.
<SPEAKER ID="129" NAME="Carlo Casini" AFFILIATION="PPE">
(IT) Vážený pán predsedajúci, tiež mi bolo povedané, že mám priestor tri minúty, pokúsim sa však nepresiahnuť dve minúty. Rád by som sa pridal ku kolegom poslancom a vyjadril svoju spokojnosť. Myslím, že teraz je čas, aby Lisabonská zmluva nadobudla platnosť a aby sa začala vykonávať hneď potom, ako bude ratifikovaná, pričom dúfame, že k tomu dôjde čo najskôr.
<P>
Výbor, ktorému predsedám, už dlhší čas robí všetko, čo je v jeho právomoci, Parlament si však musí predovšetkým uvedomiť svoju novú zodpovednosť: nesmie dopustiť de facto stratu žiadnej stránky svojich širších legislatívnych funkcií.
<P>
Rád by som však zdôraznil jednu otázku, ktorá tu, myslím, zatiaľ nebola spomenutá: existovalo mnoho dôvodov, pre ktoré írski občania predtým Lisabonskú zmluvu zamietli, jedným z nich však bol strach niektorých voličov, že európsky právny systém by mohol v Írsku porušovať určité základné hodnoty týkajúce sa práva na život a pojmu rodiny.
<P>
Tieto obavy upokojili vyhlásenia prijaté Európskou radou v decembri 2008 a v júni 2009. Myslím si, že toto je dôležité nielen pre Írsko, ale aj pre celú Európu. V skutočnosti bolo vysvetlené, že acquis communautaire sa netýka oblastí súvisiacich s právom na život a s rodinou. Toto vysvetlenie sa nevzťahuje len na Írsko, ale na všetky členské štáty. V podstate nebolo ani potrebné to vysvetľovať, pretože Európsky súd pre ľudské práva už vo viacerých svojich rozsudkoch týkajúcich sa Francúzska, Spojeného kráľovstva a Poľska rozhodol, že vo veciach života, hodnoty života, úcty k životu a rodiny musí rozhodnúť príslušný členský štát v zmysle svojej histórie, tradície a kultúry.
<P>
Pozornosť Írska upriamená na tento detail si však zasluhovala formálne vysvetlenie tejto otázky, ktorá sa, ako som spomínal, teraz vzťahuje na celú Európu. Verím, že to bola správna vec, ktorá dala zmysel konaniu dvoch referend. Veľmi dobre vieme, že európska kultúra predstavuje súhrn kultúr všetkých krajín, ktoré ju tvoria, a všetci chceme, aby Európa nebola len hospodárskym priestorom, ale najmä spoločenstvom hodnôt. Preto si myslím, že je vhodné, aby sme Írsku preukázali svoju spokojnosť a vďačnosť za všetko, čo Európe ponúka z hľadiska svojej histórie a ideálov.
<P>
Európa Írsko potrebovala nielen z technických dôvodov v súvislosti s mechanizmami a organizačnou štruktúrou, ale aj pre prínos Írska k tomu, o čo sa všetci usilujeme: k samotnej podstate Európy.
<SPEAKER ID="130" NAME="Edite Estrela" AFFILIATION="S&amp;D">
(PT) Výsledok írskeho hlasovania, ktorý znie "áno", je dobrou správou pre Európu, ale aj pre mňa osobne, keďže som občiankou Portugalska a presvedčenou Európankou. Predstavuje víťazstvo zdravého rozumu a úsudku nad demagógiou a manipuláciou. Írski občania jasne vyjadrili, že veria v európsky projekt. Výsledkom hlasovania, ktorý znie "áno", bola prekonaná hlavná prekážka nadobudnutia platnosti Lisabonskej zmluvy.
<P>
Pán prezident Klaus už nemá žiadnu výhovorku a musí rešpektovať demokraciu a parlament, ktorý ho zvolil a ktorý už Lisabonskú zmluvu schválil. Lisabonská zmluva predstavuje začiatok novej epochy. Európska únia bude efektívnejšie rozhodovať a bude účinnejšie vystupovať vo svojich zahraničných vzťahoch. Bude demokratickejšia a transparentnejšia, bližšie k verejnosti a menej závislá od jednotlivých vlád. S novou Zmluvou bude Európska únia lepšie vybavená na boj proti zmene klímy, ako aj na riešenie problémov globalizácie.
<SPEAKER ID="131" NAME="Mairead McGuinness" AFFILIATION="PPE">
Vážený pán predsedajúci, táto rozprava bola dlhá, ale nie veľmi dramatická. Viete si predstaviť, že by bol výsledok "nie"? Táto rokovacia sála by bola plná a sršala by emóciami. Myslím, že výsledok znejúci "áno", a to, že my, tu v Európskej únii, sme takí pokojní, hovorí samo za seba. Výsledok referenda v Írsku, samozrejme, vítam spolu s ostatnými kolegami zo strany Fine Gael tu v Parlamente. Veľmi tvrdo som pracovala na tom, aby sme toto "áno" dosiahli. Povedala by som, že sa írski občania povzniesli nad vnútroštátne problémy a iné domáce otázky, pozreli sa na Európsku úniu a Lisabonskú zmluvu, na minulosť, na naše spojenia s Európskou úniou, a jednoznačne povedali "áno" Európskej únii. Tento výsledok je fantastický.
<P>
Na druhej strane však aj pani komisárka Wallströmová, ktorá Írsko navštívila pri viacerých príležitostiach, poukáže na silný spodný prúd ľudí, ktorí nemajú ani predstavu, o čom Európska únia je, som však presvedčená, že tento jav existuje vo všetkých členských štátoch. Myslím si, že za to nesieme vinu všetci. Podľa môjho názoru hovoríme málo o projekte, o Európskej únii, o solidarite a o tom, čo skutočne znamená. Viac hovoríme o tom, čo môžeme získať a čo môžeme dať, o tom, čo nie je dobré na smernici alebo čo je zlé na nariadení. Takže sa vo svojej politike možno potrebujeme povzniesť nad niektoré z týchto otázok, pretože keď ste v štádiu referenda, tak ako my teraz, patrí k tomu vysvetľovanie ľuďom na uliciach, v obchodoch a školách, čo to Európa vlastne je, ako funguje, čo je mojou úlohou, čo je úlohou Komisie, a to je výborná úloha. Hovoriť ľuďom priamo o Európskej únii je skutočne veľmi silná úloha. Ľudia v Írsku to všetko teraz vedia lepšie, ako to vedeli predtým, pretože sme s nimi tak dobre pracovali.
<P>
Z tohto dôvodu by som chcela naliehavo požiadať nás všetkých v tomto Parlamente, aby sme v tejto oblasti vo svojom štáte urobili viac a aby sme predchádzali neprimeranej kritike Európskej únie. Kritizovať všetkými možnými spôsobmi tam, kde je to potrebné a tým, ktorí majú obavy ako pán Nigel Farage, že k tomu boli Íri donútení, by som chcela odkázať: nie je také ľahké nás k niečomu donútiť. Nestalo sa to. Ani sa to nikdy nestane. A môžem povedať, pani komisárka, že ak tu na konci rozpravy nebudem, nie je to nedostatok úcty k vám, k pánovi predsedajúcemu ani k predsedníctvu. Dôvodom sú iné povinnosti, ale ďakujem vám za podporu počas celého predchádzajúceho obdobia.
<SPEAKER ID="132" NAME="Csaba Sándor Tabajdi" AFFILIATION="S&amp;D">
(HU) Dámy a páni, ako poslanec za Maďarsko, teda za prvý štát, ktorý ratifikoval Lisabonskú zmluvu, vítam výsledok írskeho referenda. Bol by som však rád, keby sme sa posunuli ďalej od procesu ratifikácie Lisabonskej zmluvy a hovorili o tom, ako ju môžeme začať uplatňovať, pretože Lisabonská zmluva predstavuje obrovský krok vpred na ceste k politickej jednote a vytvoreniu spoločenstva hodnôt. Významným spôsobom rozšíri sociálne práva a bude ich chrániť právne záväzným presadzovaním Charty základných práv. Taktiež z jazykovej a kultúrnej rozmanitosti urobí normu EÚ. Lisabonská zmluva však obsahuje aj mimoriadne dôležité nové ustanovenie.
<P>
Po prvýkrát v histórii EÚ sa spomínajú práva osôb patriacich k menšinám. Národnostné a etnické menšiny, ako aj menšiny prisťahovalcov predstavujú 15 % obyvateľstva EÚ. Teraz konečne môžeme začať vytvárať štruktúru EÚ na ochranu menšín. Ďakujem vám za pozornosť.
<SPEAKER ID="133" NAME="Lena Barbara Kolarska-Bobiñska" AFFILIATION="PPE">
(PL) Vážený pán predsedajúci, prijatím Lisabonskej zmluvy sa uzatvára historický proces veľkého rozširovania Európskej únie o 10 nových členských štátov. Tento proces sa začal v roku 1990 a končí sa dohodou o inštitucionálnych zmenách, ktoré EÚ prispôsobujú novej realite.
<P>
Prijatie Lisabonskej zmluvy znamená novú fázu a príležitosť pre EÚ urobiť krok vpred. Inštitúcie, ktoré budeme môcť zriadiť, sú iba príležitosťou a je len na nás, ako túto šancu využijeme. Taktiež je to správna chvíľa na to, aby sme tým občanom, ktorí na európsky projekt hľadia skepticky, ukázali, že EÚ žije, že sa mení, ale najmä, že reaguje na problémy občanov. Preto je, zdá sa, najdôležitejšie, aby sme navrhli novú politiku, a to tak, aby odpovedala na problémy, ktoré máme pred sebou. Existujú však obavy, že namiesto toho, aby sme sa sústredili na túto tému, budú tu prevládať diskusie o formálnych a osobných otázkach: koho vybrať pre výkon ktorej funkcie? Nesmieme dovoliť, aby národný egoizmus, v čase krízy možno ešte intenzívnejší, zničil šancu, ktorú EÚ v súčasností má. Predovšetkým musíme presvedčiť občanov, že EÚ nie je len elita s pracovnými miestami a prehnanou byrokraciou, ale že predstavuje aj nové a efektívnejšie spôsoby riešenia ich problémov.
<SPEAKER ID="134" NAME="Alan Kelly" AFFILIATION="S&amp;D">
Vážený pán predsedajúci, stojím tu dnes ako hrdý írsky poslanec. Dosiahnutie historického "áno" v hlasovaní stálo veľa krvi, potu a sĺz verejných predstaviteľov, atlétov, obchodných skupín, poľnohospodárov a odborárov. Som hrdý aj na to, že sme sa minulý piatok, bol som vo svojom rodnom regióne Tipperary, stali svedkom príchodu jednoznačného víťazstva v referende, ktoré dokazuje niečo, v čo som vždy veril, dokazuje, že Írsko silno podporuje Európu a v budúcnosti v nej svoju úlohu budeme hrať naplno.
<P>
Teraz viem, že škriatkovia zo Strany za nezávislosť Spojeného kráľovstva (UKIP), ktorí Parlament navštevovali minulý rok po prvom referende, už zmizli. Mnohých z vás poteší moje pevné presvedčenie, že sa ich írskym občanom podarilo navždy odtiaľto dostať preč. Rozhodnutie o Lisabonskej zmluve bolo víťazstvom pravdy nad hroznými klamstvami a výmyslami, ktoré v určitých prípadoch šírili extrémisti, ktorí boli proti Lisabonskej zmluve a ktorí sa snažili využiť skutočné obavy občanov. Tí extrémisti sa minulý piatok stretli v boji s rovnocenným partnerom.
<P>
Musíme sa však z toho poučiť. My všetci, ktorí podporujeme progresívnu politiku a progresívnu Európu, musíme spoločne občanom poskytnúť väčšie stimuly, aby spolupracovali s našimi európskymi inštitúciami. Nikdy ich nesmieme brať ako samozrejmosť.
<SPEAKER ID="135" NAME="Damien Abad" AFFILIATION="PPE">
(FR) Vážený pán predsedajúci, dámy a páni, írski občania sa jednoznačne rozhodli, že chcú byť v srdci Európy, keď výrazne nadpolovičnou väčšinou schválili Lisabonskú zmluvu. Ako najmladší francúzsky poslanec vítam toto ich rozhodnutie, ktoré nám konečne po dlhom čase umožňuje, aby sme sústredili pozornosť na konkrétne obavy svojich občanov.
<P>
Chcel by som však vyjadriť dve pripomienky. Po prvé by nikto nemal prehliadať skutočnosť, že za zmenu Írov na eurofilov môže kríza a že írske "áno" preto vyjadruje ich skutočnú potrebu Európy, politickej Európy, ktorá ochraňuje a navrhuje, potrebu Európy, ktorá by bola schopná reagovať na krízu a zabezpečiť svojim občanom takú úroveň bezpečnosti, o akú žiadajú.
<P>
Po druhé, prvé neúspešné referendum v Írsku by nám malo slúžiť ako príklad a ponaučenie. Vždy keď budeme chcieť posunúť Európu vpred, nemôžeme sa ocitnúť vydaní napospas postupom, ktoré sú pre Európu 27 štátov nevhodné. Pri aktuálnom systéme je niekedy skutočne v záujme členského štátu skôr povedať Zmluve nie ako áno. Táto lepšia voľba, ktorú predstavuje odmietnutie Zmluvy, by nás mala podnietiť k tomu, aby sme v rámci Spoločenstva zaviedli skutočný postup, pomocou ktorého zabránime diskusiám, aby naberali národnostný charakter.
<P>
Dnes európska dynamika opäť funguje a my poslanci budeme môcť konečne riešiť citlivé otázky ako kríza v mliekarenskom odvetví alebo plynová kríza z minulej zimy. Rád by som tento Parlament na chvíľu upozornil na jediný znepokojujúci bod rozpočtu Spoločenstva na rok 2010, a to na financovanie druhej fázy plánu obnovy Európy do výšky 2 miliardy EUR. Patrím medzi tých, ktorí si myslia, že by sme mali zabezpečiť, aby tento plán nebol financovaný výhradne z poľnohospodárskych rozpočtových prostriedkov, pretože by to v súvislosti s krízou bolo pre poľnohospodárov zlým znamením a taktiež by to ohrozovalo budúcnosť našej potravinovej bezpečnosti a našich území.
<P>
Na záver by som opäť rád poďakoval našim írskym priateľom a čo najsrdečnejšie im zablahoželal k ich jednoznačne európskemu rozhodnutiu. Teraz vyzývam našich poľských a českých priateľov, aby prijali potrebné opatrenia a zabezpečili, že Európa bude mať túto súpravu nástrojov, ktorá jej v priebehu budúcich desaťročí umožní čeliť problémom globalizácie.
<SPEAKER ID="136" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, budem stručný, mám tri posolstvá.
<P>
Po prvé aj ja, ako mnohí predchádzajúci rečníci, vítam presvedčivé "áno" vyjadrené v írskom referende.
<P>
Po druhé by som ako predseda Výboru pre občianske slobody, spravodlivosť a vnútorné veci rád zdôraznil význam pravdepodobnosti nadobudnutia platnosti Lisabonskej zmluvy pre posilnenie legitímnosti projektu európskej integrácie, pretože súvisí s občianstvom, právami, slobodami a našou schopnosťou spoločne bojovať proti organizovanému zločinu a terorizmu, a v rámci Schengenskej zmluvy efektívne riešiť chúlostivé témy ako azyl, prisťahovalectvo, postavenie cudzincov a kontrola vonkajších hraníc EÚ.
<P>
Po tretie by som však rád zdôraznil, ako to urobili aj predchádzajúci rečníci, že toto nie je koniec príbehu. Nie je to však tak len preto, že Česká republika ešte musí ratifikovať túto zmluvu, ale preto, že si musíme vziať ponaučenie z ťažkostí, s ktorými sme sa stretli pri dosahovaní ratifikácie Lisabonskej zmluvy. Nebolo to jednoduché; rokovania trvali 10 rokov a staneme sa teraz oveľa náročnejšími, nielen sami na seba, ale aj pri budúcich rozširovaniach, pri vyžadovaní lojálnosti, pri spolupráci a pri prijímaní zodpovednosti od všetkých tých, ktorí sa hlásia k novým pravidlám platným od nadobudnutia platnosti Lisabonskej zmluvy.
<SPEAKER ID="137" NAME="Anne Delvaux" AFFILIATION="PPE">
(FR) Vážený pán predsedajúci, niekoľko dní po referende v Írsku s kladným výsledkom skutočne cítim, že teraz sa môžeme za Európanov považovať viac ako predtým. Skutočne a naozaj úprimne sa tomu teším. Nanešťastie sme stále veľmi závislí od rozhodnutia ústavného súdu, ako aj od dobrej vôle českého prezidenta.
<P>
Tým, čo majú v rukách budúcnosť tejto zmluvy s kľúčovým významom pre Úniu, pre naše inštitúcie a pre 500 miliónov Európanov, ktorých zastupujeme, musíme teraz vyslať jasný signál o zodpovednosti. Nesmieme sa viac nechať držať ako rukojemníci niekoľkými osobami, ktorých jediným cieľom je pracovať proti všeobecným záujmom Európy. Ak je legitímne, že si niektorí neželajú pokračovať v ceste k európskej integrácii a ak je legitímne nahlas vyjadrovať svoju nedôveru, potom je legitímne aj nechať napredovať v európskej integrácii tých, ktorí si to želajú.
<P>
Vo všeobecnosti sa proces ratifikácie európskych zmlúv podobá na ságy či na Pyrrhovo víťazstvo. Musíme byť skutočne nútení vyvíjať taký nátlak na zabezpečenie nadobudnutia platnosti určitej zmluvy a jej inštitucionálnych reforiem?
<P>
Musíme sa poučiť z tohto chaotického ratifikačného procesu, a na základe záväzku, ktorý z neho, samozrejme, vyplýva, viesť rokovania o zorganizovaní druhého referenda v Írsku, ako keby bolo normálne žiadať o opätovné hlasovanie národ, ktorý sa zvrchovane rozhodol, a ako keby bolo normálne, že súhlas s určitou zmluvou môže byť použitý ako tromf pri rokovaniach. V stávke je inštitucionálna súdržnosť a rovnováha európskeho projektu.
<P>
Ratifikácia Zmluvy je od chvíle, keď sa štát rozhodne, že by sa mal stať členom Európskej únie, základnou požiadavkou, pokiaľ ide o lojálnosť a súdržnosť. Chceli sme vyslať silné posolstvo občanom tým, že zabezpečíme ratifikáciu Zmluvy do európskych volieb v júni 2009. Čo si podľa vás dnes občania myslia o Lisabonskej zmluve a čo o našej vnútornej súdržnosti a legitímnosti?
<SPEAKER ID="138" NAME="Zoran Thaler" AFFILIATION="S&amp;D">
(SL) Írske jednoznačné áno Lisabonskej zmluve je dôležitým krokom na ceste k zjednotenej Európe a menším šokom pre euroskeptikov.
<P>
Toto rozhodnutie je o to dôležitejšie, že ho prijali ľudia hlasovaním v referende, a národ, ktorý mal rok na to, aby posúdil, či jeho pôvodné nie bude alebo nebude pre Írsko znamenať skutočný prínos.
<P>
Okrem Českej republiky sa teraz pozornosť zameria aj na dôveryhodnosť Spojeného kráľovstva, na členský štát EÚ, v ktorom líder opozície pán David Cameron sľúbil, že o Lisabonskej zmluve usporiada referendum, ak vyhrá voľby v roku 2010. Tento sľub dal bez ohľadu na to, že obidve komory parlamentu Spojeného kráľovstva Lisabonskú zmluvu v polovici roku 2008 ratifikovali.
<P>
Čo sa stane s dôveryhodnosťou rozhodnutí a medzinárodných záväzkov Spojeného kráľovstva, jedného z našich členských štátov, ktorý síce už Lisabonskú zmluvu ratifikoval, teraz však hrozí zrušením svojich rozhodnutí a záväzkov dva roky po ich prijatí?
<SPEAKER ID="139" NAME="Enikő Győri" AFFILIATION="PPE">
(HU) Dámy a páni, keď na jar 2003 takmer 84 % maďarských občanov hlasovalo za to, aby náš štát vstúpil do Európskej únie, cítili sa, akoby sa vracali tam, kam patria, do zjednotenej rodiny európskych národov, z ktorej boli vylúčení komunistickou diktatúrou trvajúcou viac ako 40 rokov. Z tohto dôvodu Maďari nehľadeli na Európsku úniu iba ako na štruktúru pre hospodársku spoluprácu založenú na nariadeniach, ale aj ako na spoločenstvo fungujúce na základe hodnôt. Sme potešení, že Írsko schválilo Lisabonskú zmluvu, pretože tým naše hodnoty získali svoje právoplatné miesto v zakladajúcej zmluve a tieto hodnoty skutočne zahŕňajú aj uznanie práv osôb patriacich k menšinám.
<P>
Preto som, pán predsedajúci, ako prvá zdvihla modrú kartu, keď pán Szegedi vyjadroval svoje pripomienky. Bola by som sa ho rada opýtala, či Lisabonskú zmluvu čítal, pretože ak ju čítal, pravdepodobne by vedel o článku o menšinách, ktorý som práve spomenula. Maďarskí občania veria, že potom, ako Lisabonská zmluva nadobudne platnosť, zaujme EÚ citlivejší prístup k menšinovým otázkam, aby sa opatrenia ako slovenský jazykový zákon stali raz a navždy neprijateľnými. To znamená, že každý musí nielen dodržiavať literu zákona, ale musí rešpektovať aj postoj, ktorý zastáva Európska únia. Inými slovami, každý európsky občan má svoj podiel zodpovednosti pri zabezpečení toho, aby menšiny mohli slobodne a bez obmedzení používať svoj materinský jazyk a aby sa vo svojej rodnej krajine cítili ako doma.
<P>
Pevne verím, že nám Lisabonská zmluva taktiež výrazne pomôže dosiahnuť to, aby inštitúcie EÚ lepšie pochopili, že v rámci EÚ musíme chrániť aj svoje hodnoty a že pri ich porušovaní musíme prijať okamžité opatrenia. Vážení kolegovia zo socialistických, liberálnych a nezávislých poslaneckých klubov, jednoducho nemôžeme mať dvojitý meter. Inak povedané, odvolávame sa na tieto hodnoty, ak nám to diktujú naše záujmy, ale zabúdame na ne, ak nám to tak vyhovuje lepšie. Poslanecký klub Európskej ľudovej strany (kresťanských demokratov) si takúto Európu vidieť neželá.
<SPEAKER ID="140" NAME="Ivari Padar" AFFILIATION="S&amp;D">
(ET) Vážený pán predsedajúci, minulý týždeň som bol v Írsku, aby som podporil svojich priateľov z írskej Strany práce. Som veľmi rád, že výsledok írskeho hlasovania bolo jednoznačné "áno", pretože toto rozhodnutie je mimoriadne dôležité nielen pre Írsko, ale aj pre Európsku úniu. Ako poľnohospodára ma teší najmä to, že írski poľnohospodári tentoraz podporovali kampaň za referendum od samého začiatku. Bolo to veľmi dobré rozhodnutie, pretože keď Lisabonská zmluva nadobudne platnosť, Európsky parlament získa rovnaké právomoci v poľnohospodárskych otázkach, ako má Rada vrátane spolurozhodovacieho procesu v otázkach spoločnej poľnohospodárskej politiky, a to je pre poľnohospodárov skutočne dobrá správa.
<SPEAKER ID="141" NAME="Seán Kelly" AFFILIATION="PPE">
(GA) Vážený pán predsedajúci, ako novozvolený poslanec by som rád povedal, že som hrdý na kladný výsledok hlasovania írskych občanov v referende o Lisabonskej zmluve, ktoré sa konalo minulý piatok. Taktiež som hrdý na živú rozpravu, ktorá tu dnes prebieha.
<P>
Ľudia sa pýtali, prečo Írsko zmenilo názor. Zrejme tu existovali štyri faktory. Jedným, myslím, bolo to, že sme získali svojho komisára; druhým boli záruky; tretím, že sme viedli riadnu diskusiu a ľudia boli tentoraz primeraným spôsobom informovaní, nie ako naposledy. Hospodárska kríza bola taktiež jedným z faktorov, kľúčovým faktorom však bola mobilizácia kampane za "áno" Lisabonskej zmluve, ktorá predtým neprebehla. Občianske skupiny, politici a po prvýkrát, pokiaľ mi pamäť siaha, aj politické strany - hlavné politické strany - odložili svoje rozdielne názory nabok a viedli kampaň pre dobro Írska. Írski občania na to zareagovali.
<P>
Kampaň za "nie" Lisabonskej zmluve bola tiež dobre organizovaná a každý sa mohol vyjadriť vrátane Strany za nezávislosť Spojeného kráľovstva (UKIP), ktorá sa postarala o to, aby bol dokument s názvom Pravda o Lisabonskej zmluve: zastavme buldozér zvaný EÚ v Írsku vo veľkej miere rozšírený. No a írski občania rozhodli, že oveľa radšej budú vo vlaku zvanom EÚ ako v buldozéri strany UKIP.
<P>
Minulý týždeň znamenal pre komunikáciu veľké víťazstvo. Neraz ste už počuli o nedostatku komunikácie. Toto bolo víťazstvo komunikácie a ak budeme naďalej pokračovať týmto smerom, dostaneme Európu bližšie k ľuďom.
<P>
Teraz je na českom prezidentovi, aby dohodu podpísal a umožnil jej vznik, pretože ak to neurobí, bude to podľa môjho názoru tým najväčším prejavom diktatúry v dejinách a úplným popretím demokracie.
<P>
Ďakujem vám všetkým za podporu a tešíme sa, že budeme pozitívne mysliacimi Európanmi z Írska na dlhú dobu do budúcnosti.
<SPEAKER ID="143" NAME="Jo Leinen" AFFILIATION="S&amp;D">
(DE) Vážený pán predsedajúci, po ôsmich rokoch a mnohých rozpravách a rokovaniach je tu reálna šanca, že táto reformná zmluva nadobudne platnosť aj vďaka intenzívnej práci mnohých ľudí v tomto Parlamente, ktorí boli od začiatku až do konca oddaní tomuto projektu v konvente a neskôr na medzivládnych konferenciách.
<P>
Verím, že Parlament zohral v tejto reformnej zmluve konštruktívnu úlohu. Myslím si, že ak Ústavný súd Českej republiky v Prahe vydá kladné rozhodnutie, prezident Klaus nebude mať žiadny právny dôvod na ďalšie blokovanie EÚ. Aj ostatné ústavné orgány v Českej republike nájdu spôsoby, ako prekonať podobnú nelegálnu blokádu.
<P>
Samozrejme, počúvame, že nám hrozia nové problémy zo strany Spojeného kráľovstva. Keby však britská vláda povolila referendum, nebolo by o Lisabonskej zmluve, ale o tom, či sú Briti za EÚ alebo či chcú z EÚ vystúpiť. To by muselo byť predmetom referenda, a nie zmluva, ktorá bola ratifikovaná. To by bolo absolútne neprijateľné. Myslím si, že nás to má niečo naučiť, a to je, že naši občania potrebujú viac informácií. Preto dúfam, že v novej Komisii budeme mať aj podpredsedu pre komunikáciu a informácie a azda aj komisára pre európske občianstvo. To by bola odpoveď na tieto spory týkajúce sa európskej politiky.
<SPEAKER ID="144" NAME="Jarosław Leszek Wałęsa" AFFILIATION="PPE">
(PL) Vážený pán predsedajúci, vďaka Lisabonskej zmluve môže Európa čeliť výzvam, ktoré ďaleko presahujú vnútorné problémy členských štátov. Bude Európa na to pripravená? To sa ešte nedá povedať. Je isté, že v tejto záležitosti bude veľa závisieť od občanov Európy.
<P>
Popri Lisabonskej zmluve musí však EÚ prejaviť aj vôľu konať a mať zastúpenie vo svete. Musí mať pocit zodpovednosti za svet, za jeho stabilitu a rozvoj. Od toho závisí aj bezpečnosť a rozvoj EÚ. Musíme vyvrátiť často používanú metaforu o Európe ako bezpečnej, prosperujúcej a demokratickej krajine, ktorá síce zachováva ľudské práva, ale je zaujatá svojimi vlastnými vnútornými záležitosťami a otočila sa svetu chrbtom.
<P>
Lisabonská zmluva nás núti, aby sme lepšie porozumeli výzvam, pred ktorými stojíme. Po írskom "áno" teraz zjednotená Európa pozerá na Poľsko a Českú republiku. Nemám najmenšie pochybnosti o tom, že Lisabonská zmluva čoskoro nadobudne platnosť. Kým však čakáme na podpisy prezidenta Kaczyńského a prezidenta Klausa, porozmýšľajme, ako počas súčasnej reformy pokročila diskusia a vyvoďme závery z toho, čo sa stalo. Mali by sme sa pripraviť na budúcnosť. Mali by sme sa pripraviť na ďalšie reformy, lebo úžasný projekt, ktorý vytvárame - Európska únia - je myšlienka, ktorá ešte nie je dokončená. Nakoniec by som rád povedal ešte jednu vec - ďakujem, Írsko.
<SPEAKER ID="145" NAME="Paolo De Castro" AFFILIATION="S&amp;D">
(IT) Vážený pán predsedajúci, dámy a páni, 2. október bol významným dňom pre Európu vďaka Írom, ktorí hlasovali v prospech Lisabonskej zmluvy. Nadobudnutie platnosti Zmluvy spolurozhodovaním bude skutočnou demokratickou revolúciou najmä pre spoločnú poľnohospodársku politiku. Parlament bude mať konečne rovnaké rozhodovacie právomoci ako Rada ministrov poľnohospodárstva vďaka dohode Írov a priaznivým hlasom získaným v národných parlamentoch vrátane českého parlamentu.
<P>
Akékoľvek oneskorenie by prinieslo problémy poľnohospodárom vo všetkých členských štátoch. Odvetvie poľnohospodárstva v skutočnosti prechádza jedným zo svojich najcitlivejších a najťažších období za posledné roky, ktoré sprevádza pokles cien väčšiny produktov, a nie iba mliečnych výrobkov, ako to už niekoľko dní môžeme vidieť.
<P>
Vážený pán predsedajúci, keďže čakáme na oficiálne nadobudnutie platnosti Lisabonskej zmluvy, očakávame, že Rada a Komisia budú odteraz zvažovať rozhodnutia Parlamentu - ktorý bol demokraticky zvolený všetkými občanmi Európy - vrátane rozhodnutí týkajúcich sa poľnohospodárstva, počínajúc opatreniami proti kríze v mliekarenskom odvetví.
<SPEAKER ID="146" NAME="Petru Constantin Luhan" AFFILIATION="PPE">
(RO) Vážený pán predsedajúci, dámy a páni, aj ja som potešený, že Íri nakoniec schválili Lisabonskú zmluvu, pretože považujem tento dokument za dôležitý pre európsku integráciu.
<P>
Potrebujeme novú zmluvu, aby sme poskytli Európskej únii moderné nástroje a zdokonalili pracovné metódy, ktoré nám umožnia efektívne riešiť problémy moderného sveta. Lisabonská zmluva je predovšetkým krokom vpred, ktorý robí rozhodovací proces na úrovni EÚ demokratickejším a umožňuje nám poslancom Európskeho parlamentu byť medzi prvými, ktorí sa budú tešiť z pozitívnej výmeny názorov v súlade s ustanoveniami tejto zmluvy.
<P>
Rozšírenie spolurozhodovacieho postupu postaví Európsky parlament na rovnakú úroveň s Radou, pokiaľ ide o legislatívne právomoci na 95 % právnych predpisov Spoločenstva. Napríklad vo Výbore pre občianske slobody, spravodlivosť a vnútorné veci, ktorého som členom, rozšírime spolurozhodovací postup zo 40 na 80 oblastí odbornej spôsobilosti, čím sa zvýši demokratická legitímnosť právnych predpisov EÚ.
<P>
Myslím si, že nový právny základ pomôže urýchliť proces hospodárskeho rozvoja a prispôsobiť právne systémy členských štátov. Taktiež pevne verím, že toto opatrenie nám umožní ľahšie dosiahnuť jeden z hlavných cieľov Európskej únie, ktorým je vytvorenie hospodárskej, sociálnej a územnej súdržnosti.
<P>
S veľkým záujmom očakávam dokončenie ratifikačného procesu Lisabonskej zmluvy a veľmi sa teším na jej implementáciu.
<SPEAKER ID="147" NAME="José Manuel Fernandes" AFFILIATION="PPE">
(PT) Dámy a páni, vítam hlasné "áno", ktoré vyslovil írsky ľud v referende o Lisabonskej zmluve minulú nedeľu. Dúfajme, že namáhavý proces ratifikácie tejto zmluvy sa konečne blíži ku koncu.
<P>
Som si istý, že ju ratifikuje aj Česká republika. Myslím si, že by bolo nepochopiteľné a neprijateľné, keby budúcnosť Európy brzdil alebo blokoval niekoho osobný názor, ktorý úplne pohŕda väčšinou príslušného parlamentu a je s ňou v rozpore. Všetci chceme, aby táto patová inštitucionálna situácia, ktorej čelíme už takmer desať rokov, konečne skončila.
<P>
Preto ďakujem írskemu ľudu, pretože vôľa, ktorú prejavil, nám dáva nádej na silnejšiu, prosperujúcejšiu Európu, ktorá bude jednotnejšia a širšia. Zároveň znamená pre všetky európske inštitúcie povinnosť a záväzok konať tak, aby túto vôľu nezmarili. S touto vôľou sa navyše stotožní aj väčšina európskych občanov.
<P>
Dúfam, že si všetci zaslúžime Európu, ktorá bude čoraz viac v popredí, bude súdržnejšia a podporí demokratické hodnoty, sociálne a základné práva, ako aj hospodársky rast vo svete a zároveň podporí aj ochranu životného prostredia.
<SPEAKER ID="148" NAME="Mário David" AFFILIATION="PPE">
(PT) Vážený pán predsedajúci, pani ministerka, pani komisárka, dámy a páni, dovoľte mi vysloviť pár slov, aby som ocenil historický a ďalekosiahly výsledok referenda v Írsku a aby som vyzdvihol rozhodujúcu úlohu, ktorú zohrala strana Fine Gael a jej predstaviteľ, budúci írsky premiér Enda Kenny, na čele tohto procesu. Počas tohto procesu bolo zrejmé, že Európska únia sa musí priblížiť k svojim občanom. Najväčší úžitok zo všetkých činností Únie majú práve občania a vlastne my všetci. Je dôležité, aby si boli všetci vedomí toho, ako Európa vplýva na naše každodenné životy a aké výhody prináša.
<P>
Európa je náš domov. Čo je dobré pre Európu, je dobré pre každý členský štát, ako aj pre jeho občanov. Toto určite platí aj pre Lisabonskú zmluvu. Táto zmluva potvrdzuje, že ľudia môžu byť hrdí a lojálni štátni príslušníci krajín a zároveň oddaní zástancovia európskeho projektu. Po ukončení nadmerne dlhej rozpravy o organizácii a fungovaní sa bude Európska únia môcť oveľa viac a s novými, efektívnejšími nástrojmi zamerať na skutočné problémy, ktorým Európania čelia: konkurencieschopnosť, rast a zamestnanosť.
<P>
Vážený pán predsedajúci, pani ministerka, na záver by som rád vyslovil návrh pre budúce generácie. Vzhľadom na nedostatok informácií týkajúcich sa hodnôt, právomocí, cieľov a modus operandi Európskej únie by mal Parlament navrhnúť na konci povinnej školskej dochádzky v každom členskom štáte nový povinný systém európskych štúdií. Mladí Európania sa budú efektívne, objektívnym, prirodzeným a reálnym spôsobom učiť o našich princípoch, o tom, kto sme, čo robíme a kam chceme smerovať.
<P>
Ak sa to naučia v mladom veku, budú celý život chápať potenciál a nesmiernu užitočnosť európskej identity vytvorenej týmto jedinečným projektom a dokážu sa dobrovoľne podeliť o suverenitu v celoeurópskom kontexte.
<SPEAKER ID="149" NAME="David Casa" AFFILIATION="PPE">
(MT) Áno, toto je naozaj historický moment, nielen preto, že Íri jednoznačným hlasovaním prijali Lisabonskú zmluvu, ale aj preto, že Poľsko dnes vyhlásilo, že ju ratifikuje.
<P>
Táto zmluva prešla dlhou cestou. Ja som vo funkcii len päť rokov, ale niektorí delegáti tu už dlho pracujú na tom, aby sa dosiahol tento historický moment. Medzi nimi je aj môj kolega pán Méndez de Vigo. Táto významná príležitosť nám ako politikom prenesie na plecia väčšiu zodpovednosť a to platí aj pre prezidenta Českej republiky. Na jeho osobnom názore záleží, avšak jeden človek nemôže pre svoje politické názory držať ako rukojemníka celú krajinu ani celú Európsku úniu.
<P>
Ako politici musíme niesť obrovskú zodpovednosť. Musíme poskytovať odpovede a musíme ich poskytovať iba občanom Európskej únie, lebo napokon zastupujeme práve ich. Európa čelí zložitým problémom v takých otázkach, ako je finančná kríza, zmena klímy, problémy prisťahovalectva a vytváranie nových pracovných miest v Európe. Z tohto dôvodu nemôže názor prezidenta Českej republiky brzdiť Európu v práci na dosiahnutí noriem, ktoré sme stanovili. Súhlasím s predchádzajúcim rečníkom, ktorý hovorí, že by mala byť vymenovaná Komisia. Máme svojho predsedu, a preto nevidím dôvod, prečo by sme mali čakať na rozhodnutie Ústavného súdu Českej republiky pred zriadením Komisie. Aby sme zaručili, že sa to uskutoční, musíme vykonať veľa práce a Komisia musí ihneď začať konať.
<SPEAKER ID="150" NAME="Iuliu Winkler" AFFILIATION="PPE">
(HU) Pripájam sa svojím názorom k mnohým kolegom poslancom, ktorí predo mnou uvítali rozhodnutie írskych voličov hlasovať za Lisabonskú zmluvu. Teraz sa môžeme s optimizmom tešiť na dokončenie ratifikácie. Toto je však len prvý krok na ceste, na ktorej musíme, podľa môjho názoru, splniť tri ciele. Musíme prehĺbiť integráciu nových členských štátov, musíme odstrániť bariéry, ktoré vytvorili dvojrýchlostnú Európu, a musíme pokračovať v procese rozširovania EÚ smerom na Balkán.
<P>
Lisabonská zmluva je založená na európskej solidarite a dúfam, že táto solidarita bude fungovať v praxi a nezostane len vyhlásením o zámere vyjadrovanom na rôznych fórach európskych inštitúcií. Myslím si, že aj hospodárska kríza ukazuje, že solidarita je jediným prostriedkom, ktorým možno reagovať na súčasné problémy, a že vďaka silnej EÚ môžeme byť dôležitými aktérmi na svetovej scéne.
<P>
Naša cesta bola doteraz ťažká a namáhavá. Nemôžeme si dovoliť oslabiť základy európskej integrácie. Pevne verím, že realita dokáže euroskeptikom, že v jednote spočíva sila, nehovoriac o tom, že návratom do geopolitickej situácie na začiatku 20. storočia nič nezískame.
<SPEAKER ID="151" NAME="Diogo Feio" AFFILIATION="PPE">
(PT) Vážený pán predsedajúci, pani ministerka, pani komisárka, po výsledku z minulého piatka dúfam, že Európa sa môže pohnúť ďalej od krízy týkajúcej sa zmlúv, a preto bude možné mať stabilný inštitucionálny orgán, ktorý je vhodný pre organizáciu s 27 členskými štátmi a odlišný od orgánu založenom na Zmluve z Nice.
<P>
Vážený pán predsedajúci, zmluva nie je práve umelecké dielo, právny spis, ktorý slúži len na obdivovanie. Musí byť osožná a musí byť efektívna. Preto, hoci je z politického hľadiska dôležité diskutovať napríklad o tom, kto bude predsedom Rady, dôležitejšie je, aby skončil ratifikačný proces a aby Zmluva nadobudla platnosť. Aj preto, že na základe výsledku referenda v Írsku je jasné, že Európu nie je možné budovať proti vôli ľudu. Toto približovanie sa je skutočné, či už prostredníctvom zastupovania, alebo referend.
<P>
Je tiež dôležité zdôrazniť, že hlasovať proti Zmluve je rovnako demokratické ako hlasovať za ňu. Zdá sa, že niektorí ľudia majú v tejto veci zmätok. Dúfam, že ratifikáciou v Írsku, Českej republike a Poľsku je možné medzi členskými štátmi vytvoriť situáciu skutočnej solidarity. Tiež dúfam, že budeme smerovať k situácii, v ktorej sa tento významný krok inšpiruje vzorom Schumanovej Európy: Európy vytváranej krôčik po krôčiku, deň za dňom a, v rozhodujúcej miere, podporovaním európskych ideálov.
<SPEAKER ID="152" NAME="Csaba Sógor" AFFILIATION="PPE">
(HU) Vážený pán predsedajúci, úspešný výsledok írskeho referenda je triumfom pre celú európsku koncepciu. Čomu to môžeme prisudzovať? Jeden z dôvodov je, že Íri dostali záruku. Inými slovami, väčšina vzala na vedomie želania menšiny. Skutočná demokracia nespočíva len v názore väčšiny, ktorá zvíťazila v hlasovaní, ale aj v prihliadaní na želania menšiny. Toto by bolo potrebné aj na ochranu európskych menšín.
<P>
Druhým dôvodom úspešného výsledku je, že tí, ktorí boli za Zmluvu, viedli lepšiu kampaň ako naposledy, keď referendum prinieslo opačný výsledok. Európska únia je únia, ktorá hovorí "áno" radšej ako "nie". Pri úspešnom hlasovaní zohrala svoju úlohu v neposlednom rade aj hospodárska kríza. Írsko by postretol rovnaký osud, aký postretol Island, ktorý nepatrí do EÚ. Kríza zdôrazňuje, že v jednote spočíva sila a že spolupráca a solidarita sú lepšie ako napäté vzťahy medzi nami.
<SPEAKER ID="153" NAME="Ioan Mircea Paşcu" AFFILIATION="S&amp;D">
Vážený pán predsedajúci, nové írske hlasovanie, ktoré tentoraz prijalo Lisabonskú zmluvu, je naozaj veľmi dobrá správa. Sú tu však najmenej dva aspekty, na ktoré je treba upozorniť. Prvým je, že Zmluvu musí ešte podpísať prezident Klaus, ktorého sme len rozhorčili našou reakciou na jeho otvorený skepticizmus a antieuropeizmus, keď na jar minulého roku vystúpil v tomto Parlamente. Mrzí ma, že sme neboli rozumnejší.
<P>
Druhý aspekt, na ktorý treba upozorniť, sú vysoké očakávania, ktoré po zavedení Lisabonskej zmluvy spájame s obnovou integrácie vrátane rozšírenia. Je pravda, že ak spomaľujeme, nie je to preto, že nedošlo k podpísaniu Lisabonskej zmluvy, ktorá je v tomto prípade iba alibi, ale pre negatívne vplyvy súčasnej krízy, ktoré podnecujú k opätovnému prenášaniu určitých politík Spoločenstva na národnú úroveň a podporujú odstredivé tendencie v rámci Únie. Treba ich riešiť samostatne a dôkladne, ak chceme, aby Lisabonská zmluva splnila naše očakávania.
<SPEAKER ID="154" NAME="Íñigo Méndez de Vigo" AFFILIATION="PPE">
(ES) Vážený pán predsedajúci, myslím si, že jedným zo záverov tejto rozpravy je, že keď sa veci vysvetľujú, keď ľudia komunikujú a keď sa odmietajú klamstvá, dosiahne sa väčšia účasť a podpora európskych projektov.
<P>
Preto si dovoľujem popri slovách mnohých rečníkov predniesť pozitívny, konštruktívny príspevok a požiadať Európsku komisiu, aby zvážila, či pri zriaďovaní novej Komisie by povinnosti komisára pre ľudské práva nemali byť zahrnuté do širšieho portfólia, ako napríklad komisára pre občianstvo. Zahŕňalo by aj komunikáciu, ktorá je absolútne nevyhnutná, aby sme mohli dobre komunikovať, vysvetľovať a začať skutočný dialóg o našom európskom projekte.
<SPEAKER ID="155" NAME="John Bufton" AFFILIATION="EFD">
Vážený pán predsedajúci, výsledok referenda o Lisabonskej zmluve, ktoré sa konalo cez víkend v Írsku, je jasný dôkaz toho, že tento Parlament nie je demokratický, čestný ani zodpovedný. Ale koho to tu naozaj zaujíma? Nuž, mňa. Skutočnosť, že Íri museli hlasovať dvakrát, ukazuje, že sa z EÚ stala diktatúra. Ak hlasovanie nedopadne podľa želania diktátorov EÚ, potom sa hlasuje znova a znova, až kým sa nedosiahne správny výsledok.
<P>
To je nečestné a, podľa môjho názoru, nemorálne. Lisabonskí fanatici v tomto Parlamente teraz pôjdu plnou parou vpred k vytvoreniu nového európskeho superštátu s 500 miliónmi obyvateľov. Je nespravodlivé, že ľuďom v našej krajine, v Spojenom kráľovstve, bolo sľúbené referendum, ktoré však bolo zamietnuté. Iróniou je, že na základe Lisabonskej zmluvy budeme mať stáleho predsedu. Je celkom pravdepodobné, že ním bude Tony Blair. Nový predseda EÚ bude zároveň hlavou štátu.
<P>
Nie je možné mať dve hlavy štátu a keďže EÚ má prednosť pred vnútroštátnymi orgánmi, predseda EÚ - možno Tony Blair - bude mať prednosť pred kráľovnou. Ľud našej krajiny nebude akceptovať, aby mal prepadnutý kandidát ani nikto iný prednosť pred kráľovnou. Bože, ochraňuj kráľovnú!
<SPEAKER ID="156" NAME="Corneliu Vadim Tudor" AFFILIATION="NI">
(RO) Ako dobre viete, Rumunsko v súčasnosti prechádza okrem hospodárskej a sociálnej krízy aj nebývalou politickou krízou. Práve prebiehajú prípravy rozsiahleho volebného podvodu. Hovorím o rumunských prezidentských voľbách, ktoré sa majú konať 22. novembra. Všetky voľby v Rumunsku boli zmanipulované, ale veľkosť podvodu, ktorý sa teraz plánuje, je neuveriteľná.
<P>
Neobviňujem nikoho konkrétneho, ale sú pripravené a spustené mechanizmy na spáchanie tohto podvodu, ktorý je absolútne hanebný. Zahŕňajú falošné prieskumy verejnej mienky, volebnú turistiku, pridané zoznamy, zrušenie hlasov skutočných voličov a odovzdanie platných hlasov za mŕtvych, obrovské sumy peňazí a množstvá spotrebného tovaru použitého na podplácanie chudobných ľudí, presviedčanie rodičov podplácaním školopovinných detí, počítačový podvod a mnoho ďalších nezákonných činov. Prosím vás, pomôžte zachrániť Rumunsko. Volám SOS v mene rumunského národa.
<P>
Inštitúcie Európskej rady, najmä Európskeho parlamentu, majú morálnu povinnosť pomôcť členskému štátu zostať civilizovaným. Nedovoľte balkánskej mafii, aby zmarila vznešený projekt Európskej únie. Bijem na poplach, pretože inštitúcie Európskej únie sú poslednou nádejou rumunského ľudu.
<SPEAKER ID="157" NAME="Zoltán Balczó" AFFILIATION="NI">
(HU) Priaznivci Lisabonskej zmluvy neoslavujú len víťazstvo, ale víťazstvo samotnej demokracie pod zámienkou terajšieho hlasovania za Lisabonskú zmluvu vo vynútenom referende. Avšak súčasný stav je 3:1 v prospech oponentov Lisabonskej zmluvy. Nezabúdajme, že aj obyvatelia Francúzska a Holandska povedali "nie" ústavnej zmluve obsahujúcej úplne rovnaké ustanovenia. Vtedy sa objavil kreatívny, ale cynický návrh spočívajúci v tom, že v prípade neakceptovania tejto ústavy zo strany obyvateľov Európy ju nazveme reformnou zmluvou a politickí predstavitelia štátov za ňu budú hlasovať v jednotlivých parlamentoch. Bohužiaľ, prvý to urobil práve maďarský parlament.
<P>
Uvedomujem si, že mnoho ľudí si myslí, že Lisabonská zmluva je pre Európanov cestou k šťastiu, ale ešte stále im to nedáva žiadne právo povedať, že práve toto ľudia v Európe naozaj chceli.
<SPEAKER ID="158" NAME="Cristian Dan Preda" AFFILIATION="PPE">
(RO) Prihlásil som sa o slovo len preto, aby som pripomenul pánovi Vadimovi Tudorovi, že v tejto chvíli je témou rozpravy referendum v Írsku a že jeho nepravdivé vyhlásenia nemajú nič spoločné s danou témou. Zároveň by som rád oficiálne privítal víťazstvo proeurópskeho tábora v Írsku.
<SPEAKER ID="159" NAME="Cecilia Malmström">
úradujúca predsedníčka Rady. - Vážený pán predsedajúci, zisťujem, že téma írskeho referenda je na tomto plenárnom zasadnutí stále živá a ešte sa toho musí veľa povedať o demokracii. Je demokratické dovoliť obyvateľom Írska opätovne hlasovať? Áno, presne tak. Je to veľmi demokratické. Ak načúvate občanom, pýtate sa ich: Prečo ste hlasovali proti? Zistíte dôvody. Objasníte tieto záležitosti a poskytnete obyvateľom Írska právne záruky týkajúce sa daní, neutrality, istých etických otázok a takisto zaručíte, že všetky členské štáty vrátane Írska budú mať komisára, keď nová zmluva nadobudne platnosť. S takýmto objasnením získate nové referendum. V dvojtretinovej väčšine a s vyššou účasťou oproti minulému obdobiu občania odpovedali "áno". Je to demokratické. A myslím si, že by sme sa mali radovať a zablahoželať za to občanom Írska.
<P>
Takisto vidím, že tu prebieha čisto domáca rozprava zo strany Spojeného kráľovstva. Bolo by lákavé vstúpiť do nej, ale neurobím to. Chcela by som však povedať, že nezávisle od skutočnosti, kto bude budúci rok premiérom, Británia potrebuje Európu a Európa potrebuje Britániu.
<P>
Takisto tu cítim určitú nespokojnosť so súčasným časovým plánom. Chápem to a stotožňujem sa s týmto názorom, ale chcem Parlament uistiť, že sa pohneme vpred tak rýchlo, ako vieme. Máme záruky a sľuby, že poľský prezident Zmluvu v priebehu pár dní podpíše. Časový plán v Prahe je však ešte stále trochu nejasný. Ak stihnem lietadlo, dnes večer tam pôjdem a zajtra sa stretnem s mnohými ľuďmi, aby som získala jasnejší obraz o rozličných možnostiach a časových plánoch, ktoré môžeme očakávať. Potrebujeme pár dní na pochopenie a posúdenie situácie na ústavnom súde. Pokiaľ bude Zmluva na ústavnom súde, prezident ju nemôže podpísať. Som celkom optimistická. Myslím si, že v krátkom čase túto záležitosť vyriešime, ale musíme pár dní počkať na toto objasnenie.
<P>
Predsedníctvo zatiaľ, samozrejme, pracuje. Mnoho pracovných skupín pokračuje v činnosti, aby sa pripravili na úplnú realizáciu Zmluvy. Pokračuje sa v diskusiách s Európskym parlamentom a Komisiou, aby sa všetko potrebné dalo do poriadku a aby Zmluva mohla čo najrýchlejšie nadobudnúť platnosť.
<P>
Dostala som otázku od pani Hélène Flautre týkajúcu sa ďalších poslancov. Touto problematikou sa budeme musieť zaoberať hneď, ako Zmluva nadobudne platnosť. Ak teraz počúva, chcem ju uistiť, že robíme všetko, čoho sme schopní, aby sme zaručili, že sa rozhodne tak rýchlo, ako to len bude možné. Chcem poďakovať Parlamentu, že sa rozhodol poskytnúť týmto poslancom štatút pozorovateľa, len čo bude Zmluva prijatá, kým my čakáme na formality. Takisto uviedla mená mnohých mužov, ktorých mená sa spomínajú v súvislosti s najvyššími pozíciami, ale to sú muži spomínaní v médiách a tlači. Zatiaľ ešte nepoznáme oficiálnych kandidátov z Rady. Spoznáme ich. Ale všetky spomínané mená sa uvádzajú len v médiách. Veľmi by som uvítala, keby jedna z najvyšších pozícií mohla pripadnúť žene. Nemôžem zaručiť, že uspejeme, pretože predsedníctvo musí naslúchať všetkým hlavným mestám a nájsť kandidátov, ktorí dosiahnu konsenzus medzi 27 členskými štátmi, ale ja by som veľmi uvítala kandidatúru ženy. Európa by bola reprezentatívnejšia v porovnaní s dneškom.
<P>
Vážený pán predsedajúci, takisto v tomto Parlamente cítim veľmi silné vzrušenie z toho, že by Európa mala pokračovať v tom, aby sa stala silnejším a väčším hráčom vo svete, aby ukázala odhodlanosť, pokiaľ ide o riešenie otázok hospodárstva, boja proti nezamestnanosti, popasovanie sa s problémami globalizácie a zmeny klímy. Potrebujeme to spraviť. Lisabonská zmluva je na to dôležitým nástrojom. Ale takisto musíme pokračovať nezávisle od zmluvy, ktorá je v platnosti. Musíme ukázať konkrétne výsledky a odovzdať ich ďalej. Len za predpokladu, že budeme spĺňať očakávania občanov, získame si ich dôveru a zároveň aj legitímnosť. A to sa rovnako týka Rady, Komisie, ako aj Európskeho parlamentu. Môžem vás uistiť, že predsedníctvo robí všetko, čo je v jeho silách, aby sa pokračovalo v riešení tejto problematiky s pomocou Európskeho parlamentu. Pán predsedajúci, ďakujem vám veľmi pekne za zaujímavú rozpravu.
<SPEAKER ID="161" NAME="Margot Wallström">
podpredsedníčka Komisie. - Vážený pán predsedajúci, bola to zaujímavá rozprava. A som si istá, že v určitom rozsahu je rovnaká ako diskusie odohrávajúce sa v Írsku a inde v Európe.
<P>
Mohla by som začať s niekoľkými faktami. Sú to vlády členských štátov, ktoré sa rozhodujú pre spôsob ratifikácie. V žiadnom prípade nemôžu inštitúcie EÚ prinútiť členský štát zvoliť si buď referendum, alebo schválenie v parlamente. Myslím si, že je veľmi dôležité to povedať. Je však zaujímavé, že práve tí, ktorí sa veľmi intenzívne vyjadrujú v prospech nezávislých národných štátov, sú tými, ktorí by boli ochotní vnútiť referendum všetkým členským štátom, čo sa mi zdá trochu zvláštne.
<P>
Írsko sa teraz rozhodlo uskutočniť druhé referendum. Buďme úprimní a uznajme, že to so sebou stále prináša politické riziko, ale bola to írska vláda, ktorá sa rozhodla, že je ochotná ho podstúpiť. Ale prečo sa tak rozhodli?
<P>
Mimochodom, vôbec nie je nezvyčajné zopakovať referendá, ktoré sa predtým týkali domácich záležitostí. A v istých členských štátoch si ich môžete zopakovať niekoľkokrát, takže buďme úprimní, keď hovoríme o celom tomto postupe.
<P>
Myslím si, že sme si vypočuli veľmi dobrú analýzu od samotných írskych poslancov, od pána Kellyho, Mary MacDonaldovej, pána De Rossu, ktorí odôvodnili vzniknuté zmeny medzi obyvateľmi Írska a ich posun k hlasovaniu za Zmluvu. Myslím si, že sme počuli dobré odpovede.
<P>
Myslím si, že niektorí poslanci veľmi zvláštnym spôsobom považujú demokraciu za nemennú a úplnú. Možno radšej zabúdajú na to, že toto je diskusia o reforme. Takýto postup zaviedli pred mnohými rokmi v Laekene. Jeho súčasťou boli rôzne demokratické orgány, ktoré roky diskutovali a pokúšali sa nájsť spoločný modernejší, demokratickejší a účinnejší spôsob rozhodovania. Dôvodom, prečo tento postup nie je nemenný, je, že členské štáty a ich vedúci predstavitelia doň investovali veľa času a energie. Nemôže sa teda porovnávať s futbalovým zápasom. Pretože sa musíme navzájom vypočuť, je mi ľúto, ale nemôžete rátať počet bodov rovnakým spôsobom ako vo futbalovom zápase.
<P>
To sa však udialo. Obavy obyvateľov Írska vypočuli samotní predstavitelia Írska. Prečo to musíme vysvetľovať? Samotní Íri a ich národný parlament viedli v podkomisiách rozpravu o dôvodoch hlasovania proti Zmluve, pretože to mnohých prekvapilo. Tak sa pozreli na dôvody.
<P>
Ja sama som tam bola. Navštívila som módny veľtrh v Dubline, trh s rybami v Corku, verejné zhromaždenie v Donegale a prvé, čo ľudia povedali, bolo, že v skutočnosti nečítali celé znenie Zmluvy, pretože je veľmi zložitým právnym dokumentom a je pre nich ťažké porozumieť jej obsahu.
<P>
Mnohí sa obávali, že to, čo bolo na plagátoch, môže byť pravda a že EÚ rozhodne o minimálnej mzde vo výške 1,48 EUR. Môže to byť naozaj pravda? Alebo je pravda, že EÚ zavedie brannú povinnosť do európskej armády a pošle veľmi mladých ľudí do Afganistanu vo svojich službách? Môže to byť pravda? O aké druhy vyhlásenia ide? Mám im veriť? Boli sme svedkami mnohých starostí a skutočných obáv. Povedala by som, že hlavne nedostatku informácií a potreby pristupovať k týmto problémom s plnou vážnosťou.
<P>
To sa v skutočnosti udialo. Občianska spoločnosť sa takisto zapojila. Myslím si, že to veľmi dobre vysvetlil pán Kelly. Nehanbím sa za skutočnosť, že sme vypracovali stručný prehľad Zmluvy pre občanov, ktorý bol uverejnený vo významných novinách. A ak smiem dodať, nikto ju nepoprel. Takže občania si sami mohli prečítať zhrnutie celej Zmluvy v zrozumiteľnom jazyku a posúdiť jej obsah a pravdivosť.
<P>
Myslím si, že právne záruky pomohli, pretože potom bolo jasné, že sa nemusia obávať o neutralitu, potraty alebo o ktorýkoľvek z problémov. Takže to bolo objasnené a štáty získali právne záruky a komisára. Ďakujem, Írsko, pretože z toho vyplýva, že odteraz bude mať komisára aj Švédsko, aj Nemecko, aj Grécko atď. Myslím si, že musíme poďakovať Írom, že to riešili tak priamo.
<P>
Samozrejme, nevedieme rozpravu o tejto problematike v politickom vákuu. Skutočnosť takisto ovplyvní naše názory na danú problematiku a nie je na tom nič zlé. Ale ja si myslím, že by sme mali stále veľmi opatrne premýšľať o akýchkoľvek rizikových faktoroch na obidvoch stranách v rámci analýzy, ktorá nasleduje po referende, pretože strach je veľmi silná emócia a mohla by byť zneužitá. Som teda presvedčená, že diskusia, ktorá sa bude viesť v Írsku, by mala hovoriť o tom, ako sa vyhnúť použitiu alebo zneužitiu faktora strachu. Ale skutočnosť ukázala, že obyvatelia Írska veria, že majú svoje miesto v centre Európy a že im pomôže byť súčasťou Európy namiesto otázok, či je to pravda alebo nie.
<P>
Zároveň dúfam, že Komisia je schopná naďalej poskytovať presné objektívne informácie, ale diskusia bude pokračovať, pretože, pamätajte, že výhodou referenda je, že jeho súčasťou musia byť občania. Musíte poskytnúť informácie, rozpravu a diskusiu. Nevýhodou je, že referendum zároveň rozdelí obyvateľstvo. Ste donútení povedať áno alebo nie a to takisto môže dlho zostať v srdciach a myšlienkach Írov. Máme povinnosť, demokratický záväzok, zaoberať sa obavami občanov, ktorí sú proti referendu, pokračovať v diskusii a uistiť ich, že problematika EÚ je súčasťou bežných politických diskusií odteraz aj v rámci občianskej spoločnosti v Írsku a rovnako aj v ostatných častiach Európy. To je sčasti dôvodom nižšej účasti voličov, ale nie je to súčasťou každodenných diskusií o politike v každom členskom štáte.
<P>
Musí sa to udiať a dúfam, že odteraz bude komisár zodpovedný za občianstvo aj komunikáciu a dúfajme, že už podľa novej Lisabonskej zmluvy.
<SPEAKER ID="162" NAME="Predsedajúci">
Ďakujem vám, páni komisárka, a vďaka vám všetkým, ktorí ste sa zúčastnili tejto dôležitej rozpravy týkajúcej sa výsledku írskeho referenda.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="163" NAME="Elena Oana Antonescu  " LANGUAGE="RO">
Hlasovanie Írov je jednoznačným hlasovaním v prospech Európy. Keď Lisabonská zmluva nadobudne platnosť, preruší sa niekoľkoročná stagnácia Európy.
<P>
Dosť sa toho povedalo o nedostatku demokracie, ktorým Európa trpí, a o rozpore medzi Európskou úniou a jej občanmi. Niektorí členovia dokonca hovoria o neschopnosti európskych inštitúcií vyrovnať sa s realitou rôznorodej Európy pozostávajúcej z 27 členských štátov, pričom mnohé z krajín, ktoré do nej vstúpili len nedávno, sú na inom stupni vývoja a majú odlišný typ ekonomiky.
<P>
Nedostatky v štruktúre inštitúcií Spoločenstva, potreba zvýšiť legitimitu Európskej únie v očiach jej občanov a potreba disponovať nástrojmi, ktoré umožnia EÚ prevziať globálnu zodpovednosť v ťažkej hospodárskej klíme, odôvodňujú rozhodnutie členských štátov podporovať zmenu smerom k demokratickejšej Európe.
<P>
Keď Zmluva nadobudne platnosť, vydláždi cestu pre reformovanie Európskej únie a umožní inštitúciám konať. Avšak na popasovanie sa s týmito úlohami je potrebná politická vôľa. V dôsledku toho zohráva úspešná realizácia Lisabonskej zmluvy rozhodujúcu úlohu.
<SPEAKER ID="164" NAME="Sebastian Valentin Bodu  " LANGUAGE="RO">
Európska únia sa rýchlo približuje k momentu realizácie najdôležitejšej reformy vo svojej histórii: plneniu Lisabonskej zmluvy. Írsko povedalo Zmluve "áno" 16 mesiacov po svojom hlasnom "nie", ktoré vyvolalo rovnaké obavy medzi všetkými vládami v Európe.
<P>
Európska únia teraz očakáva, že poľský prezident ju ratifikuje tak rýchlo, ako sľúbil, a že Ústavný súd Českej republiky urobí, čo český prezident odmieta urobiť. EÚ bude flexibilnejšia a pohotovejšia pri poskytovaní odpovedí, ale to ešte nie je všetko. Zmluva takisto podnieti úsilie štátov, ktoré sa túžia stať členmi Spoločenstva. Krajiny západného Balkánu nadšene uvítali schválenie Zmluvy zo strany Írska.
<P>
V celosvetovom rozsahu EÚ získa silnejší hlas hneď, ako sa jej inštitúcie posilnia a podstúpia reformy. EÚ potom už nebude len spoločným trhom, ale aj mocnosťou v oblasti medzinárodných vzťahov. Jej sila je zabezpečená 27 členskými štátmi, ktorých počet by sa mohol v blízkej budúcnosti zvýšiť. Dúfame, že rok 2010 bude rokom, v ktorom Zmluva nadobudne platnosť. Mohol by byť takisto rokom obnovy pre EÚ, ktorá sa počas svojej histórie dokázala neustále meniť.
<SPEAKER ID="165" NAME="Maria Da Graça Carvalho  " LANGUAGE="PT">
Výsledok referenda v Írsku týkajúceho sa Lisabonskej zmluvy je podstatným krokom v európskej integrácii a posilnení úlohy Európy. Lisabonská zmluva umožňuje EÚ posilniť úlohu Európy v politike v oblasti energie, zmeny klímy, vedy a spolupráce s rozvojovými krajinami.
<P>
Lisabonská zmluva spôsobí, že boj proti zmene klímy sa stane špecifickým cieľom environmentálnej politiky EÚ a zároveň uzná, že v medzinárodnom meradle má Únia hlavnú úlohu v boji proti zmene klímy.
<P>
Prvýkrát sa bude jedna kapitola týkať energetiky a stanoví politike EÚ ciele dosiahnuť energetickú bezpečnosť, presadzovať energetickú účinnosť a rozvíjať obnoviteľnú energiu.
<P>
Lisabonská zmluva kladie základy pre vytvorenie Európskej výskumnej oblasti a posilňuje konanie Európy v oblasti, ktorá je podstatná pre hospodársky rast a zamestnanosť.
<P>
Lisabonská zmluva po prvýkrát vytvára špecifické právne základy pre humanitárnu pomoc a určuje, že zníženie a odstránenie chudoby v rozvojových krajinách je primárnym cieľom politiky rozvojovej spolupráce Únie.
<SPEAKER ID="166" NAME="João Ferreira  " AFFILIATION="GUE/NGL">
písomne. - (PT) Výsledok druhého referenda o Lisabonskej zmluve v Írsku nemení antidemokratickú povahu postupu, ktorý od samotného začiatku ignoroval vôľu obyvateľov. Nedovolíme, aby sa zabudlo na hlasovanie proti ústavnej zmluve zo strany obyvateľov Francúzska a Holandska, ani na klamstvo, ktoré predstavuje jej transformácia na Lisabonskú zmluvu.
<P>
Ignorovanie írskeho "nie" v prvom referende a neprijateľné vydieranie a zasahovanie, ktoré po ňom nasledovalo a vyústilo do obrovskej kampane zahŕňajúcej nehanebné využívanie zdrojov írskeho štátu a Európskej únie, takisto zanikne v histórii. Ani proces ratifikácie, ani obsah Zmluvy neoprávňujú pokračovanie politiky, ktorá je príčinou vzniku vážnej hospodárskej a spoločenskej krízy, ktorú zažívame v EÚ, predovšetkým v Portugalsku, a ktorú táto zmluva ešte zhorší.
<P>
Čo sa nás týka, my budeme pokračovať s neochvejným odhodlaním poraziť neoliberalizmus, federalizmus a militarizmus v rámci Európskej únie. Budeme pokračovať s veľkým presvedčením v boji za inú Európu, Európu pracujúcich a prostého ľudu a v boji proti obnoveným hrozbám pre sociálne a pracovné práva, demokraciu, nezávislosť, mier a spoluprácu, ktorým momentálne čelíme.
<SPEAKER ID="167" NAME="Bruno Gollnisch  " LANGUAGE="FR">
Vážený pán predsedajúci, dámy a páni, na kom sa smejeme? Dosť pohŕdavé uspokojenie týkajúce sa hlasovania za Zmluvu zo strany obyvateľov Írska po mesiacoch prenasledovania, obviňovania, lží a poloprávd je hanbou demokracie a urážkou vôle obyvateľov. Pokiaľ ide o spravodlivosť, priznanie dosiahnuté nátlakom je zbytočné. To isté by malo platiť pre tieto zmanipulované ratifikácie, kde je možná len jedna odpoveď a ktoré sme pripravení získať tým, že prinútime občanov donekonečna hlasovať a hlasovať. V skutočnosti sa im úplne nevyhneme, keď zvolíme parlamentný spôsob. Dnes Václav Klaus, prezident Českej republiky, ostáva jediným človekom, ktorý sa pokúša odmietnuť tento text ničiaci slobodu, ktorým Lisabonská zmluva je. Všetci vlastenci Európy, všetci, ktorí odmietajú európsky superštát, všetci, ktorí si myslia, že ľudia majú právo určiť si vlastnú budúcnosť, musia dnes ukázať svoju podporu a pomôcť mu odolávať nátlaku, ktorému je vystavený a ktorý bude v blízkej budúcnosti ešte intenzívnejší.
<SPEAKER ID="997" NAME="Lívia Járóka  " LANGUAGE="HU">
Rada by som využila túto príležitosť a uvítala výsledky írskeho referenda, ktoré dláždi cestu Lisabonskej zmluve a umožňuje jej nadobudnúť platnosť, čím vytvorí Európsku úniu presadzujúcu väčšiu demokraciu a solidaritu. Rada by som poukázala na to, že na jednej strane Zmluva poskytuje národným parlamentom väčší vplyv a na druhej strane je založená na Charte základných práv, takže zachováva a upevňuje záväznú silu tohto dokumentu stanovujúceho ľudské práva a práva menšín. Je to dôležité predovšetkým pre Maďarsko, keďže zákaz diskriminácie osôb patriacich k národnostnej menšine stanovený Chartou je extrémne dôležitým gestom z hľadiska Maďarov žijúcich mimo Maďarska, ale aj menšín žijúcich v Maďarsku. Počas súčasného celosvetového hospodárskeho úpadku je dôležité pochopiť, že účinná a výkonná európska spolupráca môže poskytnúť stredne veľkým krajinám, akými sú Írsko a Maďarsko, spôsob, ako sa spamätať z krízy.
<SPEAKER ID="169" NAME="Rareş-Lucian Niculescu  " LANGUAGE="RO">
Keď Lisabonská zmluva nadobudne platnosť, legislatívne postupy sa zjednodušia. Z tohto hľadiska bude najvýznamnejším pokrokom zvýšenie počtu oblastí, v ktorých rozhodnutia prijíma Rada EÚ kvalifikovanou väčšinou (nie jednomyseľne), ako aj zvýšenie počtu oblastí, v ktorých bude Európsky parlament zohrávať úlohu spoločného zákonodarcu spolu s Radou EÚ. Tieto nové aspekty vo veľkej miere uľahčia postup prijímania rozhodnutí na úrovni EÚ, hlavne v oblastiach, akými sú štrukturálne fondy a Kohézny fond. Tie sú veľmi dôležité pre Rumunsko, ktoré potrebuje tieto peniaze, aby mohlo pokračovať v rozvoji. Takisto vítam skutočnosť, že Európsky parlament získa širšie pole pôsobnosti napríklad vo veci poľnohospodárskych fondov, pretože práve táto oblasť je tak vážne postihnutá hospodárskou krízou, ktorej práve čelíme. A zároveň je aj oblasťou, v ktorej sú potrebné špecifické opatrenia schopné priniesť rýchle výsledky, aby sa zlepšil život poľnohospodárov a aby sa zaručila potravinová bezpečnosť občanov.
<SPEAKER ID="170" NAME="Joanna Senyszyn  " LANGUAGE="PL">
Prezident Lech Kaczyñski aj napriek tomu, že verejne sľúbil podpis Lisabonskej zmluvy, ešte to neurobil. Zdržanie už trvá vyše rok a pol. Je to neospravedlniteľné, trestuhodné a dokonca protiprávne.
<P>
1. apríla 2008 poľský parlament poveril prezidenta schválením Lisabonskej zmluvy. V súlade s Ústavou Poľskej republiky je prezident povinný ju podpísať. Nie je to otázkou jeho vôle alebo chuti - je to jeho povinnosť. Keď nesplní túto povinnosť, poruší zákon. Tým, že dopustil, aby podpísanie Zmluvy záviselo od rozhodnutí občanov iných krajín, prezident Kaczyński postavil svoju krajinu do pozície štátu, ktorý nie je schopný urobiť nezávislé rozhodnutie, a urazil vlastenecké cítenie Poliakov. V Írsku boli víťazmi priaznivci silnej a zjednotenej Európskej únie. No v Poľsku je to práve prezident, ktorý stojí v ceste víťazstvu, a momentálne nemá skoro žiadnu podporu zo strany spoločnosti.
<P>
Váha z osobných dôvodov, kvôli obavám, že stratí neoblomných protieurópskych voličov vrátane priaznivcov Rádia Maryja? Ak je to tak, je najvyšší čas začať proces jeho obžaloby za zneužitie právomoci. V súlade s ústavou Poľskej republiky sa ponúkajú dva možné spôsoby. Štátny tribunál alebo uplatnenie článku 131 odsek 2 pododsek 4 Ústavy Poľskej republiky - "vyhlásenie Národného zhromaždenia o trvalej neschopnosti prezidenta vykonávať svoje povinnosti pre jeho zdravotný stav". Poliaci nechcú brániť rozvoju Európskej únie. Práve naopak, chcú v Európe zaviesť užitočné zmeny. Prezident Kaczyñski nemá právo tomu zabrániť.
<SPEAKER ID="996" NAME="Czesław Adam Siekierski  " LANGUAGE="PL">
Napriek tomu, že Európska únia a jej inštitúcie dennodenne fungujú efektívne bez Lisabonskej zmluvy, neprijatie tejto zmluvy by viedlo k vytvoreniu obrazu Spoločenstva, ktoré nedokáže dosiahnuť a prijať dôležité rozhodnutia. Lisabonská zmluva prináša nové zásady hlasovania, na základe ktorých hlasovacia právomoc krajiny jednoznačne závisí od počtu jej obyvateľov. V porovnaní so súčasným systémom hlasovania podľa Zmluvy z Nice sú na tom lepšie veľké štáty vrátane Nemecka, zatiaľ čo stredne veľké krajiny vrátane Poľska sú znevýhodnené. Podiel hlasov pridelených Poľsku v súlade so Zmluvou z Nice bol veľmi výhodný. Zriadenie novej inštitúcie - prezidenta Európskej rady, všeobecne známej ako prezident EÚ, vzbudilo určité obavy v súvislosti s rozdelením kompetencií. Nezabúdajme, že už máme predsedu Európskej komisie a predsedu Parlamentu, ďalej je tu hlava štátu, ktorý stojí v čele EÚ alebo vykonáva takzvanú predsednícku funkciu, a popritom čakáme na vymenovanie vysokého predstaviteľa pre zahraničné veci a bezpečnostnú politiku. Okrem zavedenia postu vysokého predstaviteľa, tiež známeho ako minister zahraničných vecí EÚ, posilňuje Lisabonská zmluva zahraničnú politiku EÚ vytvorením spoločnej diplomacie. Ďalej stanovuje možnosť vystúpiť z EÚ, zavádza európsku občiansku iniciatívu a tiež sa v nej hovorí o potrebe vytvoriť energetickú politiku EÚ, ktorá je pre budúcnosť Európy veľmi dôležitá. S nádejou očakávame záverečnú ratifikáciu tejto zmluvy.
<SPEAKER ID="995" NAME="Silvia-Adriana Ţicău  " LANGUAGE="RO">
Lisabonská zmluva umožní národným parlamentom zaradiť otázky týkajúce sa Európy do programu národnej rozpravy. Národné parlamenty preskúmajú prakticky každý legislatívny návrh Európskej komisie, aby sa potvrdilo dodržiavanie zásady subsidiarity. Ak jedna tretina národných parlamentov oznámi Komisii, že táto zásada bola porušená, bude Komisia povinná svoj návrh prehodnotiť. Ak sa polovica národných parlamentov bude domnievať, že zásada subsidiarity bola porušená, Európsky parlament a Rada budú povinní urobiť vyhlásenie o tom, či sa táto zásada dodržala alebo nie. Po prijatí európskeho právneho predpisu budú národne parlamenty môcť požiadať Európsky súdny dvor, aby tento predpis do dvoch mesiacov od jeho zverejnenia vyhlásil za neplatný. Vzhľadom na dĺžku legislatívneho procesu na európskej úrovni umožní zaradenie otázok európskeho charakteru do programu národných rozpráv členským štátom včas dostať ukazovatele a usmernenia pre rozvoj, ako aj navrhnúť vlastné súbežne s EÚ. Lisabonská zmluva znovu potvrdzuje, že hospodárstvo EÚ je sociálnym trhovým hospodárstvom a poskytuje EÚ nové právomoci v oblastiach, ako sú zmena klímy alebo energetická politika. Tieto právomoci budú mimoriadne dôležité najmä v súvislosti s energetickou závislosťou EÚ od tretích krajín.
<SPEAKER ID="994" NAME="Rafał Kazimierz Trzaskowski  " AFFILIATION="PPE">
písomne. - Írske "áno” Lisabonskej zmluve je dobrou správou pre Európu. Niet pochýb, že Zmluva bude pre Európsku úniu prínosom, a to vďaka tomu, že zjednodušuje rozhodovací proces a vytvára lepšiu pôdu pre jeho účinnosť. Na rozdiel od toho, čo tvrdia jej odporcovia, Zmluva neprináša žiadnu významnú revolúciu. Nikdy doteraz však nič tak veľmi nezáviselo od procesu uplatňovania. Čertovo kopýtko sa skrýva v detailoch. Zmluva môže svojimi inováciami zlepšiť napríklad viditeľnosť EÚ na medzinárodnej scéne. Veľa však závisí od záverečných opatrení, ktoré rozhodnú o charaktere nových nástrojov, ako je Európsky útvar pre vonkajšiu činnosť. Z tohto dôvodu je nevyhnutné, aby sa Európsky parlament, kdekoľvek je len možné, ujal svojej príslušnej úlohy v procese vytvárania nového inštitucionálneho prostredia načrtnutého Lisabonskou zmluvou. Tento proces sa tak stane transparentnejším, zvýši sa jeho legitimita a verím, že to prispeje k lepšiemu výsledku.
