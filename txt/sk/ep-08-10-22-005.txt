<CHAPTER ID="005">
Slávnostná schôdza - Predstaviteľ OSN pre Alianciu civilizácií
<SPEAKER ID="110" NAME="Predseda">
Vážený pán Sampaio, predstaviteľ OSN pre Alianciu civilizácií, dámy a páni. Vážený pán Sampaio, je mi cťou a som veľmi rád, že vás môžem privítať v Európskom parlamente.
<P>
Európsky parlament ste navštívili v roku 1998 ako prezident Portugalska. Odvtedy sa nielenže zvýšil počet členov Európskej únie, ale aj jej ambície a zodpovednosti.
<P>
Osobitne vítam, že ste dnes prišli ako predstaviteľ pre Alianciu civilizácií, čo je iniciatíva OSN, pretože terajší Európsky rok medzikultúrneho dialógu znamená, že vaša návšteva je pre nás všetkých veľmi dôležitá.
<P>
Vašou spoluprácou s Alianciou civilizácií OSN významne prispievate k zlepšeniu vzájomného rešpektu a porozumenia medzi národmi. Som presvedčený, že váš entuziazmus a dlhoročné skúsenosti budú prospešné pre mnohé iniciatívy, ktoré propaguje vaša organizácia v oblasti mládeže, vzdelávania, médií a migrácie. Vzdelanie, ako aj médiá a oblasť zábavy sú v rámci medzikultúrneho dialógu zvlášť dôležité.
<P>
Záverečná správa skupiny na vysokej úrovni o Aliancii civilizácií obsahuje podrobné, užitočné návrhy k obom témam. Napríklad vyzýva na rozvoj doplnkových, nových učebných materiálov, ako sú učebnice, ktoré by boli vhodnejšie na podporu vzájomného porozumenia.
<P>
Úspešný rozvoj medzikultúrneho dialógu by sa nemal obmedzovať na individuálne opatrenia, ktoré priťahujú pozornosť, ako sú sympóziá, spoločné deklarácie alebo symbolické gestá. Európska únia a Európsky parlament sa ako súčasť Európskeho roka medzikultúrneho dialógu snažili urobiť viac, než len deklarovať zámer, a prispieť k lepšiemu porozumeniu medzi rôznymi kultúrami prostredníctvom veľmi konkrétnych iniciatív.
<P>
Do pléna boli pozvaní mnohí čelní predstavitelia a vy ste jedným z nich.
<P>
Teraz je dôležité, aby sme neobmedzili tento medzikultúrny dialóg len na rok 2008, ale aby sme v ňom pokračovali v nasledujúcich rokoch a ďalej.
<P>
Vážený pán Sampaio, sme vám vďační, že ste dnes prišli do Parlamentu, ktorý zastupuje 27 krajín a takmer 500 miliónov občanov. Som veľmi rád, že vás môžem teraz vyzvať, aby ste sa ujali slova. Dámy a páni, pán Sampaio.
<SPEAKER ID="111" NAME="Jorge Sampaio" LANGUAGE="PT">
Vážený pán predseda, pán generálny tajomník, vážené poslankyne, vážení poslanci, dámy a páni, skutočne som chcel na úvod prehovoriť vo svojom rodnom jazyku, v portugalčine, ale všetci iste pochopíte, že v súčasnej funkcii musím použiť iný jazyk.
<P>
Vaše Excelencie, dovoľte mi na úvod srdečne poďakovať pánovi Pötteringovi za jeho láskavé slová na privítanie. Dovoľte mi tiež povedať, že je pre mňa česť a že som veľmi rád, že môžem hovoriť k takémuto prominentnému publiku v mene Jeho Excelencie generálneho tajomníka OSN a vo svojom mene ako pre dstaviteľ pre Alianciu civilizácií.
<P>
Generálny tajomník bol vyzvaný, aby predniesol prejav na tejto parlamentnej schôdzi, dnes však nemohol prísť. Požiadal ma, aby som Európskemu parlamentu odovzdal nasledujúci odkaz o Európskom roku medzikultúrneho dialógu, citujem:
<P>
"Som veľmi rád, že môžem pozdraviť všetkých ctených účastníkov na tejto dôležitom zasadnutí Európskeho parlamentu o medzikultúrnom dialógu.
<P>
Počas celej svojej histórie Európa zažila množstvo hrozivých ozbrojených konfliktov, ktoré často vznikali z predsudkov a nenávisti. Tento kontinent bol živnou pôdou pre niektoré z najvýznamnejších inovácií, umeleckú tvorbu a vedecký pokrok. Na základe svojej veľkej rôznorodosti a svojej strategickej zemepisnej polohe v centre starých a nových migračných ciest sa Európa stala významným dejiskom vzájomného pôsobenia kultúr a dialógu medzi náboženstvami. Úzky vzťah so susednými krajinami v Stredozemí je pre Európu dôležitým mostom medzi civilizáciami.
<P>
Podobne ako veľa iných regiónov sveta, aj Európa čelí mnohým problémom pri podpore medzikultúrneho dialógu. Migrácia, hospodárska neistota a politické napätie narúšajú vzťahy medzi rôznymi kultúrnymi, etnickými a náboženskými skupinami. Je to práve vo vašom regióne, kde konštruktívne kontakty po stáročia umožňovali ľudstvu pokročiť vo vývoji a kde existujú príležitosti na uzmierenie a spoluprácu.
<P>
Dnešná mimoriadna schôdza je veľkým prísľubom. Vyzývam vás, aby ste túto príležitosť čo najlepšie využili a aby ste pokračovali v spoločných ekonomických projektoch, vzdelávacích výmenách a ostatných iniciatívach, ktoré zlepšia život ľudí a zabránia netolerantnosti, náboženskému fundamentalizmu a extrémizmu.
<P>
OSN sa tiež bude snažiť podporovať a dopĺňať vaše úsilie, a to v Európe, ako aj mimo nej.
<P>
Aliancia civilizácií je jedným z našich hlavných nástrojov v rámci tejto činnosti. Zameriava sa na zmierňovanie rastúcich rozdielov medzi spoločnosťami opätovným potvrdením paradigmy vzájomného rešpektovania medzi ľuďmi. Takisto sa snaží zmobilizovať spoločnú činnosť na tento účel. Medzi hlavné iniciatívy aliancie patrí Fond solidarity pre mládež na podporu dialógu a databáza Global Expert Finder na poskytovanie údajov o reportéroch, ktorí môžu vniesť svetlo do záležitostí, ktoré by mohli narúšať jednotu.
<P>
Keby som mohol začať znovu, začal by som kultúrou.' Tieto známe slová, ktoré sa najčastejšie pripisujú Jeanovi Monetovi, ktorý tak neúnavne pracoval pre jednotnosť Európy, sú aj dnes stále relevantné.
<P>
Tolerancia medzi kultúrami, dialóg, rešpekt a porozumenie musia byť piliermi lepšieho sveta, ktorý sa snažíme vybudovať. Je veľmi povzbudzujúce, že ste sa pevne zaviazali vynaložiť úsilie v tomto smere.
<P>
Pracujme spoločne v záujme nespočetného množstva ľudí, ktorí žijú v extrémnych podmienkach a túžia po dôstojnom živote a mieri tak, aby medzikultúrny dialóg priniesol ovocie. V tomto duchu vám želám veľa úspechov pri vašich diskusiách."
<P>
Toto je koniec odkazu Jeho Excelencie.
<P>
(potlesk)
<P>
Ako bývalý poslanec viem, že Parlament je a vždy bude domovom demokracie. Jeho poslanci majú niekedy nevďačnú úlohu zaručiť udržateľný výhľad do budúcnosti pre ľudí, ktorých zastupujú.
<P>
Čo sa týka Európy, všetci vieme, aký pomalý bol vývoj parlamentnej inštitúcie a akým veľkým problémom treba čeliť na presadenie špecifického európskeho modelu demokracie.
<P>
Môžem len pochváliť činnosti, ktoré sa už vykonali, a ich prispenie k vybudovaniu participatívnejšej, pluralistickej Európy, ktorá je bližšie k svojim občanom, bližšie k všetkým občanom. To sú výsledky vašej práce, a preto by som rád pozdravil všetkých poslancov tohto zhromaždenia, legitímnych zástupcov spoločenstva národov, ktoré sa zaviazali dosiahnuť originálny a jedinečný projekt, do ktorého sa v minulom storočí vložilo toľko nádeje a ktorý v tomto storočí čelí toľkým očakávaniam.
<P>
Dnes vám poviem o Aliancii civilizácii, a hoci sa niektorým môže zdať, že je priveľmi vzdialená od každodenného života, v skutočnosti je v ňom pevne zakotvená. Začalo to akademickým sporom medzi vedcami, ktorí predpovedali koniec histórie a zrážku civilizácií, ktorý sa však zmenil na najpálčivejšiu sociálnu tému, problém demokracie a kľúčovú záležitosť medzinárodnej politiky z dôvodu globalizácie, zvýšenej miery migrácie a útokov z 11. septembra 2001. OSN nakoniec túto problematiku zaradila medzi hlavné priority svetovej agendy.
<P>
O čom hovorím? Hovorím o obrovských - etnických, kultúrnych a náboženských - rozdieloch v našej spoločnosti a o narastajúcich problémoch, s ktorými sa stretávame pri našom spolunažívaní. Hovorím o všetkých typoch rozdelenia, o erózii sociálnej súdržnosti a zväčšujúcich sa rozporoch medzi spoločnosťami. Hovorím aj o šíriacom sa nepokoji, ktorý vyústil do zvýšeného napätia v rámci spoločenstiev a medzi nimi, vzájomnej nedôvery, polarizovaného vnímania a svetonázorov, nezvládnuteľných konfliktov založených na identite a, samozrejme, do nárastu extrémizmu.
<P>
Hovorím o náboženstve, ktoré všetci používajú ako nástroj a využívajú a zneužívajú ho na rôzne ciele a účely. Hovorím aj o dezorientácii politických právomocí konfrontovanej s nedostatkom bezpečného alebo represívneho prístupu a o nedostatku primeraných politík a nástrojov na náležité riadenie kultúrnej rozmanitosti.
<P>
Toto všetko len zdôrazňuje to, čo je pre mňa nezvratným dôkazom: kultúrna rozmanitosť sa stala hlavným politickým problémom moderných demokracií, pluralizmu, občianstva a sociálnej súdržnosti, ako aj mieru a stability medzi národmi.
<P>
Pre mňa je to úplne jasné a aj v prípade vážnych problémov, ako je súčasná finančná a hospodárska kríza, ktoré si vyžadujú všetku našu pozornosť, podľa môjho názoru jednoducho nemôžeme dovoliť, aby nás súčasné okolnosti odradili od dôkladného riešenia problémov dneška a od ochrany pred krízami zajtrajška.
<P>
Aby som to povedal rovno, čo znamená pre nás, Európsku úniu, vyriešiť to najpodstatnejšie? Znamená to: ako v Európe integrovať menšiny, všetky menšiny, najmä však moslimov? Ako rozvíjať naše vzťahy so Stredozemím? Kde vymedziť hranice európskeho projektu? Ako zlepšiť európsku zahraničnú politiku, aby svetu predstavovala to, čo považujeme za univerzálne hodnoty?
<P>
Podľa môjho názoru ide o základné otázky zahŕňajúce hodnoty, vierovyznanie, názory a správanie. Ide o demokraciu, právny štát, ľudské práva a rešpektovanie kultúrnej rozmanitosti, o spravodlivosť, sociálnu súdržnosť a inkluzívne spoločnosti; ide o štáty, sekularizáciu a sekularizmus alebo laicité; o verejnú sféru, súkromné činy a náboženskú obrodu. Ide o európsku identitu a hodnoty. Takto to vidím ja.
<P>
(potlesk)
<P>
Keďže čas sa viditeľne kráti, nebudem môcť prediskutovať všetky tieto body, preto sa zameriam na problematiku moslimských menšín v Európe.
<P>
Prečo stále narastá strach z integrácie moslimov v Európe? Na základe skutočnosti, že je to demografický problém? Áno, samozrejme! Preto, lebo je to otázka integrácie? O tom niet pochýb! Podľa môjho názoru prítomnosť moslimov v Európe nie je otázka islamu a Západu, ale naliehavý problém integrácie.
<P>
Podľa mňa je v tom však niečo iné: otázka identity. Príchod prisťahovalcov do akejkoľvek spoločnosti má vplyv na pojem hostiteľskej krajiny o sebe. Dôležité však je, ako niekto povedal, že hrádza oddeľujúca kresťanskú Európu od moslimského Východu sa prelomila, čo zmenilo kultúru Európy.
<P>
Prečo napríklad predchádzajúce diskusie o preambule bývalej európskej ústavy skončili tak trpko? Prečo pristúpenie Turecka k Európskej únii vyvolalo takú vášnivú a bojovnú diskusiu? Všetky tieto otázky sú navzájom prepojené a všetky poukazujú na tzv. európske hodnoty a identitu.
<P>
Aby som to zdôraznil, európska identita by mala zahŕňať lojalitu jednotlivcov a prijať kultúrne dedičstvo.
<P>
(potlesk)
<P>
Európa ako miesto, kde môžeme žiť spoločne ako seberovní, si vyžaduje inkluzívnejšie občianstvo a lepšie riadenie kultúrnej rozmanitosti.
<P>
Aby sme zvládli integráciu moslimov do Európy a do našej európskej spoločnosti, potrebujeme politiky na všetkých úrovniach. Potrebujeme činnosť na európskej úrovni, ale aj vládne iniciatívy a miestne opatrenia. Potrebujeme demokratické riadenie kultúrnej rozmanitosti. Potrebujeme integrované perspektívy a politiky pre oblasť vzdelávania, mládeže a integrácie migrantov.
<P>
Aby sme vytvorili primerané kultúrne politiky, musíme vypracovať kultúrne štatistiky a ukazovatele s cieľom informovať subjekty s rozhodovacou právomocou a objasniť rozhodovací proces, ako aj monitorovať a vyhodnotiť realizáciu týchto politík. Musíme vybudovať demokratické občianstvo a účasť.
<P>
Potrebujeme vzdelanie v oblasti ľudských práv, vzdelanie pre oblasť občianstva a rešpektovania ostatných, vzdelanie pre medzikultúrne porozumenie a dialóg, vzdelanie o mediálnej gramotnosti, vzdelanie o náboženstve a vierovyznaní a dialóg v rámci náboženstva a medzi náboženstvami. Musíme sa učiť o medzikultúrnych kompetenciách a vzdelávať o nich našich občanov.
<P>
Musíme vypracovať stratégie pre mestské oblasti a politiky pre medzikultúrny dialóg. Potrebujeme politiky zamerané na mládež založené na rovnakých príležitostiach. Musíme zoširoka zapojiť občiansku spoločnosť, mládež, náboženských predstaviteľov a médiá. Takisto musíme rozšíriť a rozvinúť program medzikultúrneho dialógu v medzinárodných vzťahoch a, samozrejme, dať mu prioritu.
<P>
Ako môžeme žiť spolu v našom globalizovanom svete, kde neustále dochádza ku konfliktom a kde kultúrne a náboženské zlomové línie rozdeľujú našu spoločnosť? Toto je globálny problém, ktorému Aliancia civilizácií čelí a ktorý musí konkrétne vyriešiť.
<P>
Zmena tohto globálneho problému na "glokálne" ciele je preto hlavnou úlohou aliancie. "Glokálny" znamená, že k cieľom treba pristupovať najmä z globálneho hľadiska, ale realizovať ich na miestnej úrovni.
<P>
To znamená, že aliancia sa do veľkej miery spolieha na Európsku úniu, že bude realizovať agendu dobrého riadenia kultúrnej rozmanitosti v európskom regióne, pričom nemá na mysli len členov Európskej únie, ale aj jej susedné krajiny, najmä krajiny v oblasti Stredozemia.
<P>
Preto som veľmi rád, že bol schválený akčný plán o spolupráci medzi Európskou úniou a Alianciou civilizácií, ktorý poskytne solídny základ na dosiahnutie konkrétnych cieľov a realizáciu praktických projektov.
<P>
Dovoľte mi zdôrazniť, aké by to bolo dôležité a významné, keby sa Európsky rok medzikultúrneho dialógu mohol rozšíriť do dlhodobého, udržateľného rámca na podporu dobrého riadenia medzikultúrnej rozmanitosti, a v tejto súvislosti chválim slová Jeho Excelencie predsedu.
<P>
Som si istý, že by to malo obrovský vplyv na podporu národných stratégií pre medzikultúrny dialóg spolu s opatreniami a programami v oblasti vzdelávania, médií, migrácie a mládeže, pričom som požiadal krajiny, aby ich navrhli a realizovali. Toto je návrh, ktorý som predložil v apríli minulého roka a na ktorý by som chcel zamerať vašu pozornosť, a chcel by som požiadať vážené poslankyne a vážených poslancov, aby ho podporili.
<P>
Ďalšia oblasť, v ktorej si aliancia želá spolupracovať, je Únia pre Stredozemie. Cieľom je pomôcť zlepšiť a riadiť kultúrnu rozmanitosť a medzikultúrny dialóg vrátane dialógu medzi vierovyznaniami v rámci európskych a moslimských spoločností a komunít a medzi nimi.
<P>
Poviem to rovno: súčasné medzinárodné ťažkosti a čoraz väčší strach, ktorý pociťujeme pri spolunažívaní vo vzájomnom rešpekte podporili zavádzajúci názor, že kultúry neodvratne smerujú ku kolízii, čo povedie k stretu civilizácií.
<P>
Čelíme rastúcej polarizácii, ktorá vzniká na základe stúpajúceho napätia vyplývajúceho z rôznych politických problémov a rastúcich kultúrnych stereotypov. Je úplne samozrejmé, že politické konflikty možno vyriešiť len na základe politických rokovaní. Dlhodobé riešenie napätia, napríklad medzi moslimskými a západnými spoločnosťami, nemožno dosiahnuť dovtedy, kým sa úspešne nevyriešia niektoré dobre známe príčiny nepriateľstva.
<P>
Takisto je však pravda, že mierové dohody platia len zriedka, ak nemajú silnú podporu v zainteresovaných spoločenstvách. V minulosti padli mnohé mierové dohody pre hlboko zakorenenú nedôveru a nepriateľstvo, ktoré rozdeľujú ľudí z hľadiska kultúry a náboženstva.
<P>
Ide o to, že všetky zistenia sú jednomyseľné a ukazujú na veľké rozdiely v tom, ako obyvatelia západu a moslimovia na seba nazerajú, pričom moslimovia považujú obyvateľov západu za povýšeneckých a dominantných a obyvatelia západu považujú moslimov za fanatických a netolerantných. Okrem toho, sociálno-ekonomická marginalizácia a diskriminácia spôsobujú odcudzenie a netoleranciu, ako aj zväčšenie priepasti medzi moslimami a západnou verejnosťou.
<P>
Toto takzvané rozdelenie, ktoré proti sebe stavia dva fiktívne monolitické bloky, islam a Západ, podporuje ďalšie stereotypy a polarizáciu a podporuje vznik extrémizmu. Dovoľte mi však zdôrazniť, že väčšina ľudí odmieta extrémizmus v spoločnosti a podporuje rešpektovanie náboženskej a kultúrnej rozmanitosti. Moslimovia aj nemoslimovia sa obávajú problémov bezpečnosti a hrozieb sociálnej polarizácie. Milióny moslimských rodín majú strach, že stratia svoje deti pre náboženský a politický extrémizmus.
<P>
Na vyriešenie tohto problému by sme mali vypracovať nové stratégie na riadenie a propagáciu dialógu medzi vierovyznaniami ako súčasť kultúrnej rozmanitosti založenej na univerzálnych ľudských právach. Inými slovami, vytvorenie potrebných podmienok pre trvalo udržateľný mier si vyžaduje úsilie rôzneho druhu, zamerané na posun v myslení medzi rozdelenými spoločenstvami. To je môj prvý záver.
<P>
Môj druhý bod sa týka potreby dať politickú prioritu rozvoju demokratického riadenia kultúrnej rozmanitosti.
<P>
V Európskej únii to zahŕňa vytvorenie kolektívnej identity medzi jej občanmi - bez ohľadu na ich pôvod a etnickú príslušnosť, jazyk, filozofické presvedčenie, politickú a náboženskú príslušnosť - aby vyznávali spoločné hodnoty, postoje a projekty a spoločnými silami budovali spoločnú budúcnosť. Preto by kultúrna rozmanitosť mala ísť ruka v ruke s ochranou ľudských práv a základných slobôd, rovnakými príležitosťami pre všetkých, hospodárskou solidaritou a sociálnou súdržnosťou.
<P>
Týmito záležitosťami sa, žiaľ, nemôžeme zaoberať v takom krátkom čase, preto je potrebné dlhodobé úsilie. Pravdepodobne budeme mať chuť to vzdať, nikdy však nesmieme rezignovať, pretože malé zmeny okolností môžu vyvolať veľký posun v správaní. Presne toto potrebujeme, aby sme mohli spoločne nažívať vo vzájomnom rešpekte a uznaní našich etnických, jazykových, kultúrnych a náboženských rozdielov.
<P>
Naliehavosť tejto úlohy nemožno podceniť. Som si však istý, že na základe práce a záväzku zvládneme spolunažívať v integrovaných spoločenstvách. Ďakujem vám veľmi pekne za vašu pozornosť.
<P>
(Parlament tlieskal rečníkovi postojačky.)
<SPEAKER ID="997" NAME="Predseda">
Vážený pán prezident Sampaio, v mene Európskeho parlamentu vám ďakujem za tento skvelý prejav, ako aj za váš záväzok, ako predstaviteľa OSN, voči Aliancii civilizácií a medzikultúrnemu dialógu.
<P>
Keďže ste spomenuli Úniu pre Stredozemie, využijem túto príležitosť a informujem vás, že na mimoriadnej plenárnej schôdzi, ktorá sa konala 12. a 13. októbra v Jordánsku Euro-stredomorské parlamentné zhromaždenie - vrátane zástupcov z Izraela, Palestíny, arabských krajín, Európskeho parlamentu a národných parlamentov Európskej únie - prijalo vyhlásenie o mierovom procese na Strednom východe.
<P>
V novembri sa tu, v rokovacej sále Európskeho parlamentu v Štrasburgu, stretne niekoľko sto mladých ľudí zo všetkých krajín, ktoré tvoria Úniu pre Stredozemie, aby sa zapojili do dialógu civilizácií - dialógu kultúr. Sme zaviazaní vašimi cieľmi, pán prezident, a želáme vám, aby ste splnili svoje záväzky voči Aliancii civilizácií. Európsky parlament vás podporuje. Vaše ambície sú našimi ambíciami.
<P>
Ďakujem vám, pán prezident Sampaio, za vašu návštevu Európskeho parlamentu. Obrigado.
<P>
(potlesk)
