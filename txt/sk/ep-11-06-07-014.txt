<CHAPTER ID="014">
Sudán a Južný Sudán (rozprava) 
<SPEAKER ID="274" NAME="Predsedajúca">
Ďalším bodom programu je vyhlásenie podpredsedníčky Komisie a vysokej predstaviteľky EÚ pre zahraničné veci a bezpečnostnú politiku o Sudáne a južnom Sudáne (2011/2717 [RSP]).
<P>
Predpokladám, že ju zastupuje pán Piebalgs. Ďakujem, pán Piebalgs. Pán komisár, máte slovo v mene vysokej predstaviteľky a v mene Komisie.
<SPEAKER ID="275" NAME="Andris Piebalgs">
člen Komisie, v mene podpredsedníčky Komisie a vysokej predstaviteľky EÚ pre zahraničné veci a bezpečnostnú politiku. - Šesťročné prechodné obdobie sudánskej dohody o úplnom prímerí sa skončí približne o mesiac. Ide o historickú chvíľu pre Sudán a v skutočnosti aj pre celý africký kontinent. Obyvatelia južného Sudánu čakali dlho na túto chvíľu, keď 9. júla bude vyhlásená nezávislosť ich krajiny. Európsku úniu bude počas slávnosti Dňa nezávislosti zastupovať vysoká predstaviteľka a podpredsedníčka Komisie.
<P>
Po dôveryhodnom referende začiatkom tohto roka sme pochválili sudánske strany za výnimočnú prácu pri jeho organizácii. Ocenili sme skutočnosť, že prezident Bašír verejne vyhlásil, že severný Sudán ako prvý uzná nezávislosť južného Sudánu. Pozitívna dynamika obdobia nasledujúceho tesne po referende sa však vytratila. Množia sa obavy, že dôjde k zvýšeniu napätia a ku konfliktom. Nedávne násilné zrážky v meste Abyei a jeho okolí by mohli viesť k ďalšiemu vojenskému konfliktu medzi severným a južným Sudánom.
<P>
O Sudáne sme diskutovali v Rade pre zahraničné veci v januári aj v máji a k tejto otázke sa vrátime počas zasadnutia tejto Rady 20. júna. Vysoká predstaviteľka plánuje počas zasadnutia Rady predložiť komplexný strategický prístup EÚ pre Sudán, pričom sa bude venovať predovšetkým nezávislosti južného Sudánu, ale zahrnie tiež prvky konštruktívnej angažovanosti v severnom Sudáne vrátane prechodných oblastí, Dárfúru a východnej časti. V skutočnosti budeme stáť pri zrode nie jedného, ale dvoch nových štátov.
<P>
Tento komplexný prístup bude politickým strategickým dokumentom, ktorý objasní všetky kľúčové prvky našej politiky voči Sudánu. Hlavnými cieľmi EÚ je podpora mieru medzi týmito dvomi štátmi a demokratizácia a rast v oboch z nich. Chceme, aby dva životaschopné štáty existovali spolu ako dobrí susedia a mali spoločné otvorené hranice, ktoré im umožnia cezhraničnú výmenu ľudí, tovaru, kapitálu a myšlienok.
<P>
Južnému Sudánu budeme musieť venovať všetku našu pozornosť, pokiaľ ide o stabilizáciu, budovanie štátu, vytváranie inštitúcií a kapacít a dlhodobý rozvoj. Najviac nám záleží na tom, aby sme zabránili zlyhaniu štátu.
<P>
V rámci stratégie možnej reakcie sa budeme zaoberať niekoľkými dôležitými prvkami, a to zintenzívnením prítomnosti EÚ v Džube vďaka vytvoreniu delegácie EÚ; zahájením komplexného politického dialógu; stabilizáciou južného Sudánu a spoločných hraníc pomocou osobitných opatrení a nástrojov - vrátane spoločnej bezpečnostnej a obrannej politiky a nástroja stability - a zvýšením rozvojovej pomoci.
<P>
Pokiaľ ide o túto pomoc, EÚ práve poskytla južnému Sudánu ďalšie finančné prostriedky v celkovej výške 200 miliónov EUR, pričom dnes sme balík zvýšili na približne 300 miliónov EUR. Spolupracujeme s členskými štátmi v rámci spoločného programového cvičenia EÚ, aby sme v čo najväčšej možnej miere zvýšili vplyv priamo na mieste. Zároveň budeme pokračovať v humanitárnej pomoci a budeme sa snažiť zabezpečiť, aby obchod bol súčasťou tohto komplexného prístupu.
<P>
Na druhej strane, severný Sudán utrpí určité straty. Musíme podporovať reformné prvky v severnej časti, presadzovať otvorený politický dialóg a zvýšiť naše úsilie pri presadzovaní ľudských práv. Snažíme sa zintenzívniť politický dialóg s vládou v Chartúme. Moja nedávna návšteva mala vyjadrovať opätovnú angažovanosť EÚ po pozitívnej reakcii z Chartúmu na výsledky referenda.
<P>
Mimoriadne nás však znepokojujú nedávne prejavy násilia, a ako som už povedal, vojenská okupácia mesta Abyei, čo predstavuje jasné porušenie dohody o úplnom prímerí. Žiadame zúčastnené strany, aby sa zdržali ďalších provokácií a rokovali o podmienkach dlhodobej a pokojnej spoločnej existencie miestnych spoločenstiev žijúcich v oblasti Abyei a jej okolí.
<P>
Naďalej nás znepokojuje aj zadržiavanie obhajcov ľudských práv, novinárov, opozičných politikov a nenásilných protestujúcich študentov. Jednou zo základných zásad dohody o úplnom prímerí bolo vytvorenie demokratických vlád vychádzajúcich z rešpektovania rozmanitosti a dodržiavania základných slobôd. Chceme, aby sa dodržiavali základné slobody a aby boli vytvorené skutočne inkluzívne demokratické vlády v severnom aj južnom Sudáne.
<P>
Musím spomenúť i Dárfúr. Európsku úniu naďalej mimoriadne znepokojuje pretrvávajúce násilie v Dárfúre, ktoré viedlo k presídleniu, a vážny dosah tohto násilia na humanitárne operácie.
<P>
Máme aj pozitívne správy. Traja európski občania, ktorých v Dárfúre niekoľko mesiacov zadržiavali ako rukojemníkov, boli prepustení. Zároveň vieme, že situácia v Dárfúre je taká, aká bola doteraz. Budeme musieť naďalej podporovať snahy o dosiahnutie úplného a nestranného prímeria v Dárfúre a snažiť sa o zabezpečenie pozitívneho výsledku procesu mierových rokovaní a o vytvorenie takých podmienok priamo na mieste, ktoré by umožnili politický proces v Dárfúre. Vítame výsledok nedávnej konferencie všetkých zainteresovaných strán v Dauhe a dúfame, že zaistí veľmi dôležitý vývoj udalostí smerom k trvalému mieru v Dárfúre.
<P>
Nakoniec musím spomenúť spravodlivosť. Trvalý mier v Dárfúre nemožno dosiahnuť bez spravodlivosti a zmierenia. Treba skoncovať s beztrestnosťou. Rada opakovane pripomenula záväzok sudánskej vlády plne spolupracovať s Medzinárodným trestným súdom v súlade s rezolúciou Bezpečnostnej rady OSN č. 1593. Obyvatelia z Dárfúru si zaslúžia dosiahnuť to, po čom už tak dlho túžia - trvalý mier a spravodlivosť.
<SPEAKER ID="276" NAME="Mariya Nedelcheva" LANGUAGE="FR">
Počas referenda o sebaurčení v južnom Sudáne ma najviac ohúrilo nadšenie a radosť, či priam jasanie obyvateľov. Ľudia boli šťastní, pretože aspoň raz mali príležitosť vyjadriť sa. Konečne mali pocit, že budú vypočuté ich slová, a to po vyše dvadsiatich rokoch vojny.
<P>
Nesmieme sklamať týchto šesť miliónov ľudí z južného Sudánu, no nemôžeme zabúdať ani na obyvateľov severnej časti. Je dôležité, aby uprostred demokratických stimulov, ktoré priniesli výsledky referenda, boli rokovania čo najtransparentnejšie a aby poskytli pevný základ pre budúci vývoj každého z týchto nových štátov, ako aj budúci vývoj vzťahov medzi nimi navzájom a vzťahov medzi nimi a medzinárodným spoločenstvom. Životaschopnosť a stabilita v severnej, ako aj v južnej časti sú nevyhnutné. Musíme konečne nájsť riešenia problémov, ktoré zostali doteraz nevyriešené. Hovorím o problémoch týkajúcich sa občianstva, rozdelenia dlhu a ziskov z predaja ropy a zložitej otázky nedefinovaných hraníc.
<P>
Okrem toho sa musia uskutočniť referendá v oblastiach Abyei, Južný Kordofán a Modrý Níl v rámci dohody o úplnom prímerí. Situácia v oblasti Abyei sa každým dňom zhoršuje. Je to veľmi znepokojujúce. Oblasť Abyei sa nesmie dostať do situácie, ktorú nemožno zvrátiť. Zmarilo by to vyše šesť rokov rokovaní. Hrozí, že napätie, ktoré sa mení na otvorený konflikt, zatieni nezávislosť južného Sudánu a túto oblasť opäť uvrhne do chaosu.
<P>
Pre situáciu v oblasti Abyei však nesmieme zabúdať na situáciu v Dárfúre. V tejto súvislosti, ako ste, pán komisár, práve povedali, musíme zohľadniť závery z konferencie v Dauhe. Nemôžeme zabúdať, že musíme neprestajne posielať humanitárnu pomoc a zaistiť bezpečnosť humanitárnych pracovníkov. Zárukou dvoch životaschopných štátov sú transparentné rokovania, ako aj zastavenie násilia a účinná spolupráca medzi týmito dvomi štátmi.
<P>
Toto je, samozrejme, rámec, ktorý už bol načrtnutý počas procesu referenda. Je dôležité, aby pokračoval, čím sa zaručí, že politická vôľa oboch štátov a medzinárodného spoločenstva sa uvedie do každodenného života vo forme skutočných rozvojových projektov pre občanov oboch krajín. Práve títo občania a ich blaho by mali byť stredobodom demokratizácie, politického pluralizmu a dodržiavania ľudských práv a rešpektovania náboženskej, kultúrnej a etnickej rozmanitosti tak v južnom, ako aj v severnom Sudáne.
<SPEAKER ID="277" NAME="Véronique De Keyser" LANGUAGE="FR">
Južný Sudán oslávi 9. júla opätovne získanú nezávislosť a dôstojnosť a Sudánci hovoria o tejto udalosti so skutočnou vážnosťou a dojatím.
<P>
Pán Piebalgs, pripravila som si trojminútový príspevok. Kým som vás však počúvala, rozmýšľala som, či mám vôbec vystúpiť. Musím vás doplniť. Domnievam sa, že Parlament má dôvod na hrdosť v súvislosti s opatreniami celej Európskej únie a so spôsobom, akým bola táto sudánska záležitosť organizovaná. Podobne ako Sudánci držím pevne palce, aby to viedlo až k nezávislosti a ešte ďalej.
<P>
Hovorili ste o hlavných otázkach, teda o otázke oblasti Abyei, ktorá ešte nie je doriešená, o politických rozhodnutiach, ktoré mali byť prijaté v oblasti občianstva, zadlženia, meny a podobne. Spomenuli ste najmä všetko, čo dúfate vykonať v súvislosti s rozvojom, s humanitárnou činnosťou, so skutočnosťou, že spravodlivosť musí platiť a že nesmieme znevažovať Medzinárodný trestný súd. V skutočnosti ste sa zaoberali najdôležitejšími bodmi.
<P>
Pridám iba pár bodov. Pokiaľ ide o problém rozvojovej a humanitárnej činnosti, je pravda, že v južnom Sudáne toho ešte stále treba urobiť veľa a že severnú časť musíme naďalej rozvíjať, no najmä ju nesmieme izolovať. Ešte stále toho treba veľa urobiť, pretože táto krajina žila výhradne z ropy. Nevytvorila si rôznorodé hospodárstvo; neexistuje tam vzdelávanie, žiadne cesty, nemocnice a podobne. Potreby a očakávania ľudí sú obrovské. Ak nechceme, aby boli títo ľudia sklamaní z nezávislosti, potom musí rozvojová a humanitárna činnosť ešte dlho pokračovať. Musíme na to naozaj myslieť.
<P>
Pokiaľ ide o otázku ľudských práv, práva žien a politický pluralizmus, stále existuje polygamia, a to dokonca aj v južnej časti. Ženy sa kupujú ako kravy; 80 % žien je negramotných; práva detí sa ešte len musia zaviesť a politický pluralizmus neexistuje. Neexistuje kultúra politického pluralizmu - videli sme to počas volieb a referenda. Zároveň je to vzrušujúce a úžasné.
<P>
Stretla som sa tak s volebnou komisiou z južného, ako aj zo severného Sudánu, no najmä s tou z južnej časti. Chcú vytvoriť zákony. Chcú dobrú ústavu, chcú budovať svoju krajinu a hovoria nám, že budú mať peniaze, aby sme sa nebáli, ale pomohli im - aby sme tu pre nich boli. Myslím si, že v tomto ohľade ste ich žiadosť splnili. Vaša návšteva i návšteva pani Georgievovej v minulosti a pravdepodobná návšteva pani barónky Ashtonovej pri príležitosti osláv nezávislosti sú všetko významné udalosti.
<P>
Chcete predložiť strategický plán pre južný Sudán - žiadame to po každých voľbách. Nechceme, aby to bol iba jednorazový úspech, ale aby naň nadväzovali opatrenia a budúcnosť krajín, ktoré navštívime. Zo všetkých týchto dôvodov som úplne zmenila znenie svojho príspevku, pán Piebalgs. Chcela by som vám poďakovať, pretože, ako som povedala, je dobré, že môžeme byť hrdí na Európsku úniu, a to najmä počas tohto zložitého obdobia.
<SPEAKER ID="278" NAME="Ivo Vajgl" LANGUAGE="SL">
Keď bude 9. júla vyhlásená nezávislosť ďalšej africkej krajiny, južného Sudánu, uzatvorí sa ďalšia kapitola koloniálneho dedičstva na tomto kontinente. Chceli by sme uveriť tomu, že keď sa v referende demokraticky rozhodne, južný Sudán dorieši zostávajúce záležitosti so svojím severným susedom mierovými prostriedkami, teda prostredníctvom rokovaní. Chceli by sme uveriť, že táto oblasť zabráni riziku sporov a zrážok vznikajúcich z dôvodu hraníc, demografie a sťahovania sa za olejom a inými prírodnými zdrojmi, ktorých je dostatok v oboch krajinách, hoci z hľadiska štatistiky môžu byť nevýrazné.
<P>
Rád by som vašu pozornosť upriamil na potrebu neustálej spolupráce zo strany medzinárodného spoločenstva, OSN, Africkej únie a Európskej únie pri konsolidácii oboch krajín, zabezpečovaní mieru a vytváraní inštitúcií pre demokratický a pluralistický južný Sudán. Dámy a páni, takúto úlohu máme pred sebou teraz, keď celá širšia oblasť zažíva oživenie a otvára sa požiadavkám a úrovni, ktoré sú typické pre moderné časy.
<P>
Sudán znovu čelí významnému historickému zlomovému bodu. Nie všetky dohody dosiahnuté na konci krvavej občianskej vojny sa už stali skutočnosťou. Situácia v provincii Abyei má bližšie ku kríze ako k mieru. V Dárfúre vládne násilie a Sudán potrebuje našu pozornosť a štedrú pomoc.
<P>
Ďalšou dôležitou skutočnosťou je to, že Bezpečnostná rada OSN obnovila mandát misie UNMIS v Sudáne a že v tejto krajine použije ďalších príslušníkov mierových síl. Vládam v Chartúme a Džube odkazujeme, že príslušníkov mierových síl OSN by mali privítať ako priateľov a že by mali zaistiť ich bezpečnosť.
<SPEAKER ID="279" NAME="Nirj Deva">
v mene skupiny ECR. - Pán komisár Piebalgs má pravdu. V Európskej únii stojíme tiež pred jednou z najväčších úloh. Ako spravodajca správy Európskeho parlamentu o budovaní národa musím povedať, že ide o výnimočnú príležitosť stať sa 9. júla partnerom južného Sudánu, jednej z najchudobnejších a najnovších takzvaných budúcich krajín, a uviesť budovanie národa - o ktorom v tejto rokovacej sále neustále hovoríme - do každodenného života.
<P>
Toto je krajina, ktorá je bohatá na prírodné zdroje, ale ide zároveň o krajinu, ktorá má najhoršie sociálne ukazovatele. Je väčšia pravdepodobnosť, že dieťa, ktoré sa v súčasnosti narodí v južnom Sudáne, umrie počas detstva, ako to, že bude navštevovať základnú školu. Aká štatistika! Potravinárske výrobky, ktoré poskytujú humanitárne organizácie a ktoré majú byť distribuované chudobným zadarmo, sa teraz predávajú na trhu. Kapacity musíme vytvárať odspodu nahor. Nemajú verejnú službu. Nemajú vyškolených úradníkov. Nemajú infraštruktúru, ktorú si vyžaduje moderný takzvaný budúci štát. Potrebujú právny štát, dobrú správu vecí verejných, potrebujú transparentnosť, potrebujú našu odbornosť ako partnerov. Musia nás pozývať a my musíme poskytnúť naše partnerstvo prostredníctvom know-how.
<SPEAKER ID="280" NAME="Judith Sargentini" LANGUAGE="NL">
Radi by ste zdvihli vlajku a pohár šampanského, pretože keď ľudia môžu voliť vďaka vlastnej nezávislosti, má to tak byť. Nepríjemné je to, že južný Sudán v skutočnosti preberá dedičstvo z minulosti a že zdvihnutie vlajky či pohára so šampanským sa akosi nehodí vzhľadom na situáciu, v ktorej sa obyvatelia južného Sudánu nachádzajú. Oblasť Abyei sa stala súčasťou severnej časti. Mali by sme oceniť postoj obyvateľov južného Sudánu, keďže sa nedali vyprovokovať. Je však, samozrejme, otázne, ako dlho to vydrží.
<P>
V skutočnosti je veľmi nezodpovedné, že sme sa v rámci medzinárodného spoločenstva prizerali na to, ako sa v referende nedoriešila otázka oblasti Abyei. Je to návod, ako v budúcnosti opäť začať vojnu. Tiež môžeme s istotou predpokladať, že budeme musieť znovu vyslať jednotky OSN, aby znovu nastolili mier. Pre mňa je ťažké pochopiť, že o niektorých veciach hovoríme a o niektorých nie. Zamyslime sa nad tým, že Sudán sa snaží ovplyvniť budúce referendum v oblasti Abyei tým, že trvá na tom, aby sa započítali pastieri, ktorí trávia nejaký čas v oblasti a nejaký čas mimo nej. Má južný Sudán právo protestovať a povedať nie, nemali by sa započítať, pretože tam nemajú trvalé bydlisko? Ak zaujímate takýto postoj, neupierate náhodou týmto pastierom právo na existenciu? Ide o bezvýchodiskovú situáciu a jej riešenie si nemôžeme jednoducho vycicať z prsta.
<P>
Treba spomenúť aj dva ďalšie faktory. Máme južnému Sudánu poskytnúť spravodlivý začiatok? Ak áno, majú obyvatelia južného Sudánu naozaj a určite právo na zrušenie dlhov? Sporné dlhy narobil režim v Chartúme a nikto nemôže povedať, že tieto dlhy poslúžili ľuďom z južnej časti.
<P>
Ďalší faktor sa týka spôsobu naloženia s podzemným bohatstvom v južnom Sudáne. Keď už sme pri tom, vzťahuje sa na južný Sudán Iniciatíva pre transparentnosť v ťažobnom priemysle, ktorá kontroluje prítomnosť korupcie a skúma, ktoré aktíva súvisiace s ropou prinášajú úžitok obyvateľstvu? Ak to tak nie je, ako môže Európa pomôcť? Veď nakoniec jediná vec, ktorá naozaj pomáha, pokiaľ ide o európsku pomoc južnému Sudánu - a v skutočnosti i severnej časti -, je v podstate obchod a rozbehnutie spravodlivých investícií. Všetci úzkostlivo sledujeme vývoj udalostí a ja dúfam, že si budeme môcť znovu pripiť na slobodu južného Sudánu s vlajkou a pohárom šampanského.
<SPEAKER ID="281" NAME="Gabriele Zimmer" LANGUAGE="DE">
Všetci sa pozeráme na túto časť sveta s veľkými obavami a sme si dobre vedomí, že ani zďaleka sme sa nezbavili hrozby občianskej vojny. Skutočnú krehkosť mierového procesu, ktorý sa začal, vystihujú súčasné udalosti v oblasti Abyei.
<P>
Konflikt, ktorý vypukol, je vážny. Armáda zo severnej časti obsadila mesto Abyei a utieklo 15 000 ľudí. Som presvedčená, že v Európskej únii musíme pomáhať veľmi hmatateľným spôsobom, ako sme to urobili už v minulosti, a to formou okamžitej distribúcie jedla a humanitárnej pomoci pre utečencov a prípravy núdzovej humanitárnej pomoci pre utečencov.
<P>
Dokonca aj bez tohto zvýšenia intenzity konfliktov viac ako 40 % obyvateľstva v južnom Sudáne už teraz závisí od potravinovej pomoci. Južný Sudán bude jednou z najchudobnejších krajín na zemi. Ak chceme, aby sa aj tu uplatnili rozvojové ciele tisícročia, je absolútne nevyhnutné, aby sa finančné prostriedky, ktoré Rada poskytla - 200 miliónov EUR -, naozaj vynaložili na potravinovú bezpečnosť, vzdelávanie a zdravotníctvo v tejto časti sveta.
<P>
Naša skupina je za okamžité stiahnutie ozbrojených jednotiek severnej a južnej časti z mesta Abyei a podporuje dodržiavanie dohody o úplnom prímerí a uznanie demilitarizovanej zóny. Vzhľadom na predĺženie mandátu OSN, o ktorom sa diskutuje, žiadame, aby sa zvážili a vyhodnotili riziká a problémy, ako napríklad tie, ktoré sa objavili v súvislosti s misiou MONUC v Konžskej demokratickej republike.
<P>
Sme sklamaní, že do tohto uznesenia sa nedostala žiadna naozaj výrazná žiadosť o zrušenie dlhov a preskúmanie zahraničných dlhov. Je to podľa mňa poľutovaniahodné.
<SPEAKER ID="282" NAME="Bastiaan Belder" LANGUAGE="NL">
Chcel by som vysokej predstaviteľke alebo jej zástupcovi predložiť dva body v súvislosti so súčasnou situáciou v Sudáne. Predovšetkým žiadam vysokú predstaviteľku, aby okamžite začala naliehať na sudánske orgány, nech prepustia kresťanku Hawu Abdallu Muhammadovú Salehovú, ktorú zadržala bezpečnostná služba 25. mája v utečeneckom tábore v Dárfúre z náboženských dôvodov. Podľa správ bola pani Salehová po zatknutí mučená a potom ju zobrali na neznáme miesto v Chartúme. Ide o osobnú tragédiu, ktorá si vyžaduje zapojenie Európy.
<P>
Môj druhý bod sa týka ostrej kritiky, ktorú som si prečítal a ktorá ma ako poslanca Európskeho parlamentu tvrdo zasiahla. Je od autority v oblasti situácie v Sudáne, ktorý pracuje ako medzinárodný pozorovateľ v mnohokrát ťažko skúšanej konfliktnej oblasti Abyei. Vyjadril sa, že diplomatický tlak zo strany Európy na vražedný režim prezidenta al-Bašíra, bažiaci po vojne, sa rovná nule a že sa zle koordinuje. Je to vskutku zdrvujúca kritika.
<P>
Dáva medzinárodné spoločenstvo vrátane Európy prezidentovi al-Bašírovi po okupácii oblasti Abyei znovu pocit nezraniteľnosti? Práve teraz stojí za to spomenúť, aká slabá je pozícia pána al-Bašíra doma a že ide o veľmi príhodnú chvíľu na vyvinutie medzinárodného tlaku na tento režim. Dúfam preto v európsky tlak na pána al-Bašíra.
<SPEAKER ID="283" NAME="Mario Mauro" AFFILIATION="PPE">
(IT) S najväčšou úctou voči pragmatickému prístupu, ktorý ste, pán komisár, zaujali vo svojom prejave, chcel by som vám odporučiť dve veci, čím by som tiež rád vyzdvihol prácu súvisiacu s monitorovaním referenda, ktorú pani De Keyserová nedávno vykonala veľmi dôkladne. Podľa mňa išlo o neoceniteľnú prácu pre naše inštitúcie.
<P>
Hovorím o veľmi osobitnej záležitosti. Mňa osobne vôbec neprekvapilo, že po referende a jeho výsledku nasledoval nárast ozbrojených konfliktov, ktoré - takmer - spôsobili sudánske inštitúcie a orgány najmä v oblasti Abyei. Je to typické pre nesúvislú politiku v Chartúme - naznačiť riešenie a potom ho stiahnuť bez akéhokoľvek varovania. To spôsobilo katastrofu, ktorá postihla Sudán.
<P>
Dovoľte mi niečo navrhnúť. V rámci Európskej služby pre vonkajšiu činnosť sme vytvorili oddelenie, ktoré sa zaoberá konkrétne humanitárnymi krízami. Musíme toto oddelenie ihneď upozorniť na oblasť Abyei a nie až potom, keď budeme musieť riešiť obrovskú katastrofu. Musíme ho zmobilizovať, pretože ide o dôveryhodné oddelenie, ktoré sa osvedčilo napríklad v líbyjskej kríze. Som presvedčený, že teraz by sme mali toto oddelenie presvedčiť, aby pripravilo plán, prednieslo ho Výboru pre zahraničné veci a vysvetlilo, čo plánuje urobiť, aby sme mohli pochopiť, akú hodnotu môže mať zahraničná politika Európskej únie, keď všetci spolupracujeme na dosiahnutí najlepšieho výsledku.
<P>
Moje záverečné odporúčanie sa týka našich vzťahov s Čínou. Odvšadiaľ počúvame, že Čína zohráva v Sudáne dôležitú úlohu, pričom to znie, akoby tam bol akýsi strašidelný prízrak, ktorého sa musíme báť. V tejto konkrétnej chvíli zastávam názor, že potrebujeme veľmi obozretné, ale aj tak zvýhodnené vzťahy s Čínou, prostredníctvom ktorých môžeme zhodnotiť, či má okrem hospodárskych záujmov záujem aj o to, aby sa zaoberala podstatou otázok ľudských práv.
<SPEAKER ID="284" NAME="Ana Gomes" AFFILIATION="S&amp;D">
EÚ musí naďalej vyvíjať tlak na sudánsku vládu, aby stiahla vojenské jednotky z hraničného mesta Abyei. Ak chceme zabrániť stupňovaniu ozbrojených konfliktov medzi Sudánom a južným Sudánom, nevyhnutne potrebujeme vyriešiť problém s oblasťou Abyei. Tento konflikt ohrozuje mierový proces, ktorý mal nasledovať po referende, ktoré sa uskutočnilo v januári 2011.
<P>
Streľba zo strany príslušníkov milície na helikoptéru OSN koncom mája bola ohavným a zbabelým činom. Takým ohavným ako žiadosť vlády v Chartúme, aby sa príslušníci mierových síl OSN po 9. júli stiahli. Prítomnosť OSN je nevyhnutnejšia ako kedykoľvek predtým, pomáha pri pozorovaní strán a stabilizovaní tejto oblasti, čím zabraňuje zväčšovaniu konfliktu.
<P>
Na zabezpečenie mierového prechodu k nezávislosti v južnom Sudáne je potrebné aj to, aby boj proti beztrestnosti zostal medzi prioritami programu EÚ pre obe krajiny a ich susedov, ktorí do veci zbytočne zasahujú. EÚ by nemala byť v pokušení uzatvárať s prezidentom al-Bašírom akékoľvek potenciálne "praktické dohody" výmenou za to, že zabudneme, že ho musíme spolu s jeho prisluhovačmi predviesť pred Medzinárodný trestný súd, aby sa zodpovedali za vojnové zločiny a zločiny proti ľudskosti, spáchané na obyvateľoch Sudánu v Dárfúre.
<SPEAKER ID="285" NAME="Charles Goerens" AFFILIATION="ALDE">
(FR) Nedávne referendum o nezávislosti v južnom Sudáne predznamenáva novú éru politických rokovaní s týmto novým štátom. Po vzniku tohto nového štátu sa veci, ktoré sa predtým považovali za vnútorné záležitosti Sudánu, stali medzinárodnou záležitosťou. Všetky vzťahy s Chartúmom, najmä tie, ktoré sa týkajú bezpečnostných vecí, budú teraz medzinárodnými záležitosťami. Z toho vyplýva, že sa na ne bude vzťahovať medzinárodné právo.
<P>
Oceňujeme preto spôsob, akým rôzne zainteresované strany vykonávajú svoje úlohy. V tejto súvislosti stojí za to spomenúť niektoré z najnaliehavejších úloh, s ktorými sa stretne tento novovzniknutý štát. V rámci týchto strán musím spomenúť predovšetkým bývalého prezidenta Juhoafrickej republiky a predsedu Africkej únie pána Thaba Mbekiho a sprostredkovanie, ktoré uskutočnil. Podľa mňa by sme mali vyzdvihnúť aj úlohu sprostredkovateľky, ktorú zohrala naša osobitná predstaviteľka pre Sudán pani Rosalind Marsdenová.
<P>
Po druhé, pristúpenie tohto nového štátu k Dohode z Cotonou otvára nové vyhliadky na rozvojovú spoluprácu a vzťahy s Európskou úniou. Domnievam sa, že je to nevyhnutné. Musíme urobiť všetko pre to, aby sme podporili rýchlu ratifikáciu.
<P>
Po tretie, potrebujeme rozvinúť schopnosť zvládať obrovské problémy, pred ktorými stojí tento nový a ešte stále veľmi nestabilný štát. Vyžaduje si to pozornosť aj od medzinárodného spoločenstva.
<P>
Po štvrté, zároveň je potrebné pomáhať pri rozvoji severného Sudánu, na ktorý nesmieme zabúdať a ktorý sa chystá vypracovať novú ústavu.
<P>
Na záver, je tu desivá bezpečnostná situácia v oblasti Dárfúr a jednostranná požiadavka vlády zorganizovať 1. júla 2011 referendum o jej štatúte.
<P>
Vítam, samozrejme, osobnú angažovanosť nášho komisára pre rozvoj a jeho personálu v tomto kľúčovom štádiu. Pán komisár pochopil, že toto obdobie, ktoré rozhoduje o budúcnosti južného Sudánu, predstavuje zároveň skúšku sily tak Európy, ako aj ostatných.
<SPEAKER ID="286" NAME="Peter van Dalen" AFFILIATION="ECR">
(NL) Význačný dátum 9. júl sa blíži. Južný Sudán sa stane oficiálne nezávislým - národom, ktorý otvorene obhajuje hlavné hodnoty kresťanstva, no i národom, ktorý bude veľmi skúšaný, pretože ten starý prefíkaný lišiak Omar al-Bašír síce skoro prišiel o vlasy, ale určite neprišiel o ľstivé plány, ktoré vo vhodnej chvíli vysype z rukáva. V oblasti Abyei začal hromadné vraždenie občanov. Zdá sa, že sa začala etnická čistka príslušníkov južných kmeňov Dinkov Ngok. Životy pracovníkov OSN, ktorí sú na mieste, sú ohrozené.
<P>
Pani barónka Ashtonová vie, že podporujeme jej politiku v oblasti ľudských práv. Pokiaľ ide o vzbúrencov v Benghází, urobila jasné rozhodnutia, čo je správne. Spravte to isté aj v súvislosti s Omarom al-Bašírom, pretože obyvatelia južného Sudánu si zaslúžia našu silnú podporu.
<SPEAKER ID="287" NAME="Sabine Lösing" AFFILIATION="GUE/NGL">
(DE) Mnohí ľudia vrátane poslancov Parlamentu boli vo februári plní nádeje i obáv v súvislosti s budúcnosťou Sudánu. Názory na pokračujúcu hrozbu násilných zrážok boli rôzne. Bolo jasné, že obyvatelia Sudánu čelia veľkým problémom a že potrebujú podporu. Situácia v Sudáne sa v súčasnosti znovu objavuje na titulných stránkach. Príčinou posledných udalostí sú nedoriešené otázky súvisiace s nadchádzajúcou nezávislosťou južnej časti. Tieto problémy nemožno vyriešiť pomocou zbraní. Vítam preto nedávnu dohodu medzi severným a južným Sudánom o demilitarizovanej zóne pozdĺž budúcej hranice medzi týmito dvomi štátmi, ktorú umožnila Africká únia. Sedemtisícčlenná jednotka OSN podľa vzoru misie MONUC by však mohla narobiť viac škody ako osohu. Stačí, ak sa pozrieme na Kongo, a uvidíme, čo dokážu navyvádzať jednotky MONUC.
<P>
Pomoc pre Sudán musí byť nestranná a nesmie byť závislá od žiadnej záujmovej skupiny. Musí byť zameraná na záujmy obyvateľov južnej a severnej časti. Týka sa to tak materiálnej, ako aj diplomatickej pomoci. Aby sme zabránili ďalšiemu podnecovaniu konfliktu, je nevyhnutné zastaviť akékoľvek zásobovanie zbraňami. Žiadame o ukončenie akejkoľvek civilno-vojenskej spolupráce a vojenskej výcvikovej misie.
<SPEAKER ID="288" NAME="Michèle Striffler" AFFILIATION="PPE">
(FR) Rozhodne oceňujeme pokojný a spoľahlivý spôsob, akým bolo v januári zorganizované referendum o sebaurčení v južnom Sudáne. Ako už bolo spomenuté, južný Sudán vyhlási svoju nezávislosť 9. júla 2011. Ide tu o obrovské výzvy, čo sa týka vnútornej organizácie tohto nového štátu aj čo sa týka jeho vzťahov so Sudánom na ich spoločných hraniciach a v oblasti Abyei, ktorá je bohatá na ropu.
<P>
Tak Sudán, ako aj južný Sudán majú obrovské humanitárne potreby, ktoré treba riešiť. Najproblematickejšia je bezpečnosť, prístup k obyvateľom v núdzi a dodržiavanie humanitárnych zásad. Kríza sa ešte ani zďaleka neskončila. Je nevyhnutné, aby prítomnosť medzinárodného spoločenstva a veľmi vysoký stupeň humanitárnej účasti mali trvalý charakter. Musíme veľmi pozorne sledovať vývoj situácie, pretože už teraz je desivá, no mohla by sa ešte zhoršiť a ohroziť stabilitu v tejto oblasti.
<P>
Rovnako je nevyhnutné, aby rozvojová pomoc pre južný Sudán bola v súlade s humanitárnou pomocou a dopĺňala ju. V tejto situácii sa dostáva do popredia skutočný význam prepojenia naliehavosti a rozvoja v situácii, keď je štátna infraštruktúra veľmi slabá a humanitárna kríza bude pravdepodobne pokračovať. Rozvojová pomoc musí preto poskytovať podporu pre štátnu infraštruktúru a zvýšiť prístup obyvateľstva k základným službám, ktoré v súčasnosti poskytujú mimovládne a medzinárodné organizácie.
<P>
Napokon, pre udalosti v južnom Sudáne a v oblasti Abyei nesmieme prehliadať situáciu v Dárfúre, ktorá je považovaná za najhoršiu humanitárnu krízu na svete. Životy miliónov ľudí naďalej závisia od pomoci zvonku.
<P>
Keďže mi zostáva ešte pár sekúnd, chcela by som na záver vyzdvihnúť prácu pána Piebalgsa, ktorá je podľa mňa výnimočná.
<SPEAKER ID="289" NAME="Richard Howitt" AFFILIATION="S&amp;D">
Rád by som dnes popoludní osobitne zdôraznil, že EÚ musí spolupracovať s južným Sudánom na demokratizácii a budovaní inštitúcií. Je pravda, že pôjde o krajinu s jednou z najvyšších mier úmrtnosti dojčiat a najnižších ukazovateľov vzdelanosti na svete, z čoho vyplýva potreba urýchliť pristúpenie k Dohode z Cotonou vrátane prístupu k Európskemu rozvojovému fondu a spravodlivého zmiernenia zadlženia. EÚ by mala byť hrdá na to, že sme prispeli k zväčša pokojnému a dôveryhodnému procesu referenda - a vzdávam hold pani kolegyni De Keyserovej za jej osobné vedenie -, no zároveň musí EÚ predovšetkým pomáhať južnému Sudánu v procese revízie ústavy, zaviesť pluralitný systém a zabrániť zakoreneniu korupcie už na začiatku.
<P>
Vážená pani predsedajúca, v prípade južného Sudánu má prioritu dátum 9. júl. Pre severný Sudán nie sú povinnosti prioritou, aj keď sa blíži koniec platnosti dohody o úplnom prímerí. Hrozba násilia pretrváva, a to nielen v samotnom južnom Sudáne, ale aj v susedných provinciách severného Sudánu Modrý Níl a Južný Kordofán a naďalej i v Dárfúre. Pána Piebalgsa by som chcel vlastne požiadať, nech vo svojej odpovedi vysvetlí, čo robí EÚ pre to, aby porazila neustále a čoraz závažnejšie porušovanie ľudských práv, najmä pokiaľ ide o obhajcov ľudských práv, napríklad Hawu Abdallu z mierovej misie Africkej únie a OSN, ktorú svojvoľne zadržali a zbili.
<P>
Mal som tú česť stáť pri vzniku prvého nového štátu sveta tohto tisícročia, pri vzniku Východného Timoru. Dúfam, že južný Sudán dokáže dosiahnuť nezávislosť, pričom zabráni tragickému prechodu, ktorý si pretrpeli obyvatelia Východného Timoru, a zabezpečí mier a blahobyt pre Sudáncov, ktorí si vytrpeli svoje počas najdlhšie trvajúcej občianskej vojny v Afrike.
<SPEAKER ID="290" NAME="Niccolò Rinaldi" AFFILIATION="ALDE">
(IT) Je zložité dohliadať na posledné kroky pri vzniku novej krajiny mierovou cestou. Musíme chrániť hlavný cieľ - mier, no bez toho, aby sme vynechali dôležité časti globálnej dohody.
<P>
Zdá sa, že vojenská operácia v oblasti Abyei, riadená z Chartúmu, ohrozuje dobrý celkový výsledok tejto cesty, ale nie vznik 54. afrického štátu 9. júla.
<P>
Južná časť nesmie reagovať na provokácie a zabúdať na konečný cieľ, ktorým je nielen nezávislosť, ale aj vytvorenie dôveryhodných inštitúcií a zvýšenie životnej úrovne jej obyvateľstva, z ktorého 90 % žije pod hranicou chudoby. Je málo pravdepodobné, že títo ľudia budú mať osoh zo zahraničných investícií, ktoré už teraz sľubujú, že budú transparentné a nie koristnícke.
<P>
Som presvedčený, že táto záležitosť - problém zahraničných investícií v južnom Sudáne - bude čoskoro novou prednou líniou, ktorú musí Európska únia sledovať a v rámci ktorej musí dokazovať dôveryhodnosť, ktorú si v nedávnych rokoch v tejto oblasti získala.
<SPEAKER ID="291" NAME="Charles Tannock" AFFILIATION="ECR">
Južný Sudán vyhlási 9. júla nezávislosť ako nový africký štát hovoriaci po anglicky. Je správne, že EÚ podporila proces akčného plánu v súvislosti so štátnym programom a referendum v južnom Sudáne. Nasledujúcich pár mesiacov však bude naďalej kľúčových. Je nevyhnutné, aby sme južnému Sudánu umožnili založiť životaschopný zvrchovaný štát. Dokonca aj bez nepriateľského suseda na severe musí južný Sudán riešiť obrovské rozvojové výzvy. Infraštruktúra takmer vôbec neexistuje. Medzi spoločenstvami vládne nevraživosť. Zdravotnícke ukazovatele patria medzi najhoršie na svete a hospodárstvo závisí takmer výlučne od vývozu ropy.
<P>
EÚ preto musí zvýšiť rozvojovú a humanitárnu pomoc pre južný Sudán. Južný Sudán však potrebuje aj jednoznačnú politickú podporu zo strany EÚ. Nedávne zmocnenie sa spornej hraničnej oblasti Abyei vládou v Chartúme naznačuje, že prezident Bašír sa ešte stále úplne nezmieril s rozdelením svojej krajiny. Na záver dodám, že rovnako dúfam, že južný Sudán splní svoj sľub a bude prvou krajinou v rámci Africkej únie, ktorá tiež opätovne uzná nezávislosť stabilnej a demokratickej republiky Somaliland.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Nedávne zrážky v oblasti Abyei ukazujú, že USA a Európska únia nemali po referende vôbec dôvod na oslavy. Znovu sme boli svedkami toho, že imperialistický mier je rovnako krvavý ako imperialistická vojna. Je zrejmé, že pre severnú a južnú časť, ktoré sú na ceste k imperializmu a obeťami boja o pozície a politiky pod heslom rozdeľuj a panuj, bude ťažké zabrániť priamemu konfliktu.
<P>
Rôzne imperialistické mocnosti sa už 20 rokov pokúšajú o ťažbu v ložiskách ropy a zlata, mede a uránu v oblasti Abyei. Teraz, keď sa NATO, USA a Európska únia do veci priamo zapojili, je tento boj o pozície zodpovedný za hrozbu ďalšej, ešte krvavejšej vojny. Zdá sa, že práve o toto išlo silám zjednocujúcim Európu po skončení vojny v Líbyi.
<P>
Okamžite sa musia skončiť akékoľvek imperialistické zásahy v súvislosti so Sudánom a prejavy nepriateľstva a odporu medzi severnou a južnou časťou. Sme tiež presvedčení, že obyvatelia tak severného, ako aj južného Sudánu musia zobrať svoj osud do vlastných rúk. Jedine takto zabránia vojne a jedine takto môžu kontrolovať bohatstvo svojej krajiny a smerovať k odlišnému vývoju.
<SPEAKER ID="293" NAME="Joachim Zeller" AFFILIATION="PPE">
(DE) Mal som príležitosť zažiť referendum o nezávislosti v južnom Sudáne ako volebný pozorovateľ Parlamentu. Ohromilo ma, do akej veľkej miery obyvatelia južného Sudánu podporujú myšlienku, že budú v budúcnosti sami rozhodovať o osude svojej krajiny.
<P>
Bol som svedkom aj veľkých očakávaní týchto ľudí, ktorí sa rozhodli oslobodiť svoju krajinu od podrobenia. Tisíce, možno desaťtisíce takzvaných osôb vysídlených v rámci krajiny, ktoré boli pre boje trvajúce celé desaťročia nahnané do utečeneckých táborov v severnej časti, sa vydali na spiatočnú cestu do svojich bývalých domovov v južnej časti.
<P>
Samozrejme, obyvatelia južného Sudánu chcú okrem nezávislosti svojej krajiny predovšetkým žiť v mieri a nájsť cestu k šťastnejšej budúcnosti po desaťročiach vojny, počas ktorej museli milióny obyvateľov južného Sudánu obetovať svoje životy.
<P>
Južný Sudán sa má stať novým štátom a oficiálne získať nezávislosť 9. júla, čím rozšíri svetové spoločenstvo štátov. Počiatočné podmienky sú také zlé, aké si len viete predstaviť. O tom sa už, samozrejme, veľa hovorilo. 70 % obyvateľov žije ako kočovní chovatelia dobytka, 80 % je negramotných; spor súvisiaci s oblasťou Abyei prerastá do vojenského konfliktu. Došlo už k úmrtiam a zraneniam. Akoby toho nebolo dosť, narastá aj rivalita medzi kmeňmi a ozbrojenými skupinami v južnom Sudáne. Pozorovatelia odhadujú, že od januára prišlo o život už vyše tisíc ľudí. Zranených a znásilnené ženy sotva niekto vôbec počíta.
<P>
Sudán ako štát zlyhal. Hrozí, že južný Sudán zlyhá ako štát už na úplnom začiatku. Pevne verím, že vzhľadom na koloniálnu históriu týchto krajín má Európa voči tejto oblasti veľkú zodpovednosť. Spolu s OSN a Africkou úniou si táto situácia vyžaduje spoločnú zahraničnú politiku Európy. Je to tiež príležitosť, aby táto politika potvrdila svoju hodnotu. Nejde tu iba o peniaze, ale aj o podporu tejto krehkej a rodiacej sa občianskej spoločnosti. Musíme rokovať rázne s tými, ktorí držia budúcnosť tejto krajiny vo svojich rukách, konkrétne s náčelníkmi kmeňov a veliteľmi vojenských skupín, aby nezmarili nádeje obyvateľov svojej krajiny.
<SPEAKER ID="294" NAME="Corina Creţu" AFFILIATION="S&amp;D">
(RO) O necelý mesiac bude vyhlásená nezávislosť južného Sudánu, ktorá bola v januárovom referende prijatá nesmierne pozitívne. Bohužiaľ, doteraz sa nedoriešili spory týkajúce sa stanovenia hraníc a rozdelenia príjmov z ťažby ropy. Tento nový štát sa preto rodí v tieni konfliktu. Z tohto dôvodu som presvedčená, že je potrebné zintenzívniť diplomatické úsilie aj zo strany Európskej únie.
<P>
Vítame vašu návštevu i návštevu kolegov poslancov v Sudáne vrátane aktivít pani De Keyserovej. Situácia, ako viete, sa však nedávno veľmi zhoršila. Vyše 80 000 ľudí opustilo svoje domovy, čo naznačuje bezprostredné riziko humanitárnej krízy. Chcela by som sa spýtať pána komisára, či je možné, aby boli v tejto oblasti prítomné mierové sily, a to vzhľadom na včerajšie vyhlásenie OSN. Táto organizácia včera uznala, že jej ozbrojené sily zlyhali, pretože reagovali pasívne na nedávne napätie.
<SPEAKER ID="295" NAME="Marielle De Sarnez" AFFILIATION="ALDE">
(FR) Pred pár hodinami sudánska vláda informovala OSN, že vytvorí potrebné podmienky na návrat tisícov obyvateľov, ktorí utiekli zo spornej oblasti Abyei na hranici medzi severným a južným Sudánom.
<P>
Vieme, že hoci vysídlení obyvatelia odchádzajú vždy veľmi rýchlo, ich návrat trvá nejaký čas a je príliš často zdrojom výrazných humanitárnych a sociálnych problémov. Navrhujem preto, aby Európska únia čo najrýchlejšie zorganizovala pozorovaciu misiu, podobne ako sme to urobili na Balkáne. Pri vykonávaní tejto misie by nám, prirodzene, mohla pomáhať Africká únia. Neexistuje dôvod, prečo by sa do nej nemohli zapojiť aj tretie krajiny.
<P>
Na záver pár slov o rečiach, ktoré sa šíria o možnej "etnickej čistke" v tejto oblasti. Ak sa potvrdí, že toto podozrenie je pravdivé, medzinárodné spoločenstvo bude musieť, samozrejme, rýchlo konať, a to na podnet Európskej únie. Za žiadnych okolností nesmieme pripustiť, aby sa opakovala tragédia bývalej Juhoslávie.
<SPEAKER ID="296" NAME="Cristian Dan Preda" AFFILIATION="PPE">
(RO) Výsledok referenda o nezávislosti južného Sudánu uvítalo značné množstvo ľudí. Mal predznamenávať vznik 54. štátu Afriky.
<P>
Udalosti, ktoré sa v súčasnosti odohrávajú, však akosi zoslabili nadšenie. Musíme byť veľkí realisti a uznať, že v súčasnej kritickej situácii je pokojné rozdelenie Sudánu ohrozené. Okupácia spornej oblasti Abyei jednotkami sudánskej vlády 21. mája a násilie, ktoré včera pokračovalo aj v meste Kadugli, nám ukazujú, že občianska vojna medzi severnou a južnou časťou môže kedykoľvek znovu vypuknúť. Musíme tomu, samozrejme, za každú cenu zabrániť. Náš odkaz musí byť hlasný a jasný.
<P>
Vojenské operácie, ktoré uskutočňuje sudánska vláda a milícia v oblasti Abyei, predstavujú vážne porušenie dohody o úplnom prímerí. Úprimne verím, že sme si všetci istí jednou vecou: treba zabrániť akémukoľvek zvyšovaniu napätia, pretože by to mohlo znamenať ďalšie obete na životoch. Bezpečnostnú situáciu musíme vyriešiť v súlade s dohodami uzavretými začiatkom roka v mestách Kadugli a Abyei a podľa mňa i prostredníctvom zásahu zmiešaných bezpečnostných síl na základe poverenia OSN.
<P>
Ak prekonáme tieto prekážky, ešte stále zostáva veľa otáznikov v súvislosti so životaschopnosťou týchto dvoch štátov, ktoré by mali existovať spolu na území bývalého Sudánu. Potrebujeme politickú vôľu a ochotu rokovať, pretože tu zostala celá škála nedoriešených vecí, akými sú spoločné hranice, občianstvo, medzinárodné záväzky a, samozrejme, i zásoby ropy.
<P>
Na druhej strane by som chcel upozorniť na zhoršovanie situácie v oblasti ľudských práv a právneho štátu v Sudáne, kde sme v poslednom období zaznamenali čoraz častejšie prípady svojvoľného zatýkania. Musím vám jednoducho pripomenúť, že na Omara al-Bašíra je stále vydaný medzinárodný zatykač. Túto skutočnosť orgány tejto krajiny ignorujú.
<P>
Skončím v pozitívnom duchu. Chcem oceniť prepustenie troch bulharských rukojemníkov, ktorí pracovali pre humanitárnu leteckú službu OSN a ktorí boli unesení v januári z Dárfúru.
<SPEAKER ID="297" NAME="Miroslav Mikolášik" AFFILIATION="PPE">
(SK) Krvavá občianska vojna, ktorá trvala v Sudáne viac ako dve desaťročia, zdevastovala krajinu a zničila alebo inak tragicky poznačila milióny jej obyvateľov. Ohavnosti spáchané počas občianskej vojny boli konečne zastavené podpísaním mierovej dohody, ktorej neoddeliteľnou súčasťou bolo uskutočnenie úspešného referenda.
<P>
Prevencia je najlepším liekom a preto som presvedčený, že prostriedky Európskej únie určené Sudánu by mali byť alokované nielen na humanitárnu a rozvojovú pomoc, ale aj na podporu demokratického zriadenia a právneho štátu, ktoré sú základnou podmienkou pre uplatnenie základných ľudských práv vojnou poznačených Sudáncov.
<P>
Výsledky spomínaného referenda jasne ukazujú túžbu prevažne kresťanského južného Sudánu o nezávislosť. Ak sa tak stane, verím, že to už je tak, južný Sudán ako najmladší štát sveta bude potrebovať asistenciu a podporu.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Plne súhlasím s vyjadrením a vyhlásením pani Madam Ashton, ale zároveň zdieľam obavy o nasledujúci vývoj v tejto krajine.
<P>
Región Abyei v Sudáne je už dlhé roky miestom, ktoré je zmietané konfliktami. Iba pred necelými 6 rokmi sa skončila viac ako 20 rokov trvajúca občianska vojna. Práve táto oblasť bola kľúčom v konflikte a podľa vyhlásení medzinárodnej krízovej skupiny sa práve vývoj v tejto časti krajiny odrazí na osude celého Sudánu. Udrží krajina mier alebo znova upadne do nejakej vojny?
<P>
V prípade, že by sa mala južná časť osamostatniť je potrebné podporovať čo najmierovejšiu tranzíciu. Preto by som chcela vyjadriť podporu Komisii, ktorá tvrdo odsudzuje použitie sily voči nevinným civilistom, voči ktorým zasiahla a naďalej zasahuje sudánska armáda a okupuje tento región.
<P>
Európska únia má príležitosť byť mierotvorcom a napomôcť stabilite v regióne a posilniť svoju pozíciu nielen ako najväčší donor na svete, ale aj svoju politickú pozíciu a hlavne pomôcť obyvateľom tejto krajiny.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Chcel by som upozorniť na faktor, ktorý je podľa mňa veľmi dôležitý. V tejto rokovacej sále nás všetkých teší, že vďaka výsledku referenda čoskoro vznikne nový štát s názvom Južný Sudán. Je však potrebné zdôrazniť, že tu ide iba o príležitosť, pretože v súčasnosti tomuto štátu chýbajú základné prvky, ktoré by mali byť znakom každého štátu. Chýbajú mu štruktúry a kompetentní úradníci a nemá systém súdnictva. Inými slovami, existuje tu aj otvorený priestor na pôsobenie rôznych síl, ktoré by mohli oslabiť mier a bezpečnosť v tejto krajine. Domnievam sa, že v tejto situácii potrebujeme veľmi dôležitú humanitárnu pomoc, ako aj zaistiť bezpečnosť a súčasné sily OSN sú tam stále potrebné.
<SPEAKER ID="300" NAME="Elena Băsescu" AFFILIATION="PPE">
(RO) I ja by som chcela oceniť vyhlásenie, ktoré urobila podpredsedníčka Komisie na pozadí prehlbujúceho sa konfliktu medzi obomi stranami. Myslím si, že politickí vodcovia musia rešpektovať vôľu ľudí, vyjadrenú prostredníctvom referenda o nezávislosti. Sudán má dlhú históriu násilných vnútorných prevratov a vývoj udalostí v poslednej dobe naznačuje návrat do tejto minulosti. Chcela by som poukázať na mimoriadne zložitú situáciu, ktorú musí riešiť obyvateľstvo v zónach konfliktu. Hrozí, že sa spustí humanitárna katastrofa, ak príslušníci medzinárodného spoločenstva nezasiahnu.
<P>
Okrem toho boli hlásené útoky v oblastiach, ktoré bránia jednotky OSN, čo ohrozuje životy vojakov a návrat utečencov. Musím vyzdvihnúť význam postupného odzbrojovania skupín, ktoré bránia uplatňovaniu výsledkov referenda. Obchodom so zbraňami sa v tejto oblasti okrem toho podporuje narastanie povstaleckých nepokojov, pričom sa ohrozuje proces zavádzania nezávislosti.
<SPEAKER ID="301" NAME="Seán Kelly" AFFILIATION="PPE">
Vo svete, kde je viac zlých ako dobrých správ, je dnešná diskusia o Sudáne a južnom Sudáne povzbudzujúca a pozitívna.
<P>
Európska únia má príležitosť aj povinnosť podporovať rozvoj tohto nového štátu a zabezpečiť, aby v Sudáne a južnom Sudáne bola zavedená demokracia a právny štát a aby sa tam dodržiavali ľudské práva. Hlavne sa domnievam, že povesť Európskej únie - vďaka základným zásadám vyjadreným pánom Schumanom a založeným na mieri a prosperite - nás stavia do pozície, v ktorej by nemohli byť veľké štáty sveta, pretože by sa to mohlo chápať tak, že používajú a zneužívajú Sudán na vlastnú vnútornú a vonkajšiu politiku.
<P>
Prostredníctvom spolupráce s OSN môžeme vykonať veľa práce pri zakladaní týchto nových štátov, najmä južného Sudánu, a postarať sa o to, aby tam neboli občianske vojny, ako to často býva pri vzniku nových štátov.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Po osamostatnení, ktoré ma nastať presne o mesiac, bude južný Sudán musieť čeliť hneď niekoľkým humanitárnym a sociálno-ekonomickým problémom. Vzhľadom na tieto okolnosti bude vonkajšia pomoc na podporu južnému Sudánu v boji proti extrémnej chudobe, na posilnenie miestnych spoločenstiev a na urýchlenie prínosu výhod mieru pre obyvateľstvo dlhý čas ešte dôležitejšia ako doteraz.
<P>
Hoci sa od južného Sudánu očakáva, že požiada o pristúpenie k dohode z Cotonou, 10. Európsky rozvojový fond bude k dispozícii až po určitom čase od pristúpenia k dohode. Preto vzniká riziko, že v období bezprostredne po referende sa vytvorí medzera vo financovaní, kedy bude južný Sudán veľmi zraniteľný a do veľkej miery ohrozený štátnym kolapsom. Tomu treba jednoznačne zabrániť kvôli hrozbe humanitárnej katastrofy, a preto by sme mali spraviť všetko, čo je v našich silách, aby sme pomohli Sudáncom preklenúť toto kritické obdobie a aby sme zabránili opakovaniu krvavých konfliktov.
<SPEAKER ID="303" NAME="Andreas Mölzer" AFFILIATION="NI">
(DE) Armáda zo severnej časti vyhnala z mesta 15 000 ľudí, ktorí podporujú južný Sudán. Potom odrazu chcú rázne a veľmi rýchlo zorganizovať v meste Abyei referendum za prítomnosti armády, pričom predtým neboli schopní ani sa len dohodnúť s južnou časťou na tom, kto má právo hlasovať. Ide o skutočne bizarný počin.
<P>
To, že oblasť Abyei sa stala predmetom sporu v občianskej vojne, ktorá trvala celé desaťročia, nespôsobili iba odlišné názory na majetok a spolupatričnosť; sú to aj rôzne náboženstvá, konkrétne moslimská severná časť verzus kresťanstvo a prírodné náboženstvá obyvateľov južného Sudánu, ktoré boli nasilu spojené chaotickými hranicami stanovenými bývalými koloniálnymi mocnosťami. Pri úvahách o nedávnom stupňovaní násilia by sme na to nemali zabúdať.
<P>
Nikdy by nebolo možné presadiť referendum, pokým by zostalo nedoriešené postavenie hlasujúcich z oblasti Abyei. Podobne nesmieme zabúdať na rovnako sporné oblasti Modrý Níl a Južný Kordofán a pohorie Nuba. Keby sme to urobili, išlo by podľa mňa o čin hrubej nedbanlivosti. To nemôžeme dopustiť.
<SPEAKER ID="304" NAME="Boris Zala" AFFILIATION="S&amp;D">
(SK) Kolegovia, nikdy som nedôveroval prezidentovi Bašírovi a nedôverujem mu ani teraz. Z toho celkom jasne vyplýva, že som pesimista, že by sa v Sudáne už nič neudialo. Som presvedčený, že tento prezident sa pokúsi vojenskou silou zasiahnuť voči juhu, či už obsadením niektorých častí území či niektorých významných miest alebo zdrojov surovín.
<P>
Z tohto pohľadu by bolo veľmi zaujímavé, aké preventívne akcie alebo preventívne kroky má pripravený Úrad vysokej komisárky, aby sa tak nestalo, povedzme v spolupráci s OSN alebo s Africkou úniou, to na jednej strane, a potom samozrejme by bolo veľmi zaujímavé, akým spôsobom alebo akými krokmi by chcel postupovať úrad, ak sa tak stane, v prípade teda, že severný Sudán nedodrží mierovú zmluvu, ktorá bola podpísaná, o čom som v podstate presvedčený.
<SPEAKER ID="305" NAME="Jaroslav Paška" AFFILIATION="EFD">
(SK) Južný Sudán je krajina, ktorá si odhlasovala nezávislosť a bude najnovším členom Organizácie spojených národov. Je to krajina, ktorá si síce nezávislosť odhlasovala, ale je závislá prakticky od všetkého. Je závislá od svojho severného suseda a je závislá od pomoci, či už Európy ale aj okolitých krajín Afriky. Je to krajina v ktorej chlapi nie sú naučení pracovať. Chlapi čakajú na pokyn, kedy sa začne nejaká vojna, aby zobrali zbrane a začali sa medzi sebou biť. Je to krajina, kde pracujú iba ženy a deti, deti nechodia do škôl, a preto nie sú vzdelané. Je to krajina, ktorá nemá robotníkov, nemá učiteľov, nemá lekárov. Je to krajina, kde treba všetko budovať od základov, a preto bude veľmi ťažké a veľmi náročné vybudovať tu riadny politický systém a postaviť túto krajinu na nohy. Je to ťažká úloha nielen pre Európu, ale aj pre Organizáciu spojených národov.
<SPEAKER ID="306" NAME="Andris Piebalgs">
člen Komisie, v mene podpredsedníčky Komisie a vysokej predstaviteľky EÚ pre zahraničné veci a bezpečnostnú politiku. - Chcel by som vám predovšetkým veľmi pekne poďakovať za všeobecnú podporu, ktorú ste vyjadrili predloženej stratégii. Iba stručne prejdem pár vecí, ktoré boli spomenuté v rozprave.
<P>
Obyvatelia severného a južného Sudánu sú bezpochyby pánmi svojich krajín. Tento proces podporujeme, ale referendum určite znamená rozhodujúci moment. Po kvalitatívnej stránke ide o úplne novú situáciu. Nejde o rovnakú situáciu ako v minulosti. Je pravda, že je tu násilie a problémy, ale situácia je odlišná. Teraz vidíme svetlo na konci tunela. Z tohto dôvodu by som povedal, že je to pre nás veľké víťazstvo, pretože sme tento proces podporili politicky prostredníctvom vlastných opatrení i po finančnej stránke. Ide teda o úplne novú situáciu.
<P>
Nikdy sme nerobili kompromisy, pokiaľ ide o ľudské práva alebo záležitosti Medzinárodného trestného súdu. V súvislosti s Medzinárodným trestným súdom aj ľudskými právami zastávame veľmi jasnú pozíciu. Vždy keď dôjde k porušovaniu ľudských práv, vysoká predstaviteľka urobí veľmi rozhodné a jasné vyhlásenia a vyvíja tlak na orgány. Niekto povedal, že reakcia nie je okamžitá, ale zmeny sa uskutočňujú. Nejde o jednoduchý proces. Budeme sa tým zaoberať i naďalej.
<P>
Pokiaľ ide o oblasť Abyei, situácia je zložitá. Európska únia však vo svojej pozícii znovu veľmi jasne a rozhodne odsúdi okupáciu a bude žiadať o okamžité riešenie tejto situácie. V podstate je na Bezpečnostnej rade Organizácie Spojených národov, aby o nej rozhodla. Rozhodne o tom, či sa uskutoční ďalšia misia, a ak Bezpečnostná rada OSN vydá rezolúciu, podporíme ju v najväčšej možnej miere.
<P>
Musíme však pamätať na náš rozhodný politický postoj a vyhlásenie a podporu civilných operácií. Som presvedčený, ako som už povedal južnému Sudánu, že by sme nemali očakávať, že všetky záležitosti sa vyriešia do 9. júla. Bude vyhlásená nezávislosť, budú pokračovať diskusie. Dôležité je, že predstavitelia Africkej únie, ktorým predsedá Thabo Mbeki, majú podporu oboch častí Sudánu, tak severnej, ako aj južnej. Tím pána Mbekiho veľmi rozhodne podporujeme. Máme preto veľmi dobrý dôvod domnievať sa, že všetky zložité otázky budú zodpovedané.
<P>
Pokiaľ ide o otázku dlhov, práve prebieha práca v rámci iniciatívy veľmi zadlžených chudobných krajín. Vyžaduje si to čas a problém s oblasťou Abyei určite nepomohol. Ale na túto otázku sa nezabudlo.
<P>
Čína, keďže ju môžeme zapojiť, je plnoprávnym členom Bezpečnostnej rady a veľmi by pomohla pri hľadaní riešení v rámci krajiny. V tomto štádiu nemôžem tvrdiť, že Číňania sú veľmi aktívni. Robia s ropou, sú v severnom Sudáne. Rozhodne však veľmi pomáha, keď sa problémy snaží riešiť širšie medzinárodné spoločenstvo.
<P>
V neposlednom rade som vám veľmi vďačný za váš záujem o Sudán. Na jednej strane je od nás naozaj ďaleko, na druhej veľmi blízko. Ak sa veci nevyvíjajú dobrým smerom, ak v Afrike umierajú ľudia, Európska únia nesmie zostať mimo a hovoriť, že je aj tak príliš ďaleko. Váš veľký záujem o tieto záležitosti určite vedie vysokú predstaviteľku i mňa k tomu, aby sme spojili sily a pomohli ľuďom vybudovať pokojný život.
<SPEAKER ID="307" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 9. júna o 12.00 hod.
<P>
Písomné vyhlásenia (článok 149)
<SPEAKER ID="307" NAME="Fiorello Provera" LANGUAGE="IT">
Sudán, najväčšia krajina v subsaharskej Afrike, je križovatkou medzi arabským a africkým svetom, ako aj mozaikou mnohých rôznorodých etnických skupín. Od získania nezávislosti od Spojeného kráľovstva v roku 1956 bol svedkom početných konfliktov. Podpísaním Dohody z Naivaše a dohody o úplnom prímerí v roku 2005 sa oficiálne skončil konflikt medzi severnou a južnou časťou, ktorý trval 20 rokov. Referendum v januári 2011, ako bolo ustanovené v dohode o úplnom prímerí, znamenalo posledný úsek cesty smerom k nezávislosti južnej časti Sudánu od jeho severnej časti. Počas tohto nesmierne krehkého prechodného obdobia musíme zachovať vyvážený prístup k severnej aj južnej časti, pričom sa musíme osobitne venovať potrebám južnej časti, súvisiacim s vytváraním inštitúcií a dobrou správou veci verejných. Pomoc južnému Sudánu zo strany EÚ musíme hodnotiť z hľadiska schopnosti tohto nového štátu účinne ju využiť. Musíme naozaj zabezpečiť, aby sa budúci prílev finančných prostriedkov do Džuby nakoniec nepoužil neprimeraným spôsobom alebo, čo by bolo ešte horšie, aby neprispel k už aj tak rozšírenej korupcii. Európa by mala tiež prehĺbiť svoj záväzok chrániť kresťanské menšiny na severe krajiny, ktoré sa čoraz častejšie stávajú terčom prenasledovania a diskriminácie.
