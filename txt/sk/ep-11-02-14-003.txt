<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
V súvislosti s otvorením tejto schôdze by som rád predniesol niekoľko poznámok. Našu pozornosť dnes obraciame na južných susedov Európskej únie. Prevratné udalosti uplynulých dní v Egypte priniesli spoločnostiam v tomto regióne nový impulz. Obdivujeme ich odvahu, odhodlanie a túžbu po demokracii. Tento postoj už priniesol výrazné zmeny, ktoré plne podporujeme. Ľutujeme však, že k tomu nedošlo bez obetí na životoch. Vyzývame všetky vlády v tomto regióne, aby sa otvorili dialógu so svojimi občanmi. Chceme, aby sa skoncovalo s každou formou prenasledovania pokojne demonštrujúcich ľudí a zrušil sa roky trvajúci výnimočný stav. Vyzývame na plné obnovenie slobody prejavu. Hlas občanov sa musí rešpektovať. Je to dôležitý cieľ aj pre celú Európsku úniu a nás všetkých. Spomeňme si, ako sa v roku 1989 mnohí európski politici obávali zmien v strednej a východnej Európe, preto nemajme strach zapojiť sa v plnej miere politicky aj hospodársky. Pomôžme našim susedom naplniť ich túžbu po demokracii, aby chceli žiť vo svojich vlastných krajinách a konečne tak mohli urobiť dôstojne a neboli nútení emigrovať. Pracujme spoločne na plnení tohto cieľa ako skutočné spoločenstvo.
<P>
(potlesk)
<P>
V súvislosti s udalosťami v krajinách našich južných susedov by som chcel upriamiť pozornosť aj na skutočnosť, že niektoré členské štáty Európskej únie sa stali cieľom veľkého počtu migrantov z tohto regiónu. Pri podpore tých členských štátov, ktoré čelia zvýšenému prílevu utečencov, by mala Únia konať rýchlo a jednotne. V Európskej únii je to naša spoločná povinnosť a zodpovednosť.
<P>
Ďalšia informácia sa týka 12. februára, kedy sme si pripomenuli Medzinárodný deň boja proti využívaniu detských vojakov. Odhaduje sa, že v súčasnosti je 200 000 až 300 000 detí priamo zapojených do ozbrojených konfliktov vo viac ako 20 krajinách na celom svete. Európsky parlament sa aktívne zapája do boja proti tejto hanebnej praxi využívať deti v ozbrojených konfliktoch.
<P>
Na záver uvediem šokujúce čísla, ktoré prichádzajú z Iránu. Od začiatku roka tam popravili trikrát viac ľudí ako za rovnaké obdobie v minulom roku. Zvlášť alarmujúce sú rozsudky smrti vynesené nad politickými disidentmi. Vyzývam iránske orgány, aby uvalili moratórium na výkon trestu smrti a v budúcnosti ho odstránili zo zoznamu stanovených trestov v Iráne.
