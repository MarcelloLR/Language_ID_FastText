<CHAPTER ID="005-03">
3. Pozmeňujúce a doplňujúce návrhy k všeobecnému rozpočtu Európskej únie na rozpočtový rok 2010 (hlasovanie) 
<P>
Pred začiatkom hlasovania:
<SPEAKER ID="106" NAME="László Surján">
spravodajca. - Vážený pán predseda, čaká nás zrejme najkratšie a určite aj posledné hlasovanie o rozpočte v rámci Zmluvy z Nice.
<P>
Ako je možné, že je hlasovací zoznam taký krátky? Je to vďaka vynikajúcej spolupráci skupín. Ako spravodajca by som chcel poďakovať všetkým skupinám, ktoré sa zúčastnili na príprave tohto hlasovania. Ďalej by som chcel poďakovať sekretariátu za jeho prácu. Bez nich by nám tu nepostačovali len tieto dve stránky. Veľmi vám všetkým ďakujem.
<P>
(potlesk)
<P>
Táto stručnosť je podľa mňa opodstatnená, keďže v čase krízy by sme mali spolupracovať na jej zvládnutí a nemali by sme mrhať čas zdĺhavým hlasovaním.
<SPEAKER ID="107" NAME="Vladimír Maňka">
spravodajca. - (SK) Pán predseda, navrhujem, aby sme o bloku Ostatné inštitúcie hlasovali jedným hlasovaním, pretože neočakávam žiadne problémy. Ďakujem.
<SPEAKER ID="108" NAME="Predseda">
Nastala situácia, keď hlasujeme o rozličných inštitúciách, a v súlade s rokovacím poriadkom sme povinní hlasovať osobitne o každej inštitúcii. Nie je možné skombinovať všetko v jednom bloku. Bolo by to v rozpore s rokovacím poriadkom.
<SPEAKER ID="109" NAME="Hans Lindblad" LANGUAGE="SV">
Vážený pán predseda, Rada s uspokojením konštatuje, že Parlament potvrdil dohodu, ktorú sme dosiahli na zmierovacom zasadnutí 18. novembra tohto roku. V súvislosti s výsledkom druhého čítania v Rade sme radi, že druhé čítanie v Parlamente možno považovať za spoločný návrh dvoch častí rozpočtového orgánu v súlade s novým článkom 314 Lisabonskej zmluvy.
<P>
Rada prijíma tento spoločný návrh a predseda Európskeho parlamentu môže tento rozpočet vyhlásiť s konečnou platnosťou za prijatý. Vážený pán predseda, rád by som zdôraznil, že keď s konečnou platnosťou vyhlásite rozpočet za prijatý, mali by ho podľa Rady podpísať obidve strany, keďže zaň podľa novej zmluvy zodpovedá Rada aj Parlament.
<P>
Rada ľutuje, že sa toto stanovisko neberie do úvahy. Žiadnym spôsobom však nespochybňujeme to, čo bolo dohodnuté. Napriek tomu dúfame, že budúci rok budeme mať v rámci rozpočtového postupu dostatok času na vyriešenie týchto záležitostí.
<P>
Chcel by som využiť túto príležitosť a ešte raz poďakovať predsedovi Výboru pre rozpočet pánovi Lamassourevi a trom spravodajcom, pánovi Surjánovi, pánovi Maňkovi a pani Haugovej, za ich konštruktívny prístup počas rozpočtového postupu, z ktorého vyplynula naša dobrá spolupráca.
<P>
Na záver by som chcel povedať niečo osobné. Funkcia úradujúceho predsedu Rady je zrejme najvýznamnejšia funkcia, v akej som kedy pôsobil. Je pre mňa veľká česť slúžiť Európe týmto spôsobom a chcel by som vyjadriť vďaku za túto príležitosť. Naozaj vám veľmi pekne ďakujem.
<P>
(potlesk)
<SPEAKER ID="110" NAME="Predseda">
Dámy a páni, keďže sme ukončili túto časť hlasovania, chcel by som taktiež vyjadriť úprimnú vďaku a blahoželanie našim spravodajcom pánovi Surjánovi a pánovi Maňkovi a taktiež pánovi Bögemu za jeho správu, ako aj všetkým ľuďom, ktorí pracovali na rozpočte. Bol to výnimočne náročný rozpočet. Chcel by som ďalej poďakovať našim kolegom poslancom a taktiež Parlamentu, keďže toto rozhodnutie bolo naše spoločné. Je to skutočne vynikajúci výsledok. Všetkým blahoželám!
<P>
(potlesk)
<P>
Teraz prečítam niekoľko veľmi dôležitých bodov, ktoré súvisia s nezvyčajným spôsobom prijatia tohto rozpočtu. Je to veľmi dôležité, lebo sme prešli od Zmluvy z Nice k Lisabonskej zmluve. Bol to veľmi náročný prechod. Začali sme v rámci Zmluvy z Nice a končíme na základe Lisabonskej zmluvy. Z tohto dôvodu je potrebné vyhlásenie. Vypočujte si toto vyhlásenie.
<P>
"Rozpočtový postup na rok 2010 bol neobvyklý. Začal na základe článku 272 Zmluvy o ES, ale konečná etapa sa vykonávala po vstupe Lisabonskej zmluvy do platnosti. Z tohto dôvodu sa 18. novembra 2009 Parlament, Rada a Komisia dohodli pokračovať v rozpočtovom postupe podľa Zmluvy o ES, ale dosiahli aj dohodu týkajúcu sa výsledku rozpočtového postupu vrátane hlasovania Parlamentu, ktoré sa uskutočnilo vzhľadom na viacročný finančný rámec. Predseda Rady práve potvrdil súhlas Rady týkajúci sa rozpočtu, o ktorom sme práve hlasovali. To znamená, že Parlament a Rada teraz dosiahli dohodu o spoločnom návrhu vzhľadom na cieľ a účel článku 314. Konštatujem preto, že rozpočtový postup, ktorý začal na základe článku 272 Zmluvy o založení Európskeho spoločenstva a pokračoval na základe článku 314 Zmluvy o fungovaní Európskej únie, bol ukončený v súlade s článkom 314 Zmluvy o fungovaní Európskej únie a viacročným finančným rámcom. Rozpočtový postup teda možno považovať za ukončený a rozpočet vyhlásiť s konečnou platnosťou za prijatý."
<P>
Je to veľmi dôležité vyhlásenie. Lisabonská zmluva vstúpi do platnosti, takže v budúcnosti už nenastanú takéto komplikácie. Teraz oficiálne podpíšem tento dokument.
<P>

<P>
Dámy a páni, dovoľte mi dodať, že predsedom Výboru pre rozpočet je pán Lamassoure, ktorý vykonal veľký kus práce. Chcel by som spomenúť jeho meno, keďže bol veľmi aktívny v tejto záležitosti.
