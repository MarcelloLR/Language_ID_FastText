<CHAPTER ID="023">
Podpora MSP, ktoré pôsobia v oblasti výskumu a vývoja (rozprava) 
<SPEAKER ID="209" NAME="Predsedajúca">
(FR) Nasleduje správa pána Paula Rübiga v mene Výboru pre priemysel, výskum a energetiku o podpore MSP, ktoré pôsobia v oblasti výskumu a vývoja - C6-0281/2007 -.
<SPEAKER ID="210" NAME="Janez Potočnik">
člen Komisie. - Vážená pani predsedajúca, dnes sa máme zaoberať návrhom Komisie na podporu spoločného programu Eurostars. Ďakujem za to, že ste mi dali niekoľko minút, aby som vysvetlil kľúčové charakteristiky a význam tejto iniciatívy.
<P>
Cieľom spoločného programu Eurostars je podporiť MSP pôsobiace v oblasti výskumu a vývoja. Vďaka vlastnému výskumu a vývoju dokážu tieto MSP priniesť na trh nové produkty a služby. Majú ambíciu a schopnosti rásť a stať sa hviezdami zajtrajška.
<P>
29 krajín iniciatívy EUREKA a teraz aj Luxembursko, ktoré práve požiadalo o pripojenie, sa rozhodli vytvoriť spoločný program špeciálne určený na podporu MSP, ktoré vykonávajú svoje vlastné výskumné a vývojové činnosti, v spolupráci so svojimi partnermi.
<P>
S cieľom rozšíriť dopad tejto iniciatívy Komisia navrhla Európskemu parlamentu a Rade, že sa bude finančne na spoločnom programe Eurostars podieľať, a to na základe článku 169 Zmluvy a až do výšky 100 miliónov eur. V priebehu ďalších šiestich rokov prinesie táto suma vo forme pákového účinku približne 300 miliónov eur od zúčastnených krajín.
<P>
Podstatným aspektom tejto iniciatívy je to, že zúčastnené krajiny sa zaviazali integrovať svoje národné programy s cieľom vytvoriť spoločný európsky program. Program Eurostars navyše posilňuje spoluprácu medzi rámcovým programom a iniciatívou EUREKA. Práve preto považujem túto iniciatívu za ďalší krok smerom k realizácii európskeho výskumného priestoru.
<P>
Ďakujem spravodajcovi, pánovi Rübigovi, ako aj členom Výboru pre priemysel, výskum a energetiku za dobrú spoluprácu a zlepšenia, ktoré navrhujú s ohľadom na návrh Komisie. V mene Komisie vás môžem informovať, že tieto návrhy prijímame.
<P>
Obzvlášť oceňujem skutočnosť, že ste súhlasili riešiť tento návrh rýchlo, takže budeme schopní prispieť do prvej výzvy programu Eurostars. Rýchle prijatie návrhu zo strany Parlamentu a Rady by naozaj vyslalo jasný signál spoločenstvu MSP o tom, že nepretržité investovanie do výskumných a inovatívnych činností je rozhodujúce na udržanie a zlepšenie ich konkurencieschopnosti.
<P>
Program Eurostars by mal byť dobrým príkladom toho, ako dokážu členské štáty spolupracovať priblížením svojich národných programov a toho, ako môže financovanie Spoločenstva priniesť väčší dopad na program, pričom to prinesie úžitok európskemu spoločenstvu MSP a samozrejme celej Európe.
<SPEAKER ID="211" NAME="Paul Rübig">
spravodajca. - (DE) Vážená pani predsedajúca, pán komisár, dámy a páni, v prvom rade sa chcem poďakovať aj slovinskému predsedníctvu, ktoré urobilo všetko, čo bolo v jeho silách až do poslednej minúty, aby zabezpečilo, že tento program bude pripravený na vykonávanie načas.
<P>
Rád by som poďakoval samozrejme aj kolegom poslancom, pretože sme znovu preukázali, aká efektívna môže naozaj byť európska legislatíva. Keď si pomyslíte, že správa bola predstavená ešte len v januári, pričom zajtra o nej budeme hlasovať, pochopíte, že Parlament, predsedníctvo a Rada sú schopné pracovať spolu veľmi efektívne. Môžeme byť na to mimoriadne hrdí.
<P>
Rád by som poďakoval aj sekretariátu Výboru pre priemysel, výskum a energetiku, pretože nie je jednoduché dohodnúť takúto relatívne komplexnú záležitosť v takom krátkom časovom horizonte, pripraviť a primerane realizovať základné zásady. Veľmi nás teší, že Slovensko, Spojené kráľovstvo a v poslednej minúte aj Luxembursko, o ktorom sme sa dozvedeli až včera, vyjadrili v posledných týždňoch svoju vôľu pripojiť sa k programu. Zajtra k tomuto návrhu predložím aj ústny pozmeňujúci a doplňujúci návrh a rád by som požiadal predsedníctvo, aby bolo Luxembursko primerane zohľadnené už zajtra pri menovaní členských štátov a aby sa aj malé a stredné podniky v Luxemburgu mohli úspešne zúčastniť tohto programu.
<P>
Počas rokovaní sme v Parlamente zdôrazňovali transparentný a predovšetkým nebyrokratický, no efektívny program na podporu výskumu. Ten by mal predovšetkým umožniť zrealizovať aj naše skutočné želanie, aby sa uskutočňovali jednorazové platby a aby rozhodovanie prebiehalo rýchlo tak, aby podniky získali finančné prostriedky na vykonávanie výskumných činností a nemuseli si vopred brať bankové úvery a potom čakať často veľmi dlho na peniaze.
<P>
Pán komisár Potočnik, domnievam sa, že tento program je znakom lepšieho právneho predpisu, že sa nám naozaj podarilo úspešne vykonať ciele týkajúce sa MSP a že sme primerane vytvorili lepší právny predpis podľa siedmeho rámového programu výskumu. Účasť a riadenie prostredníctvom iniciatívy Eureka sú tiež príkladné. Iniciatíva Eureka dokáže prijímať veľmi účinné a rýchle rozhodnutia v tomto ohľade, ako aj znášať veľký podiel zodpovednosti.
<P>
Aj Spoločenstvo prispieva až jednou tretinou podpory. Pán komisár, ako ste spomínali, hovoríme o sume až do 100 miliónov eur. Novinkou v programe je aj skutočnosť, že je to ozajstný program s prístupom zdola nahor, a teda pochádza od podnikateľskej komunity, od malých alebo stredných podnikov zaoberajúcich sa výskumom. Som naozaj hrdý na to, že sekretariát Eurostatu v Bruseli veľmi účinne a promptne funguje na trhu a veľmi úzko spolupracuje s národnými financujúcimi agentúrami, a preto tiež začína byť možné sústrediť sa na výskumné aktivity orientované na trh so zameraním na krátkodobé a strednodobé obchodné výsledky.
<P>
To je kľúčový prvok fungovania malých a stredných podnikov a malo by to byť účinné z pohľadu nákladov. Podnikom ani úradom by nemali počas procesu vznikať vysoké náklady. Namiesto toho by malo byť všetko jasne a súvislo sformulované tak, aby každý podnik dokázal odpovedať na otázky položené ako súčasť jeho činnosti bez veľkého omeškania. To sme nedávno overili. A výsledok bol veľmi úspešný.
<SPEAKER ID="212" NAME="Erna Hennicot-Schoepges">
v mene skupiny PPE-DE. - (FR) Vážená pani predsedajúca, v prvom rade by som chcela zagratulovať nášmu spravodajcovi, pánovi Paulovi Rübigovi, k jeho správe a rada by som mu poďakovala, že súhlasil s prezentáciou ústneho pozmeňujúceho a doplňujúceho návrhu, ktorým by sa do programu zahrnulo Luxembursko, a tým napravil administratívne prieťahy, ktoré spôsobili jeho neúčasť.
<P>
Vážený pán komisár, minimálne od prvej hodnotiacej správy o lisabonskom procese vieme, že MSP hrajú významnú úlohu v oblasti výskumu a inovácie. Ich miera zapojenia však zatiaľ nesplnila očakávania a posledné investičné čísla to dokazujú.
<P>
Tento špeciálny program by mal preto zjednodušiť účasť MSP a tiež obmedziť nadmernú byrokraciu. V skutočnosti je to istým spôsobom záležitosť urovnania vecí, pokrytia rizika a potlačenia váhavosti spoločností, pokiaľ ide o investovanie do výskumu a inovácií, čo je pravdepodobne aj zlom v európskom firemnom prístupe.
<P>
Blahoželám nášmu spravodajcovi za to, že trval na prijatí v prvom čítaní, čím by sa malo urýchliť vykonávanie tohto programu, zaručiť jeho efektívnosť a dokázať, že európska legislatíva snáď nie je až taká ťažkopádna, ako si to ľudia o nej niekedy myslia, no že dokáže konať aj efektívne v záujme občanov.
<SPEAKER ID="213" NAME="Teresa Riera Madurell">
v mene skupiny PSE. - (ES) Ďakujem Vám, pani predsedajúca. Pán komisár, ďakujem Vám za účasť na tejto rozprave. Tiež by som v prvom rade chcela poblahoželať spravodajcovi k jeho práci.
<P>
Už nejaký čas sa v rôznych formách a tiež v Parlamente analyzuje a diskutuje o možnom vzťahu medzi rámcovým programom Spoločenstva a medzivládnym programom EUREKA, keďže súčasťou oboch je značná pomoc pre MSP. Výsledkom tejto synergie sa stalo financovanie programu Eurostars zo strany Spoločenstva na základe článku 169 Zmluvy, pričom ide o program, ktorý dopĺňa rámcový program o niečo, čo ja vidím ako hlavné plus iniciatívy EUREKA: jej štruktúru zdola-nahor, ktorá umožňuje lepšie prispôsobovanie potrebám MSP a zjednodušuje účasť, ak vezmeme do úvahy, že byrokracia, ktorou je potrebné prejsť pri účasti v rámcovom programe, je v mnohých prípadoch nadmernou záťažou a mnohé MSP ju neunesú.
<P>
Parlament sa vždy zasadzoval za podporu väčšej integrácie MSP do sféry výskumu a vývoja a program Eurostars môže mať značný mobilizujúci dopad. Preto obzvlášť vítame túto iniciatívu.
<SPEAKER ID="214" NAME="Mieczysław Edmund Janowski">
v mene skupiny UEN. - (PL) Vážená pani predsedajúca, ako obvykle, pán Rübig predstavil výbornú správu. Gratulujem.
<P>
Táto téma je veľmi dôležitá, pretože zavedenie výsledkov výskumu do priemyselnej a obchodnej praxe sa môže relatívne rýchlo uskutočniť prostredníctvom MSP. Ide o základný aspekt lisabonskej stratégie. Podobne je dobré, že program Eurostars je postavený na siedmom rámcovom programe pre nadnárodné podniky a financuje činnosť v oblasti vedy a technológie, ktorá sa realizuje v spolupráci MSP s inštitúciami vyššieho vzdelávania, výskumnými subjektmi a inými spoločnosťami - veľkými.
<P>
Dôležité je aj smerovanie výskumu. Mal by byť orientovaný na trh a mať praktické využitie, ktoré sa dá čím skôr zrealizovať. Je to dobrá myšlienka, ktorá podporuje podnikateľské iniciatívy, pričom by nemala byť byrokratická, ale jasná, vrátane jej finančných aspektov. Je to dôležité pre všetkých partnerov, hlavne pre obchodníkov. Úspech tohto programu bude dobrým príkladom pre budúcnosť. Dúfajme, že našich jeden milión eur sa len tak nepremárni.
<SPEAKER ID="216" NAME="Miloslav Ransdorf">
v mene skupiny GUE/NGL. - (CS) 70 % pracovných miest v Európskej únii poskytujú malé a stredné podniky. Zároveň ale tieto podniky investujú len 4 % do vedy, výskumu a technického rozvoja, čo je nepochybne dôvod brániaci tomu, aby sa lepšie využil ich podnikateľský potenciál. V rámci inovovanej lisabonskej stratégie potrebujeme rozvinúť potenciál malých a stredných podnikov. Dá sa to urobiť niekoľkými spôsobmi. Umožniť im lepší prístup k informáciám, ponúknuť im lepšie úverové podmienky, umožniť im lepšiu spoluprácu s verejným sektorom a pomôcť im zlepšiť väzby s veľkými podnikateľskými celkami tak, aby boli malé a veľké systémy vzájomne prepojené. Myslím si, že je to možné a že sa to dá dosiahnuť v pomerne krátkom čase.
<SPEAKER ID="217" NAME="Nils Lundgren" LANGUAGE="SV">
Vážený pán predsedajúci, EÚ rozširuje svoje pôsobenie stále do viacerých oblastí. Problémom je, že neexistuje žiadna zásada, podľa ktorej by sa rozhodlo, čo by mala EÚ urobiť. Rozumná zásada sa v politických prejavoch naoko podporuje, no pri rozhodovaní sa ignoruje: zásada subsidiarity. Tá oponuje centralizovanému výskumu a vývoju s výnimkou projektov veľmi veľkého rozsahu v súlade s programom Galileo alebo energie jadrovej syntézy. Výskum a vývoj, ktorý sa byrokraticky realizuje vo veľkých organizáciách, prináša nižšiu návratnosť vložených investícií, nie vyššiu. Len zriedkavo je to dôvod, aby členské štáty posielali peniaze do Bruselu a potom chceli od svojich výskumných subjektov, aby o ne neskôr žiadali. Toto hodnotenie je obzvlášť platné, pokiaľ ide o výskum a vývoj pre malé a stredné podniky. Nadšenie, ktoré výskumné subjekty a podniky majú, pochádza z toho, že boli obalamutené, že viac finančných prostriedkov bude dostupných všade. Nedá sa povedať nič viac, len že toto je práve tento prípad. Ďakujem za vašu pozornosť.
<SPEAKER ID="218" NAME="Ján Hudacký" AFFILIATION="PPE-DE">
(SK) Dovoľte mi najprv poďakovať sa spravodajcovi za jeho vynikajúcu prácu, ktorú odviedol pri tejto správe. Myslím si, že práve vďaka pánovi Rübigovi sa Parlamentu podarilo nájsť akceptovateľný kompromis s Komisiou a Radou, ktorý by mal viesť k schváleniu tohto návrhu už v prvom čítaní.
<P>
Som presvedčený, že iniciatíva EUREKA vytvoriť program pre malé a stredné podniky zapojené do vedecko-výskumnej činnosti je podnikateľskej verejnosti veľmi vítaná. Skutočnosť, že do tejto iniciatívy sa zapája tak značný počet krajín, len potvrdzuje doterajší deficit záujmu o riešenie problémov týchto malých a stredných podnikov.
<P>
Napriek snahe Európskeho parlamentu ani siedmy rámcový program celkom nevyriešil problém prístupu týchto malých spoločností k finančným zdrojom určených na podporu ich výskumno-vývojových a inovatívnych aktivít. Je preto povzbudzujúce, že táto iniciatíva zdola našla pochopenie vo všetkých relevantných európskych inštitúciách. Napriek pokroku, ktorý bol bezpochyby dosiahnutý, musím konštatovať, že niektoré otázky ostávajú ďalej nezodpovedané. Týka sa to predovšetkým kritérií oprávnenosti pre vstup do programu obratu súvisiaceho s výskumom a tiež časového ekvivalentu.
<P>
Osobne si myslím, že pri stanovení týchto kritérií by sme mali byť veľkorysejší majúc na zreteli možnosť prístupu k programu EUROSTARS pre menšie spoločnosti, ktoré napriek ich veľkosti majú veľký inovatívny a vývojový potenciál.
<P>
Na záver by som chcel vysloviť potešenie, že Slovensko, krajina, z ktorej pochádzam, sa taktiež zapojila do tejto spolupráce, čo môže zlepšiť situáciu v dosť zaostávajúcom rozvoji malých a stredných inovatívnych firiem.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) V prvom rade gratulujem spravodajcovi Rübigovi a rada by som uviedla určité podstatné body. Ak chceme zabezpečiť hospodársku konkurencieschopnosť Európskej únie, je nevyhnutné podporovať malé a stredné podniky, ktoré investujú do aplikovaného výskumu.
<P>
22 členských štátov a 5 štátov v iniciatíve Eureka sa rozhodlo investovať spolu s Komisiou sumu 400 miliónov eur na podporu výskumu realizovaného malými podnikmi a prispieť tak k dosahovaniu cieľov lisabonskej stratégie.
<P>
Nemali by sme zabúdať, že MSP predstavujú 99 % celkového počtu európskych podnikov. Výber projektov, ktoré by mali byť financované z programu Eurostars, by sa mal uskutočniť na základe vedeckej odbornosti a hospodárskeho vplyvu.
<P>
Predsa však len upozorňujem na problémy, ktoré majú malé a stredné podniky pri zabezpečení spolufinancovania vo výške 50 % hodnoty projektu.
<P>
Mnoho malých podnikov by uprednostnilo zaradenie svojich odborníkov do projektov prinášajúcich rýchly zisk na úkor dlhodobých výskumných programov.
<P>
Pri financovaní malých podnikov na základe obchodného plánu by zároveň mohlo dôjsť k definovaniu veľmi veľkého počtu MSP podieľajúcich sa na európskom výskume.
<P>
Dúfam, že počas tohto programu bude pokračovať aj program Erasmus pre mladých podnikateľov.
<SPEAKER ID="220" NAME="Joel Hasse Ferreira" AFFILIATION="PSE">
(PT) Vážený pán komisár, dámy a páni, myslím, že je mimoriadne dôležité podporovať malé a stredné podniky, ako aj podnecovať ich vedecký a technický rozvoj. MSP potrebujú pevnú technologickú základňu, ktorá im umožní povzbudiť ich príspevky k hospodárskemu rastu a vývoju.
<P>
Je pravidlom, že MSP majú veľké možnosti iniciatívnosti a prispôsobivosti, pretože nie sú potláčané byrokraciou a bežne ich vedú podnikatelia a manažéri, ktorí sú vysoko oddaní svojej práci smerujúcej k vytváraniu blahobytu. Táto schopnosť iniciatívnosti a prispôsobivosti zjednodušuje zavádzanie nových podnikateľských projektov vrátane predaja alebo výroby nových produktov alebo prevádzky nových služieb našitých na potreby spotrebiteľov alebo iných podnikov.
<P>
Takéto nové produkty a služby by si mohli pravidelne vyžadovať spoľahlivejšiu technologickú základňu, než je dostupná v mnohých malých podnikoch. Preto by mohol byť spoločný program výskumu a vývoja Eurostars zameraný na podporu MSP veľmi dôležitý vďaka jeho možnému vplyvu na "skutočnú ekonomiku". Pomohol by zlepšiť schopnosti malých a stredných podnikov v rôznych európskych štátoch, pričom by slúžil občanom, spotrebiteľom, ako aj európskemu hospodárstvu. Zároveň pomôže vytvoriť viac lepších pracovných miest. Práve z týchto dôvodov je správa pána Rübiga veľmi užitočná.
<SPEAKER ID="221" NAME="Dragoş Florin David" AFFILIATION="PPE-DE">
(RO) Najprv by som chcel zablahoželať pánovi Rübigovi sa správny a rýchly spôsob, ktorým riadil túto správu.
<P>
Táto správa vytvára predpoklad pre nový prístup lisabonskej stratégie tým, že jednoducho dáva výskum do súvislosti s MSP. Pridávame tak novú hodnotu do konkurencieschopnosti a ponúkame novú vzpruhu začínajúcim podnikom, MSP s inovatívnou činnosťou. Program Eurostars by sa tak mohol stať začínajúcim bodom pre znovuzavedenie európskej hospodárskej činnosti, programom európskych inovatívnych hviezd, transparentným, pružným a nebyrokratickým programom.
<P>
Skončím žiadosťou Komisii a štátom podieľajúcim sa na tomto programe, aby povzbudili a podporili tento program v úzkom prepojení na európske prioritné témy: klimatické zmeny, energetická účinnosť, podpora obnoviteľných energetických zdrojov a v neposlednom rade boj proti rakovine.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Program pre výskum a vývoj EUROSTARS je určený pre malé a stredné podniky vykonávajúce výskum a vývoj pri realizácii trhovo orientovaného výskumu v nadnárodných projektoch realizovaných pre rôzne združenia malých a stredných podnikov.
<P>
Chcel by som zdôrazniť najmä dôležitosť momentu prenosu poznatkov a potrebu kooperácie v rámci tohto programu medzi podnikmi navzájom a inými inštitúciami na základe priemyselného a ekonomického partnerstva. Veľkým pozitívom programu je, že je orientovaný zdola nahor a je prispôsobený priamo potrebám vykonávajúcim výskum tých podnikov, ktoré sa v tom angažujú. Pokladám za kľúčové, že cieľom tejto výskumnej činnosti je orientácia na trh a zameranie na krátko a strednodobé výsledky.
<P>
Chcel by som taktiež upozorniť na nový prvok tohto programu, ktorým je zavedenie nástroja na financovanie rozdelenia rizika určeného pre rizikovejšie projekty v oblasti výskumu a vývoja technológií.
<SPEAKER ID="223" NAME="Péter Olajos" AFFILIATION="PPE-DE">
(HU) Ďakujem Vám veľmi pekne, pán predsedajúci. Aj ja by som rád zagratuloval pánom Potočnikovi a Rübigovi. Spoločný program Eurostars je výborným prostriedkom na dosahovanie lisabonských cieľov, na zvyšovanie konkurencieschopnosti a posilňovanie inovácií. Kľúčovými hráčmi v tejto sfére sú MSP realizujúce výskum a vývoj, ktoré použili aspoň 10 % svojho obratu na výskum a vývoj.
<P>
Maďarsko je členom tohto programu a záujem o účasť v ňom je obrovský. Žiadosť podalo viac než 200 podnikov spĺňajúcich kritéria, aj keď teraz vzniká problém spočívajúci v tom, že členské štáty nebrali na zreteľ adekvátne prostriedky. V Maďarsku je napríklad k dispozícii 500 000 eur, pričom to postačuje len na 2 - 3 projekty. Preto si myslím, že členské štáty by mali v každom prípade zvýšiť sumu prostriedkov vymedzených na tento účel alebo sa pokúsiť použiť aspoň 3 % HDP na výskum a vývoj, aby sme dokázali byť konkurencieschopní aj na svetovej úrovni. Verím, že programy Eurostars a EUREKA sú takými druhmi programov, ktoré poskytujú výborné prostriedky na dosiahnutie tohto cieľa. Ešte raz blahoželám.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, jednoducho povedané, investície do malých podnikov sa vyplatia.
<P>
Vedecké štúdie preukázali, že malé podniky s jednoduchými technológiami majú priestor na dobré inovácie, a to by som veľmi rád zdôraznil. Platí to aj o rodinných firmách, v ktorých sa investuje do jedného potomka v danej firemnej línii, preto existuje určitá kontinuita a ja to považujem za veľmi rozumný spôsob napredovania. Tieto firmy sú navyše veľmi pružné a pri malých výdavkoch sú schopné presunúť sa z jedného miesta na iné, ako aj z jedného produktu k inému. Pán predsedajúci, dámy a páni, domnievam sa, že ak viac než 60 % príjmov v EÚ pochádza z MSP, bola by to z našej strany veľká chyba šetriť na investíciách do nich a ich vývoja.
<SPEAKER ID="225" NAME="Janez Potočnik">
člen Komisie. - Vážený pán predsedajúci, rád by som začal poďakovaním všetkým nielen za podporu návrhu v správe, ale ďakujem ešte viac aj za podporu MSP. MSP sú nevyhnutnou časťou európskeho hospodárstva a tu, ako som už spomínal, v prípade programu Eurostars, hovoríme o MSP, ktoré sa stanú hviezdami budúcnosti.
<P>
Je to inovatívny prístup. Nie je jednoduché uskutočňovať prístupy, v ktorých kombinujeme peniaze od členských štátov a financie Spoločenstva, ale jednoznačne to stojí za to. Práve toto je totiž smer, ktorým by sme sa mali v budúcnosti uberať. Spájame to najlepšie z iniciatívy EUREKA - pružnosť, jednoduchosť, decentralizovaný prístup, trhovú orientáciu - s najlepším z rámcového programu - centralizovaným riadením, spoločným hodnotením a spoločným výberom. Môžem vás ubezpečiť, že aj v ostatných častiach rámcového programu pozorne sledujeme možnosti získania výhod pre MSP.
<P>
Zjednodušenie je názov hry, preto sme zaviedli, ako pravdepodobne viete, vyššiu sadzbu financovania pre MSP ako pre zvyšok. V rámcovom programe majú teda sadzbu spolufinancovania vo výške 75 %, pričom pre ostatné väčšie spoločnosti je to 50 %. Znamená to, že podnecujeme ich účasť. Zaviedli sme garančný fond, ktorý vo veľkej miere zjednodušuje ich účasť na rámcovom programe, keďže nutnosť predložiť vopred určité bankové záruky predstavovala jeden z najväčších problémov pre MSP. Zároveň sa chystáme zaviesť aj "jediné registračné miesto", ktoré opäť zjednoduší prácu, pretože bude potrebné podať žiadosť len raz, vaše údaje sa zachovajú a pri podávaní ďalšej žiadosti sa to uskutoční automaticky.
<P>
Ak sa teda pozrieme na výsledky prvého roka - a ako viete, dohodli sme sa na cieľových 15 % financovania, ktoré by malo smerovať pre MSP z kooperačnej časti programu - môžeme povedať, že funguje. Zatiaľ čo v rámcovom programe 6 sme nedosahovali cieľovú hodnotu, teraz z prvých hodnotení a prvých prehľadov výsledkov vidíme, že toto číslo sa namiesto 15 % blíži k 20 %, čo predstavuje významný krok vpred.
<P>
Pracujeme aj v Komisii. Práve prichádzam zo stretnutia skupiny pre konkurencieschopnosť, kde sa hovorilo o zákone o malých podnikoch (to je pracovný názov), v ktorom chceme organizovaným spôsobom riešiť všetky otázky súvisiace s MSP. Rád by som tiež spomenul, že hoci dnes rozhodujeme o finančnom zapojení zo strany Spoločenstva, to už v skutočnosti začalo, pričom viac než 200 subjektov sa zapojilo na prvú výzvu, čo je dôležitý úspech.
<P>
Napokon by som rád spomenul, že ma mimoriadne teší rozhodnutie Luxemburska o zapojení. Jednoznačne tu neexistuje žiaden podstatný problém. Všetci by sme mali urobiť maximum, aby sme im umožnili čím rýchlejší vstup do programu.
<SPEAKER ID="226" NAME="Paul Rübig">
spravodajca. - (DE) Vážený pán predsedajúci, pán komisár Potočnik, dámy a páni, súhrnne by sa dalo povedať, že sme si opäť stanovili cieľ, ktorý sa sústreďuje na lisabonskú agendu. Realizácia výsledkov výskumu v krátkom čase, dúfajme, vytvorí nové pracovné miesta a povedie k vyšším čistým mzdám. Základnou črtou inovácie je samozrejme ponuka nových produktov, a tým dosiahnutie úspechu na trhu.
<P>
Tiež ma teší, že spolu s Európskou investičnou bankou sa nám podarilo zabezpečiť ďalší nástroj na zdieľanie rizika, a že tieto sumy sa teda môžu ešte ďalej významne šíriť. Navrhli sme aj hodnotenie s cieľom zistiť, či je o finančné prostriedky naozaj záujem a skontrolovať, či Európsky parlament nemusí znovu pristúpiť k zníženiam v dôsledku toho, že sa fondy v predchádzajúcom roku nevyčerpali úplne, ako sa to stalo v iných programoch.
<P>
Verím, že tento program dokáže zabezpečiť, aby sa finančné prostriedky vyčerpali. Rád by som požiadal svojich kolegov poslancov, aby aj v členských štátoch zaistili, že spolufinancovanie prebieha podľa plánu. Je v záujme nás všetkých, aby bol tento program dobre prijatý. Verím tiež, že by mal byť rovnako dobre odkomunikovaný.
<P>
Rád by som požiadal pána komisára Potočnika, aby s podpredsedníčkou Komisie, pani Wallströmovou, dohodol príkladné predstavenie programu verejnosti, to jednoducho patrí k tomu. Rád by som znovu zagratuloval slovinskému predsedníctvu: je to produkt a projekt, ktorý naozaj stojí za predvedenie.
<SPEAKER ID="227" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="228" NAME="Jorgo Chatzimarkakis  " AFFILIATION="ALDE">
písomne. - (DE) Pán komisár Potočnik, je správne hovoriť o úlohe MSP v tomto Parlamente. Malé a stredné podniky sú skutočnou chrbtovou kosťou hospodárstva EÚ.
<P>
Len v samotnom Nemecku takmer 20 miliónov ľudí pracuje, vykonáva výskum a vývoj vo viac než 3,3 milióna malých a stredných podnikoch. To, či Európa rastie alebo stagnuje, závisí v hlavnej miere od nich. Malé a stredné podniky vytvárajú viac patentov, inovácií a pracovných miest než veľké konglomeráty. Aj napriek tomu majú MSP naďalej slabý prístup k úverovým a finančným programom.
<P>
Program Eurostars je dobrým príkladom fungovania vecí. Na rozdiel od siedmeho rámcového programu, ktorý je založený na prístupe zhora-nadol s centrálnym financovaním od EÚ, v iniciatíve Eureka a programe Eurostars sa využíva prístup zdola-nahor. Programy sa riadia iniciatívou Eureka. To je správne a mohlo by to snáď slúžiť i ako model pre náš siedmy rámcový program.
<P>
Program Eurostars má tieto výhody:
<P>
• požaduje sa MSP s intenzívnou výskumnou činnosťou vo vedúcej úlohe,
<P>
• kontrola a hodnotenie spôsobilosti realizované medzinárodnými odborníkmi,
<P>
• harmonizované výzvy na predkladanie ponúk a pracovné toky vo všetkých členských štátoch,
<P>
• rýchle rozhodovanie s ohľadom na financovanie: 14 týždňov po konečnom dátume,
<P>
• Komisia stanoví ďalšie zvýšenie,
<P>
• financovanie výlučne vo forme nenávratných príspevkov (peňažné príspevky).
<P>
Rád by som úprimne zablahoželal spravodajcovi k jeho práci. Želám programu veľa úspechov.
<SPEAKER ID="229" NAME="Anna Záborská  " AFFILIATION="PPE-DE">
v písomnej forme. - Hlasovaním o správe Paula Rübiga dáva EP výrazný signál malým a stredným podnikom v členských štátoch. Často sa môžu malé a stredné podniky efektívne podieľať na rozvoji a výskume, ale musia znášať podmienky, ktoré sú menej výhodné ako veľké medzinárodné korporácie.
<P>
Od tejto chvíle asociácie malých a stredných podnikov v oblasti výskumu a rozvoja môžu využiť európsku finančnú podporu a pracovať v európskej sieti s ostatnými malými a strednými podnikmi. Takto slovenské MSP môžu priniesť ich vedomosti a kapacity do európskeho sektora rozvoja a výskumu.
<P>
Na Slovensku sa početné malé a stredné podniky nachádzajú vo vidieckych oblastiach s menej rozvinutou infraštruktúrou, čo bráni aj ich vlastnému rozvoju. Mnohé ženy pracujú v malých stredných podnikoch pre rozvoj a výskum, či už priamo alebo nepriamo. Európske fondy môžu byť užitočné, aby dali určitý podnet k odštartovaniu MSP a tak dať do služieb spoločného dobra všetky ich profesionálne kapacity.
<P>
Na rozvoj a výskum nových produktov a služieb na úrovni Európskej únie je zameraný program Eurostars. Práve úloha MSP na projektoch Eurostars je signifikantná. Je skutočne škoda, že Slovenská republika, ako členský štát EÚ, neparticipuje na tomto programe. Slovenské malé a stredné podniky tak nemajú možnosť prístupu k významnej finančnej pomoci pre efektívny vývoj nových produktov, postupov a služieb.
