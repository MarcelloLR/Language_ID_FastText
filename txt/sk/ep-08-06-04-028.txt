<CHAPTER ID="028">
Nútená prostitúcia a obchodovanie so ženami na účely sexuálneho vykorisťovania (rozprava)
<SPEAKER ID="286" NAME="Presedajúca">
. Ďalším bodom je ústna pripomienka - B6-0160/2008) od Anny Záborskej v mene Výboru pre práva žien a rodovú rovnosť pre Komisiu o nútenej prostitúcii a obchodovaniu so ženami na účely sexuálneho vykorisťovania.
<SPEAKER ID="287" NAME="Corien Wortmann-Kool">
autorka. - (NL) Vážená pani predsedajúca, vážený pán komisár, prostredníctvom týchto pripomienok by parlamentný Výbor pre práva žien a rodovú rovnosť rád obrátil pozornosť na obrovský problém, ktorý sa týka obchodovania so ženami a nútenej prostitúcie v Európskej únii. Nie sú k dispozícii žiadne presné údaje, ale podľa hrubých odhadov zločinecké skupiny každoročne obchodujú so státisíckami žien a dievčat, ktoré sú potom nútené k prostitúcii v našich členských štátoch. Je to ponižujúca záležitosť a prístup Európskej únie a členských štátov prináša, žiaľ, minimálne výsledky.
<P>
Je dobre známe, že veľké udalosti typu významných futbalových turnajov priťahujú pozornosť zločineckých organizácií zapojených do týchto ponižujúcich činností. Práve preto spustil Výbor pre práva žien a rodovú rovnosť na Medzinárodný deň žien dňa 8. marca 2006 kampaň, ktorá má upozorniť verejnosť na potrebu zamedziť obchodovaniu so ženami a nútenej prostitúcii počas majstrovstiev sveta vo futbale v roku 2006 a bojovať proti nemu. Táto osvetová kampaň s názvom "Červená karta pre nútenú prostitúciu" dosiahla významný úspech tým, že ukázala nielen návštevníkom zápasov, ale aj spoločnosti, že proti obchodu so ženami a nútenej prostitúcii je potrebné aktívne bojovať. Výsledky prístupu Európskej únie a väčšiny členských štátov sú však stále sklamaním. Radi by sme preto túto otázku znovu nastolili a divákom a spoločnosti počas Eura 2008, ktoré sa koná tento mesiac, ukázali, že tento druh násilia na ženách a dievčatách je neprijateľný.
<P>
V roku 2005 Komisia a Rada prijali podrobný akčný plán na výmenu osvedčených metód, noriem a postupov na elimináciu obchodu so ženami a jeho prevenciu. Je potrebné, aby členské štáty tento plán uskutočnili. Na túto tému sa zameriava aj jedna z našich otázok. V príslušných oblastiach, ako sú napríklad preventívne stratégie zamerané na jednotlivé rody, vrátane programov v krajinách pôvodu žien a dievčat, v osvetových opatreniach a v hodnotení ich účinnosti je potrebná koordinovaná politika. Môže teda Komisia odpovedať na nasledujúce otázky?
<P>
Uskutočnil sa akčný plán, pokiaľ ide o obchodovanie so ženami na účely sexuálneho zneužívania, aké boli jeho výsledky a aký bol účinný? Aké konkrétne opatrenia nahlásili členské štáty v oblasti boja proti obchodu s ľuďmi na účely sexuálneho zneužívania? Do akej miery transponovali členské štáty správne smernicu 2004/81/ES a aké kroky podnikla Komisia v prípade, že sa tak nestalo? Je už k dispozícii štúdia požadovaná Výborom pre práva žien a rodovú rovnosť od januára 2006 o vzťahu medzi právnymi predpismi o prostitúcii a rozsahom obchodovania so ženami a dievčatami na účely sexuálneho zneužívania? Môže Komisia naznačiť či, a pokiaľ áno, tak akým spôsobom má v úmysle podporiť členské štáty v ďalšom rozvoji medzinárodnej policajnej spolupráce v oblasti boja proti obchodovaniu s ľuďmi a nútenej prostitúcii? Ako môže Komisia podporiť kampaň Červená karta pre nútenú prostitúciu uskutočnenú výborom? Je príslušný komisár pripravený poslať list vládam Rakúska a Švajčiarska a vyzvať ich k boju proti obchodu so ženami a nútenej prostitúcii počas nadchádzajúceho futbalového turnaja Euro 2008 a k podpore našej kampane "Červená karta pre nútenú prostitúciu"?
<P>
Vážená pani predsedajúca, je všeobecne známe, že veľké futbalové turnaje sú zdrojom zábavy a potešenia pre divákov a fanúšikov, ale toto je problém, ktorý predstavuje odvrátenú stranu týchto udalostí, problém, ktorému je treba venovať pozornosť, a to nielen slovami. Nakoniec aj známy holandský futbalový popevok hovorí "geen woorden maar daden" [činy hovoria hlasnejšie ako slová]. Dúfam, že s tým aj súhlasí aj pán komisár.
<SPEAKER ID="288" NAME="László Kovács">
člen Komisie. - Vážená pani predsedajúca, napriek tomu, že táto otázka nepatrí do môjho portfólia, mám tú česť zastúpiť tu svojho priateľa a kolegu Jacquesa Barrota a zúčastniť sa tejto diskusie, pretože som presvedčený, že ide o veľmi dôležitý problém.
<P>
Rád by som vás ubezpečil, že Komisia je úplne odhodlaná bojovať proti obchodu s ľuďmi, ktorý považuje za vážne porušovanie ľudských práv a za veľmi závažný trestný čin. Mimoriadne sa angažuje v boji proti nútenej prostitúcii.
<P>
Tu uvedené pripomienky celkovo pokrývajú tento zložitý problém. Začnem teda prvou z nich. Akčný plán Európskej únie z roku 2005 týkajúci sa osvedčených metód, noriem a postupov, ktorý odštartovala Rada, obsahuje rad ambicióznych opatrení zameraných na elimináciu obchodovania s ľuďmi. Na základe informácií poskytnutých členskými štátmi máme dojem, že napriek dosiahnutiu určitých výsledkov situácia zostáva neuspokojivá v oblasti trestného stíhania aj v oblasti pomoci pre obete, čo je mimoriadne dôležité.
<P>
Do konca roku Komisia predloží správu o plnení plánu. Toto zhodnotenie situácie by mohlo byť základom pre rozhodovanie, aké kroky a v akej podobe treba v budúcnosti urobiť.
<P>
Otázka číslo 2: Ochrana obetí obchodu s ľuďmi je povinnosťou z hľadiska ochrany ľudských práv. Okrem toho je základnou podmienkou pre úspešné stíhanie obchodníkov, pretože svedectvá obetí sú kľúčové pre vynesenie odsudzujúcich rozsudkov. Smernica 2004/81/ES sa nesie v tomto duchu, keď poskytuje obdobie reflexie, keď sa obeť môže zotaviť a vymaniť z vplyvu obchodníkov, a udeľuje obetiam povolenia na pobyt.
<P>
Všetky členské štáty zaviazané uvedenou smernicou, okrem Španielska a Luxemburska, Komisii oficiálne oznámili úplné uplatňovanie tohto právneho nástroja. Komisia sa rozhodla na tieto dva členské štáty podať žalobu na Súdny dvor Európskej únie.
<P>
Pokiaľ ide o uplatňovanie smernice, v januári 2007 Komisia začala realizovať štúdiu hodnotiacu transpozíciu 10 smerníc z oblasti azylovej a prisťahovaleckej politiky do vnútroštátnych právnych predpisov. Medzi nimi je i táto smernica.
<P>
Závery štúdie, ktoré Komisia v krátkom čase získa, budú základom pre systematické sledovanie existujúceho acquis v tejto oblasti v súlade s článkom 226 Zmluvy o ES.
<P>
Otázka číslo 3: Komisia takisto začala realizovať štúdiu hodnotiacu právne predpisy členských štátov a situáciu v oblasti obchodovania s ľuďmi. Výsledky tejto štúdie by mali byť k dispozícii do konca februára 2009.
<P>
Otázka číslo 4: Nútená prostitúcia a obchodovanie s ľuďmi sú porušením základných práv a formou organizovaného zločinu. Úsilie v boji so zločineckými sieťami musí byť nadnárodné. Výhradný kanál pre medzinárodnú spoluprácu medzi policajnými zbormi členských štátov poskytuje Europol. Okrem toho je boj proti obchodovaniu s ľuďmi prioritou finančného programu Predchádzanie trestnej činnosti a boj proti nej, ktorý podporuje nadnárodné projekty spolupráce zapájajúce donucovacie orgány a mimovládne organizácie.
<P>
Na záver otázka č. 5. Kampaň "Červená karta pre nútenú prostitúciu" odštartovaná pri príležitosti majstrovstiev sveta vo futbale v roku 2006 bola správnym krokom k šíreniu osvety o obchodovaní s ľuďmi na účely nútenej prostitúcie. Napriek tomu, že vyhodnotenie nemeckých úradov ukazuje, že v roku 2006 nenastal obávaný nárast nútenej prostitúcie a obchodu s ľuďmi, vítame všetky iniciatívy, ktorých cieľom je informovať verejnosť, poskytovať osvetu, predchádzať tomuto odpudivému zločinnému javu a pomáhať jeho obetiam.
<SPEAKER ID="289" NAME="Manolis Mavrommatis">
, v mene skupiny PPE-DE. - (EL) Vážená pani predsedajúca, vážený pán komisár, vážené dámy a vážení páni, budúcu sobotu začínajú v Rakúsku a Švajčiarsku futbalové majstrovstvá Európy. Po majstrovstvách sveta je to druhá najväčšia športová udalosť. Zistilo sa, že na zápasy s vyberie 2,5 milióna fanúšikov z celej Európy. Takisto sa však oznámilo, že ako je tomu v prípade veľkých športových udalostí, v mestách, kde sa budú konať zápasy, sa zíde veľké množstvo žien z celého sveta, odhaduje sa 25 000, bohužiaľ, nie preto, aby podporili svoj tím, ale preto, že sú nútené k prostitúcii. Som presvedčený, že medzinárodné spoločenstvo a najmä EÚ a Európsky parlament nad tým nemôžu mávnuť rukou.
<P>
Vážená pani predsedajúca, vážený pán komisár, počuli sme, že intervencia Európskeho parlamentu v roku 2006 v podobnom prípade majstrovstiev sveta v Nemecku priniesla pozitívne výsledky. Vtedy sa udával počet žien nútených k prostitúcii vo výške 40 000 až 60 000. Myslím, že by teda stálo za to, aby sme znovu konali, ako sme konali v roku 2006 na podnet otázky k ústnej odpovedi pani Wortmannovej-Koolovej. Navrhujem, aby predseda Európskeho parlamentu a príslušný komisár poslali list, podobný ako pán Frattini poslal Angele Merkelovej v roku 2006. Mal by byť adresovaný organizačnému výboru, ako aj UEFA, a mal by vyjadrovať naše obavy, že športová udalosť sa zmení na nekontrolovateľnú zábavu, ktorej obeťou budú ženy.
<P>
Vážený pán komisár, vážené dámy a vážení páni, som si istý, že pokiaľ budeme postupovať jednotne a pozornosť upriamime na to, čo hovoríme, podarí sa nám odvrátiť nebezpečenstvo, ktoré nám ani spoločnosti neslúži ku cti a naopak umožňuje zneužívanie ľudského utrpenia.
<SPEAKER ID="290" NAME="Lissy Gröner">
v mene skupiny PSE. - (DE) Vážená pani predsedajúca, niekoľko dní pred začiatkom európskeho futbalového majstrovstva sa Výbor pre práva žien a rodovú rovnosť rozhodol - a ja dúfam, že celý Európsky parlament - znovu ukázať červenú kartu nútenej prostitúcii. Každoročne sa až 800 000 žien v celom svete stáva obeťou obchodu s ľuďmi na účely sexuálneho zneužívania. Ide v súčasnosti o jedno z najhorších porušovaní ľudských práv, a dokonca aj v prípade významných športových udalostí je rýchly sex v blízkosti športovísk spojený s týmto novodobým otroctvom.
<P>
V čase konania majstrovstiev v Nemecku pred dvoma rokmi sme začali rozsiahlu debatu tu v Parlamente a odštartovali kampaň s cieľom s podporou fanúšikov a verejnosti zabrániť mohutnej vlne nútenej prostitúcie a s ňou spojených negatívnych javov, ktorých sa odborníci obávali. Potom však tento problém opäť zišiel z očí.
<P>
Predstavili sme právne iniciatívy a na základe skúseností získaných v nemeckej kampani a so silnou podporou ženských organizácií sa nám podarilo ustanoviť opatrenia na ochranu obetí a ukázať ťažkú situáciu príslušných žien, ktoré väčšinou pochádzali z krajín strednej a východnej Európy. Tie s nachádzajú v bezvýchodiskovej situácii, na jednej strane porušujú zákon, pretože nemajú povolenie na pobyt, na druhej strane sú obeťami, pretože sú bezohľadne zneužívané obchodníkmi s ľuďmi.
<P>
Prijatím opatrení na ochranu obetí, medzinárodnou spoluprácou a vydávaním legitímnych povolení na pobyt sme pokročili vpred. Teraz by sme sa radi prostredníctvom verejnosti v Rakúsku a Švajčiarsku opäť obrátili pozornosť na tento problém. V Nemecku socialistický minister spravodlivosti oznámil tvrdé tresty pre zákazníkov využívajúcich nútenú prostitúciu.
<P>
V zákonoch však zostáva celý rad medzier a úlohou Parlamentu je zabezpečiť ich odstránenie. Rada by som požiadala Komisiu o podporu v tejto otázke.
<SPEAKER ID="291" NAME="Siiri Oviir">
v mene skupiny ALDE. - (ET) Vážený pán Komisár, vážené dámy a vážení páni, je príznačné, že o tomto temnom probléme hovoríme za temnej noci. Každoročne sú státisícky žien zneužívané v európskom sexuálnom priemysle. Je to priemysel rýchlo rastúci, využívajúci nové technológie, trestnú činnosť, drog, mnoho peňazí, jeho podstata sa však dá zhrnúť jedným slovom: násilie.
<P>
Je všeobecne známe, že väčšinu žien k prostitúcii privedú zlé sociálne podmienky, najmä chudoba a nezamestnanosť. Väčšina prostitútiek pochádza práve z oblasti s vyššou nezamestnanosťou, čo sú v prípade Európskej únie chudobnejšie východoeurópske štáty. Dokazuje to, že Európska únia a jej jednotlivé členské štáty musia pracovať najmä na zvýšení profesných schopností žien v rizikových skupinách a prijímať v ich prospech aktívne opatrenia v oblasti pracovného trhu.
<P>
Niet pochýb, že osvetové kampane typu "Červené karty pre nútenú prostitúciu" sú dôležité a na určité obdobie pripútajú pozornosť verejnosti k tomuto problému. Domnievam sa však, že otázka nútenej prostitúcie a komerčného sexuálneho zneužívania žien musí zostať v centre záujmu spoločnosti a verejnosti trvalo. Pozorujem, že je často účinnejšie a lacnejšie financovať preventívne opatrenia, než sa neustále vyrovnávať s následkami tohto problému.
<P>
K preventívnym opatreniam je potrebné pridať zlepšenú spoluprácu policajných zborov členských štátov, najmä v schengenskom priestore. Vyzývam Komisiu a politické strany, ktoré sú tu zastúpené, k rozhodnosti, k ukončeniu prostitúcie a k podpore zákazu využívania služieb prostitútok v ich domovských štátoch. Zmrazenie dopytu takisto povedie k dosiahnutiu nášho konečného cieľa. Na záver je potrebné zdôrazniť, že v rámci Európskej únie musí fungovať politika nulovej tolerancie voči nútenej prostitúcii a obchodu s ľuďmi. Je čas prijať rozhodnutia a konať.
<SPEAKER ID="292" NAME="Hiltrud Breyer">
v mene skupiny Verts/ALE. - (DE) Vážená pani predsedajúca, vieme, že obchodovanie so ženami na účely nútenej prostitúcie sa musí postaviť mimo zákon a na celom svete sa proti nemu musí bojovať. Je to škandalózna záležitosť, ktorá sa nezlučuje s európskymi hodnotami a ľudskými právami. Takisto vieme, že obchod so ženami nekončí na hraniciach. Potrebujeme teda európske, globálne riešenie tejto otázky, riešenie, ktoré však musí presahovať iba hraničné kontroly a represívne opatrenia.
<P>
Je v podstate pozitívnym znamením, že o tejto téme sa počas posledných zhruba desiatich rokov diskutovalo, všetko sa však jednostranne zameriavalo na hraničné kontroly, kým prevencia a ochrana obetí sa doteraz, žiaľ zanedbávali. Zároveň nemáme žiadny signál, že všetko sa vyriešilo. Stále viac a viac ľudí - žien a dievčat - sa stáva obeťou sexuálneho zneužívania, aj keď, ako uviedla pani Grönerová, v priebehu majstrovstiev sveta v roku 2006 k obávanému nárastu nedošlo. Vieme však, že odhadovaný počet neohlásených prípadov je vysoký. Príliš zriedkavo dochádza k tvrdým zákrokom proti obchodníkom s ľuďmi, príliš zriedkavo sú stíhaní bezohľadní zločinci. Európska komisia túto skutočnosť potvrdila v odpovedi na otázku, ktorú som v Parlamente položila.
<P>
V Nemecku, ale aj v Európe s teraz zameriavame na lepšiu ochranu obetí. V tejto súvislosti ma dosť sklamalo, že Komisia je zrejme schopná iba prednášať ľubozvučné slová, ale v skutočnosti nerobí nič pre zlepšenie situácie. Nie je jasné, ako Komisia prispieva k uplatňovaniu smernice o ochrane obetí obchodovania s ľuďmi v členských štátoch, nedochádza ani k sledovaniu jej uplatňovania. Veľmi ma sklamalo, keď v odpovedi na moju druhú otázku v Parlamente Komisia iba poukázala na štúdiu o uplatňovaní nariadenia o ochrane obetí obchodovania s ľuďmi v Nemecku.
<P>
Rada by som požiadala Komisiu, aby konečne zaujala pevné stanovisko, pokiaľ ide o to, či sa nariadenia riadne uplatňujú nielen v Nemecku, ale aj v ostatných členských štátoch EÚ. Nemôže predsa platiť, že Komisia nevie, či sa jej vlastné právne predpisy riadne uplatňujú! Bolo by to známkou neschopnosti.
<P>
Pokiaľ ide o migráciu, mali by sme sa zamerať nielen na následné sťahovanie rodinných príslušníkov, ale takisto na možnosti, ako ženám umožniť legálne sťahovanie, aby sa nemuseli vrhať do náruče obchodníkov s ľuďmi.
<SPEAKER ID="293" NAME="Eva-Britt Svensson">
v mene skupiny GUE/NGL. - (SV) Vážená pani predsedajúca, státisícky žien a detí v EÚ sa prevážajú ako tovar. Sú sexuálne zneužívané, týrané, ohrozované, využívané a zbavované všetkej ľudskej dôstojnosti. Akého zločinu sa dopustili, keď musia mať takýto osud? Ich zločinom je v skutočnosti chudoba, nedostatok sociálnych práv a skutočnosť, že existujú muži, ktorí sa domnievajú, že peniaze im dávajú právo zaobchádzať so ženami a deťmi ako s tovarom. Mladé dievčatá sa väčšinou nechajú zlákať falošnými sľubmi o práci a dobrých zárobkoch, potom však začne nočná mora.
<P>
Na hanbu Európskej únie a jej členských štátov tento obchod pokračuje a dokonca rastie. Nikto sa nemôže vyhovárať: "My sme nič nevideli." Vieme, ale robí sa príliš málo. Musíme teda získať odpoveď Komisie na otázky vyplývajúce z kampane "Červená karta pre nútenú prostitúciu".
<P>
Trvám na tom, že obchod so sexuálnymi otrokmi je formou terorizmu. EÚ a jej členské štáty veľmi účinne prijali lepšie či horšie opatrenia na boj proti terorizmu. Avšak tejto jeho forme, ktorá zraňuje ženy a deti, sa neprisudzuje rovnaká priorita ani v EÚ, ani v členských štátoch.
<P>
Musíme si takisto uvedomiť, že do tohto tragického obchodu sa zapája stále viac mužov. Samotní muži sa musia nielen zdržať využívania plateného sexu. Musia takisto ukázať ostatným mužom, že nie je správne kupovať si ženské telá. Práve od mužov závisí zníženie dopytu a následne aj obchodu so ženskými telami, pretože pokiaľ bude existovať dopyt a trh s veľkými finančnými ziskami, obchod bude pokračovať. A ja opakujem: ženy nie sú na predaj. S tým musíme skoncovať.
<SPEAKER ID="294" NAME="Ivo Belet" AFFILIATION="PPE-DE">
(NL) Vážená pani predsedajúca, vážený pán komisár, vážené dámy a vážení páni, v uznesení o budúcnosti profesionálneho futbalu, ktoré sme minulý rok prijali v týchto laviciach, sme výslovne vyzvali Komisiu na prijatie opatrení zameraných na boj proti trestnej činnosti spojenej s profesionálnym futbalom, ako je napríklad nútená prostitúcia. To sme v tomto texte výslovne uviedli. Musíme si uvedomiť, nie je chybou futbalových organizácií, že tieto javy sprevádzajú veľké turnaje. Takmer neoddeliteľne sprevádzajú všetky rozsiahle medzinárodné udalosti. Svet športu má však všetky dôvody usilovať sa o účinné a úplné riešenie tohto problému, pretože nedáva zmysel, dámy a páni, aby sme vyžadovali a usilovali sa o fair play vo vnútri štadiónov, bojovali proti rasizmu na športoviskách, kým na štadiónoch a v ich okolí sa toleruje otroctvo. Preventívna kampaň "Červená karta pre nútenú prostitúciu" fungovala výborne počas majstrovstiev sveta v Nemecku v roku 2006. Zúčastnilo sa jej okolo 1 000 miestnych a regionálnych akčných skupín a združení, čo malo jasný odstrašujúci účinok na obchodníkov s ľuďmi a ďalšie zločinecké organizácie. Výsledkom bolo - ako už pán komisár uviedol - že počas majstrovstiev sveta v Nemecku v roku 2006 došlo iba k niekoľkým desiatkam prípadov nútenej prostitúcie a tie vo všeobecnosti neboli priamo spojené s majstrovstvami.
<P>
Je teda jasné, že osveta a preventívne kampane fungujú. Sú veľmi účinné, a my ich preto musíme znovu využiť počas nadchádzajúceho majstrovstva Európy, ktoré začína tento týždeň. Preto, vážený pán komisár, vyzývame Európsku komisiu, aby v tejto záležitosti poslala list príslušným vládam, teda vládam Rakúska a Švajčiarska, ako tu už oprávnene požadovala pani Wortmannová-Koolová. Opakujem našu otázku: Môžete vyhovieť našej žiadosti a tu a teraz potvrdiť, že túto iniciatívu podporíte?
<P>
Rád by som uviedol ešte jednu poznámku: samotná prevencia nestačí. Členské štáty v roku 2005 súhlasili, že budú predchádzať a eliminovať obchodovanie s ľuďmi, ale na vnútroštátnej úrovni je akčný plán, o ktorom ste tu, pán komisár, hovorili, iba mŕtvym dokumentom. Teraz teda nastal čas, aby sme orgánom tento akčný plán pripomenuli. Už pred dvoma rokmi vtedajší komisár, pán Frattini, vyhlásil, že v tejto súvislosti je potrebné posilniť úlohu Europolu a Eurojustu, a Parlament vo svojom uznesení výslovne požadoval ti isté. Veríme preto, pán komisár, že vzhľadom na tento turnaj Komisia a Rada vyvinú maximálne úsilie, aby premenili sľuby na skutky.
<SPEAKER ID="295" NAME="Christa Prets" AFFILIATION="PSE">
(DE) Vážená pani predsedajúca, vážený pán komisár, obchod s ľuďmi je, ako sme počuli, zločinom proti ľudskosti zameraným najmä na ženy - novou formou otroctva a veľmi ziskovým obchodom, ktorý je veľmi rozvinutý a podľa OBSE dosahuje ročný obrat 44 miliárd EUR. To si zaslúži ďalšiu diskusiu a zdôraznenie jeho rôznych aspektov.
<P>
Dnes sa zaoberáme obchodom so ženami a nútenou prostitúciou po kampani, ktorú sme viedli počas majstrovstiev sveta v Nemecku v roku 2006. Parlamentu sa takisto predložila správa, ktorú som vypracovala, a ktorá sa zaoberala nútenou prostitúciou. V nej sme od Komisie požadovali prijatie rôznych opatrení. Odpoveďou bol akčný plán. Už tu dnes opakovane zaznela otázka o jeho realizácii a ja by som rada zdôraznila, že sa týka udeľovania povolení na pobyt obetiam a kampane pre odbornú prípravu na policajných akadémiách, inštitútoch sociálnych vied a podobne. Takisto sa týka vzdelávania v krajinách pôvodu a poskytovania miestnych príležitostí na zvyšovanie vzdelania a odbornosti pre ženy a mladých mužov. Aj oni sa stále častejšie stávajú obeťami.
<P>
18. október je Dňom proti obchodovaniu s ľuďmi, po prvýkrát sme do oslávili minulý rok. Inak však nevidím ďalšie známky vedenia kampane. Od konania svetového majstrovstva a kampane červenej karty takisto poklesol záujem o túto problematiku. Musíme jej teda dať nový impulz. Nejde o zákaz prostitúcie alebo o diskrimináciu sexuálnych pracovníčok. Práve naopak! Ide o osvetu a odmietnutie stigmatizácie, rovnako aj o vybudovanie sociálnej siete na účel ochrany sexuálnych pracovníčok.
<P>
Odsúdenie nútenej prostitúcie je naliehavé. Majstrovstvá sveta vo futbale v Rakúsku a Švajčiarsku dávajú príležitosť upútať pozornosť na tento problém. Môžem zaručiť, že rakúske úrady prijímajú príslušné opatrenia. Radi vás privítajú na skvelých majstrovstvách sveta, kde dúfajme budú prebiehať férové zápasy a férový sex.
<SPEAKER ID="296" NAME="Milan Horáček" AFFILIATION="Verts/ALE">
(DE) Vážená pani predsedajúca, mnohí ľudia sa tešia na majstrovstvá Európy v júni 2008. Nemali by sme však zabúdať, že okrem zápasov dochádza aj k nárastu obchodovania s ľuďmi, nútenej prostitúcie žien a zneužívaniu detí, a že tieto zločiny prekračujú všetky medze.
<P>
Zápasy sa budú konať v Rakúsku a Švajčiarsku, čím sa posilňuje úloha susedných stredoeurópskych štátov ako tranzitných krajín v rámci tohto lukratívneho zločinného obchodu. Od EÚ sa tu vyžadujú preventívne opatrenia, medzinárodné monitorovanie a lepšia organizácia a koordinácia vymáhania práva. Musí nastať zlepšenie európskych mechanizmov pre spoločné vyšetrovanie. Každý členský štát musí účinnejšie chrániť obete a aktívne využívať tieto nástroje. Jedine tak bude možné chytiť páchateľov a ukázať im červenú kartu.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Rozhodne musíme využiť konanie šampionátu Euro 2008, aby sme verejnosť znovu informovali, že prostitúcia a veľmi lukratívne obchodovanie so ženami na účely sexuálneho zneužívania sú neprijateľné, pretože predstavujú formu násilia na ženách, dievčatách a deťoch.
<P>
Musíme preto prijať opatrenia, ktoré budú tento obchod účinne eliminovať a zároveň podporia jeho obete, a informovať o výsledkoch prijatých akcií.
<P>
Nemali by sme však prestať zohľadňovať zvyšujúce sa nerovnosti, neisté a zle platené pracovné miesta, nezamestnanosť a chudobu, ktoré vrhajú tisíce žien a dievčat do náručia prostitúcie a obchodníkom s ľuďmi uľahčujú život. Tým vzniká ďalšia otázka: Akým spôsobom budú predstavitelia EÚ konať, aby odstránili základné príčiny tohto vážneho porušovania ľudských práv státisícok žien a mladých ľudí a skoncovali s týmito novými formami otroctva?
<SPEAKER ID="298" NAME="Emine Bozkurt" AFFILIATION="PSE">
(NL) Vážená pani predsedajúca, v priebehu majstrovstiev sveta v roku 2006 si pozornosť získala linka dôvery pre obete obchodu so ženami a nútenej prostitúcie. Napríklad v Turecku funguje linka dôvery už niekoľko rokov a ženy jej prostredníctvom môžu nahlásiť prípady obchodovania so ženami. V roku 2006 Európsky parlament vyzval na zriadenia takejto linky dôvery, ktorej operátori by s obeťami obchodovania s ľuďmi boli schopní hovoriť v niekoľkých jazykoch a ponúkli im pomoc. Do dnešného dňa, o dva roky neskôr, takáto linka ešte nebola zriadená.
<P>
Pred dvoma týždňami som sa zúčastnila slávnostného otvorenia, pri ktorom komisárka Kunevová odštartovala linku pomoci pre nespokojných spotrebiteľov počas Eura 2008. Akou výbornou iniciatívou je zriadenie jedného telefónneho čísla. Je to uskutočniteľné, tak prečo ponúkať pomoc spotrebiteľom, nie však obetiam obchodovania so ženami? Táto nová spotrebiteľská linka dokazuje, ako rýchlo sa dá konať a ako málo úsilia stačí. Teraz nastal čas spojiť tieto iniciatívy a obetiam obchodovania so ženami poskytnúť prostriedok, ako požiadať o pomoc. Povedané slovami Baracka Obamu: "Dokážeme to, áno, dokážeme."
<SPEAKER ID="299" NAME="Anna Hedh" AFFILIATION="PSE">
(SV) Vážená pani predsedajúca, v sobotu začnú európske futbalové majstrovstvá a môže sa začať oslavovať. Je tu však aj druhá strana mince. V čase konania športových udalostí tohto rozsahu vždy dochádza k nárastu nezákonného obchodovania so ženami a dievčatami na účely prostitúcie. Je preto dôležité, aby sme zareagovali a konali tak, ako pred dvoma rokmi s kampaňou "Červená karta pre nútenú prostitúciu". Významné je, že sa stretávame v EÚ a postupujeme smerom k nulovej tolerancii obchodovania s ľuďmi. Apelujem preto na všetky vlády krajín EÚ, ktoré tak ešte neurobili, aby okamžite uskutočnili akčný plán vypracovaný EÚ na elimináciu obchodu so sexuálnymi otrokmi.
<P>
Priala by som si, aby vo viacerých krajinách existovali právne predpisy týkajúce sa plateného sexu, pretože majú jasný preventívny účinok na obchodovanie so sexuálnymi otrokmi. Ďalej sa teším na správu Komisie, ktorá sa má zaoberať charakterom prostitúcie v členských štátoch, a dúfam, že čoskoro budem mať možnosť preštudovať si ju.
<P>
Chcela by som, aby boli európske futbalové majstrovstvá na ihriskách aj mimo nich presiaknuté hodnotami, ktoré predstavujú životodarnú miazgu športu: Priateľstvom, zdravým pohybom a férovosťou. Neodsúdenie trestuhodného obchodovania s ľuďmi na účely prostitúcie znamená jeho nepriamu podporu.
<SPEAKER ID="300" NAME="Gabriela Creţu" AFFILIATION="PSE">
Vážená pani predsedajúca, obchod s ľuďmi je síce nezákonný trh, ale stále je to trh, v rámci ktorého existuje strana ponuky a strana dopytu. Krajiny s významným dopytom zohrávajú v obchode so ženami rovnako aktívnu úlohu ako krajiny pôvodu. Tento obchod okrem toho, že je novodobým pozostatkom otroctva, predstavuje zároveň trvalý vzdor proti zákonom a ich porušovanie a navyše je spojený s ďalšími nezákonnými činnosťami, akými sú pranie špinavých peňazí, násilie, pašovanie, prostitúcia, daňové úniky, podvody a nútená práca.
<P>
Obchodovanie s ľuďmi nebezpečne prevracia hodnoty v spoločnosti, udržiava staré nerovnoprávnosti - ženy a deti sa považujú za tovar - a vytvára nové. Peniaze, ktoré títo obchodníci zarábajú, podkopávajú dôveru v hodnotu práce a poctivého podnikania.
<P>
Je potrebné, aby všetky členské štáty urýchlene ratifikovali Dohodu Rady Európy o opatreniach proti obchodovaniu s ľuďmi, a aby uplatňovali opatrenia, s ktorými súhlasili, počnúc elimináciou koreňov obchodu na účely prostitúcie, ktorým je dopyt mužov po ženách a dievčatách.
<SPEAKER ID="301" NAME="Zita Pleštinská" AFFILIATION="PPE-DE">
(SK) S majstrovstvami Európy vo futbale 2008, ktoré sa začnú už v túto sobotu v Rakúsku a vo Švajčiarsku, sa opäť stáva aktuálnou aj téma nútenej prostitúcie. Priaznivci dobrého futbalu si prídu určite na svoje. Zároveň však takéto športové udalosti poskytujú živnú pôdu pre aktivizáciu mafie a zvyšujú riziko nárastu obchodu s ľudskými bytosťami, ktoré sú zneužívané na sexuálne služby.
<P>
Súhlasím s predrečníkmi, že kampaň s názvom Červená karta nútenej prostitúcii, ktorú v marci 2006 spustil Výbor pre práva žien a rodovú rovnosť, bola úspešná, pretože sa otvorene poukázalo na jeden z najpálčivejších problémov spoločnosti.
<P>
Som presvedčená, že iba dobrá informačná kampaň o potrebe zabrániť obchodovaniu so ženami a nútenej prostitúcii počas majstrovstiev Európy vo futbale 2008 môže otvoriť oči verejnosti a prispeje k odhaleniu tohto strašného druhu násilia voči ženám a dievčatám.
<SPEAKER ID="302" NAME="Britta Thomsen" AFFILIATION="PSE">
(DA) Vážená pani predsedajúca, mám priamu otázku na Komisiu týkajúcu sa konkrétnych krokov, ktoré sa podnikli, aby sa zabránilo obchodu so ženami v spojitosti s majstrovstvami Európy 2008 v Rakúsku a vo Švajčiarsku. Koniec koncov sme dnes počuli a vieme tiež zo skúsenosti, že v spojitosti s týmto typom významných športových udalostí dochádza k obchodu so ženami. Mám nasledujúce otázky. Po prvé, boli vlády dotyčných štátov skontaktované a požiadané o podporu parlamentnou kampaňou "Červená karta pre nútenú prostitúciu"? Po druhé, boli upozornené na potreby zintenzívniť úsilie polície v súvislosti s majstrovstvami? A nakoniec, boli obe vlády vyzvané, aby prijali kroky na podporu obetí?
<SPEAKER ID="303" NAME="László Kovács">
člen Komisie. - Vážená pani predsedajúca, ako už skonštatovali mnohí rečníci - a ja sám som to spomenul - podobné iniciatívy a návrhy boli predložené a Parlament a Komisia prijali opatrenia pred majstrovstvami sveta 2006 v Nemecku. Obavy nemeckých úradov a európskych orgánov sa vtedy našťastie nepremietli do skutočnosti.
<P>
To však nie je dôvod predpokladať, že teraz nemusíme podnikať nič a môžeme sedieť so založenými rukami. Omnoho rozumnejšie je viesť túto debatu, pretože je určite lepšie pripraviť sa pre istotu dôkladnejšie, ako je potrebné. Takisto je rozumnejšie využiť túto príležitosť na vyhodnotenie vykonaných opatrení a umožniť Parlamentu podať návrhy Komisii. A je to tiež dobrá príležitosť na zvýšenie povedomia verejnosti o tomto probléme.
<P>
Chápem nespokojnosť mnohých rečníkov. Vo svojich úvodných poznámkach som uviedol, aké množstvo konkrétnych správ Komisia začala realizovať, v súčasnosti očakávame predloženie štúdií o dosiahnutých výsledkoch, na ktorých bude možné založiť budúce akcie a akčné programy.
<P>
Pani Bozkurtová spomenula otázku liniek bezpečia, čo je podľa môjho názoru dobrý nápad, aj keď jeho uskutočnenie nie je také jednoduché. Linka pomoci pre ochranu spotrebiteľov je veľmi odlišná otázka. Nemyslím si preto, že táto linka pomoci, ktorú zriadila kolegyňa komisárka Kunevová, sa mohla využiť napríklad na ochranu obetí, pretože ide o iný problém. Situácia je omnoho zložitejšia.
<P>
Pani Breyerová tiež uviedla ochranu obetí, čo je podľa mňa kľúčová otázka. Rád by som upozornil na to, že v správe hodnotiacej akčný plán a sledujúcej vývoj situácie bude zvláštna kapitola zameraná na pomoc obetiam. Táto správa bude k dispozícii do októbra alebo novembra 2008 a my vyhodnotíme skutočné plnenie opatrení na ochranu obetí.
<P>
Pri príležitosti prvého dňa boja proti obchodovaniu s ľuďmi, ktorý sa konal 18. októbra 2008, vydala GLS odporúčanie pre identifikáciu a nahlasovanie obetí. Chcem vás uistiť, že sme odhodlaní zaistiť príslušné nasledujúce kroky a chcem uistiť členov Parlamentu, že Komisia je pripravená zintenzívniť boj proti obchodu s ľuďmi, proti nútenej prostitúcii a organizovanému zločinu s nimi spojenému.
<SPEAKER ID="304" NAME="Presedajúca">
. Rozprava sa skončila.
<P>
Hlasovanie sa uskutoční zajtra, vo štvrtok, o 11.00 hod.
<P>
Písomné vyhlásenia (článok 142)
<SPEAKER ID="995" NAME="Urszula Gacek" AFFILIATION="PPE-DE">
písomne. V dobe, keď sa futbaloví fanúšikovia po celej Európe chystajú na začiatok Eura 2008, je čas uvažovať o nebezpečenstvách pre ženy, predovšetkým z bývalých sovietskych republík, ktoré sa stanú obeťou obchodníkov s ľuďmi a podstúpia utrpenie nútenej prostitúcie, aby bol uspokojený dopyt po sexuálnych službách na miestach konania zápasov.
<P>
To, čo bude pre mnohých úžasnou oslavou najlepších tradícií európskeho športu, bude časom telesného a duševného utrpenia pre tieto nešťastné mladé ženy a dievčatá, ktoré vo svojej naivite uverili, že lákavé pracovné ponuky v oblasti služieb zahŕňajú len prácu čašníčok a barmaniek.
<P>
Nastal čas znovu vyzvať zostávajúcich 17 členských štátov Európskej únie, ktoré doteraz neratifikovali Zmluvu Rady Európy o opatreniach proti obchodovaniu s ľuďmi, aby tak bezodkladne urobili.
<P>
Členské štáty, ktoré sa zasadzujú o ľudské práva, len ťažko nachádzajú ospravedlnenia pre neprijatie tejto zmluvy, ktorá bola schválená vo Varšave pred viac ako tromi rokmi.
<SPEAKER ID="305" NAME="Neena Gill" AFFILIATION="PSE">
písomne. Mohla by Komisia Parlamentu vysvetliť, k akému pokroku došlo pri uskutočňovaní plánu pre elimináciu obchodu s ľuďmi v Európe a jeho prevencii z roku 2005?
<P>
Keďže ma znepokojuje oneskorenie vykonávania tohto plánu zo strany členských štátov, pýtam sa Komisie, aký vplyv by táto skutočnosť mohla mať na kampaň "Červená karta pre nútenú prostitúciu" v členských štátoch? Mohla by nás Komisia tiež informovať, akú kampaň hodlá začať v súvislosti so šírením osvety o obchodovaní s ľuďmi na účel prostitúcie v dobe konania majstrovstiev UEFA 2008?
<P>
Veľmi ma znepokojuje, že športové udalosti prinášajú radosť miliónom ľudí po celom svete, ale na druhej strane slúžia aj ako príležitosť k bezohľadnému zneužívaniu žien a dievčat.
<P>
Šokuje ma, že okolo 100 000 žien v Európe sa ročne stane obeťou obchodovania na účel prostitúcie. Najviac odsudzujem skutočnosť, že terčom sú dievčatá vo veku len 14 rokov.
<P>
Nemôžme skrátka nechať pokračovať toto novodobé otroctvo. Sexuálne zneužívanie je totiž nielen zločin, ale tiež hrubé porušenie ľudských práv.
<SPEAKER ID="306" NAME="Katalin Lévai  " AFFILIATION="PSE">
písomne. - (HU) Únia je zodpovedná za prevenciu všetkých možných spôsobov sexuálneho zneužívania a obchodovania s ľuďmi, ku ktorému dochádza v priebehu športových udalostí konaných na jej území. Majstrovstvá Európy vo futbale 2008 sú udalosťou, ktorá priláka veľké množstvo ľudí a behom ktorej dôjde k dočasnému zvýšeniu dopytu po sexuálnych službách. Preto je nevyhnutné, aby sme sa bránili prostredníctvom krátkodobých kampaní podobných tej, ktorú iniciovala pani Záborská počas futbalových majstrovstiev v roku 2006 a ktorá by si zaslúžila pokračovať aj teraz. Pokiaľ však má táto iniciatíva zasiahnuť čo najviac ľudí, myslím, že bude potrebná väčšia publicita v médiách (vrátane oficiálnej webovej stránky majstrovstiev Európy) s účasťou politikov, športových funkcionárov, športovcov a fanúšikov (podľa vzoru programu "Mladé hlasy proti rasizmu").
<P>
Krátkodobá kampaň sama o sebe však nestačí. Pre rozhodnú akciu proti obchodovaniu s ľuďmi je potrebné vytvoriť nové smernice, ale predovšetkým je treba čo najskôr dodržiavať tie, ktoré už existujú. Rada by som upriamila pozornosť Komisie na skutočnosť, že mnohé krajiny sa stretávajú s ťažkosťami pri uplatňovaní a výklade smerníc, čo spôsobuje ďalšie prieťahy pri ich uplatňovaní. Z tohto dôvodu považujem za obzvlášť dôležité, aby sme dostali presné odpovede na otázku pani Záborskej týkajúcej sa smernice 2004/81/ES.
<P>
Aj keď hraničné kontroly zohrávajú významnú úlohu pri zabraňovaní sexuálnemu zneužívaniu a obchodu s ľuďmi od dosiahnutia športových udalostí konaných v rámci Únie, napriek tomu sa nazdávam, že by sme mali ísť cestou sprísnených kontrol na vnútorných hraniciach a zároveň zlepšiť spoluprácu s pohraničnými hliadkami. Nespôsobíme tak problémy občanom, ktorí dodržujú zákon a ktorí sa chcú zúčastniť európskych udalostí.
<SPEAKER ID="307" NAME="Lívia Járóka  " AFFILIATION="PPE-DE">
písomne. - (HU) Dámy a páni, dovoľte mi nadviazať na otázku pani Záborskej a znovu upriamiť vašu pozornosť na bezbrannosť rómskych žien v oblasti obchodu s ľuďmi a nútenej prostitúcie. Sociálne vylúčenie a častá absencia oficiálnych dokladov robí rómske ženy zraniteľnými a ľahkými cieľmi pre tých, ktorí ťažia z obchodovania s ľuďmi. Ich situáciu ďalej zhoršujú rasové predsudky celej spoločnosti, predsudky založené na rodovej rozdielnosti, ktorá sa objavuje v ich komunitách, a všeobecná nedôvera Rómov voči systému trestného súdnictva.
<P>
Potrebné sú individuálne programy na pomoc obetiam obchodovania s ľuďmi a ich rodinám a programy, ktorými sa zabráni, aby boli dospievajúce dievčatá nútené žiť a pracovať v tomto vykorisťovateľskom prostredí. Je nutné vytvoriť viac poradenských sietí a stredísk zriadených ako mimovládnymi organizáciami, tak členskými štátmi. Rovnako je potrebné zhromažďovať a analyzovať údaje o vzťahu medzi rómskymi komunitami a obchodovaním s ľuďmi. V tomto ohľade už niektoré mimovládne a medzinárodné organizácie môžu preukázať určité výsledky, ale je treba, aby sa Európska komisia a členské štáty zaangažovali viac.
<P>
Hlavnou živnou pôdou pre obchodovanie s ľuďmi a pohlavné zneužívanie je však chudoba, ktorá z ľudského života robí len každodenný boj o prežitie, a v ktorej pri absencii finančných a vzdelávacích príležitostí významne narastá riziko nezákonných činností. Z tohto dôvodu je okrem osvety a programov na pomoc obetiam našou hlavnou spoločnou povinnosťou skoncovať s nehumánnou chudobou.
