<CHAPTER ID="008">
Vyhlásenie predsedníctva
<SPEAKER ID="905" NAME="Predseda">
V reakcii na návrh pracovnej skupiny pre Stredný východ ma konferencia predsedov požiadala o vypracovanie stanoviska k situácii v Libanone.
<P>
Európsky parlament s hlbokým znepokojením sleduje najnovšie politické dianie v Libanone, kde sa akoby zastavil vývoj a kde násilie a krviprelievanie neustále narastá.
<P>
S veľkým pocitom úľavy a optimizmu preto vítame komplexnú a zásadnú dohodu, ktorú v Dauhe uzatvorili libanonskí politickí vodcovia v čase, keď Európsky parlament prijíma uznesenie o Libanone. Obsahuje kompromisné znenie, o ktorom sa čoskoro bude pod predsedníctvom pána Onestu hlasovať.
<P>
Tento významný politický prelom, ktorý sa dosiahol vďaka obratnému a účinnému sprostredkovaniu Ligou arabských štátov a predovšetkým vládou Kataru, pripravuje cestu pre zvolenie generála Michela Sulajmána za prezidenta Libanonskej republiky v nadchádzajúcich dňoch, pre vytvorenie vlády národnej jednoty a prijatie vylepšenej verzie volebného zákona.
<P>
So zreteľom na priaznivú reakciu zo strany okolitých štátov a ostatných zainteresovaných strán, Európsky parlament vyzýva všetky strany, aby zaviedli dohodu v plnom rozsahu. Opätovne zdôrazňujeme našu nepretržitú podporu legitímnym, ústavne založeným politickým inštitúciám v Libanone a libanonským ozbrojeným silám a ich snahám zaručiť stabilitu, suverenitu a územnú zvrchovanosť Libanonu.
<P>
Tešíme sa na obnovenie normálnych medziparlamentných vzťahov s našimi libanonskými partnermi a libanonským parlamentom, ktorý sa pravidelne schádza, vykonáva svoje demokratické práva a plní svoje demokratické povinnosti.
<P>
(potlesk)
