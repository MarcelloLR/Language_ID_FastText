<CHAPTER ID="005">
Činnosť Európskeho ombudsmana v roku 2008 (rozprava) 
<SPEAKER ID="009" NAME="Predsedajúci">
Ďalším bodom programu je správa pani Chrysouly Paliadeliovej v mene Výboru pre petície o výročnej správe o činnosti Európskeho ombudsmana za rok 2008.
<SPEAKER ID="010" NAME="Chrysoula Paliadeli" LANGUAGE="EL">
Vážený pán predsedajúci, dámy a páni, pani komisárka, 21. apríla 2009 Európsky ombudsman predložil výročnú správu o svojej činnosti za rok 2008 odchádzajúcemu predsedovi Európskeho parlamentu Hansovi-Gertovi Pötteringovi. Dňa 14. septembra toho istého roku pán Nikiforos Diamandouros predstavil obsah tejto správy Výboru pre petície, ktorý mi už predtým zadal na vypracovanie správu, ktorú členovia Výboru pre petície jednohlasne schválili 1. októbra 2009.
<P>
Písomná správa pozostáva z dvoch dokumentov: stručného šesťstranového prehľadu a rozsiahlej verzie, ktorá sa zaoberá činnosťou ombudsmana, štatistikou a jej podrobnejšou interpretáciou s cieľom zlepšenia metód a osvedčených postupov.
<P>
Údaje a zistenia sú v oboch dokumentoch prezentované užívateľsky prístupným spôsobom s použitím niekoľkých ilustračných príkladov, ktoré pomáhajú čitateľovi pochopiť, zhodnotiť a využiť text.
<P>
Vďaka tejto novej úprave štatistických údajov a hodnoteniu zistení je táto správa v porovnaní s predchádzajúcimi správami zrozumiteľnejšia a predovšetkým užitočnejšia, pretože je viac ako len obyčajným záznamom a zaoberá sa i otázkami politík a metódami zlepšenia.
<P>
V roku 2008 bol uzavretý bezprecedentný počet vyšetrovaní. Väčšina týchto prípadov sa týkala Európskej komisie, omnoho menej súviselo so správou Európskeho parlamentu. Najčastejším typom nesprávneho úradného postupu bola nedostatočná transparentnosť. Tretina prípadov bola vyriešená zmierom k spokojnosti sťažovateľa. Menej bolo prípadov, keď bol ombudsman nútený príslušným administratívnym inštitúciám adresovať kritické pripomienky. Ešte v menšom počte prípadov bolo vyžiadané podrobné stanovisko, pričom v jednom prípade bola Parlamentu predložená osobitná správa, ktorá viedla k osobitnému uzneseniu v prospech sťažovateľa. V roku 2008 ombudsman uzavrel vyšetrovanie z vlastnej iniciatívy vo veci neskorých platieb Komisiou, výsledkom čoho bolo prijatie opatrení na obmedzenie neskorých platieb a bolo ohlásené nové vyšetrovanie. Základnou prioritou ombudsmana bolo zabezpečiť dodržiavanie práv občanov s cieľom posilnenia dôvery európskych občanov v inštitúcie EÚ.
<P>
Tento cieľ sa rozhodol dosiahnuť zlepšovaním kvality informácií poskytovaných občanom týkajúcich sa ich práv prostredníctvom európskej siete ombudsmanov. Zároveň ombudsman prostredníctvom zvyčajných postupov riešenia problémov vyplývajúcich z jeho inštitucionálnej úlohy posilňoval kontakty s členmi a úradníkmi európskych inštitúcií, čím podporoval kultúru služby v rámci administratívnych služieb Únie. To rozhodne prispieva k všeobecnému cieľu vzájomného rešpektu medzi európskymi občanmi a európskymi inštitúciami. Jedným z hmatateľných výsledkov tejto kampane bol nárast počtu petícií v roku 2008, čo je známkou toho, že väčší počet európskych občanov bol informovaný o inštitúcii ombudsmana a rozhodol sa využiť ju na podanie sťažnosti v súvislosti s otázkami týkajúcimi sa efektívnej administratívy a fungovania administratívnych a iných služieb Európskej únie.
<P>
Internetová stránka ombudsmana bola v roku 2008 pravidelne aktualizovaná s cieľom jej transformácie na modernú, dynamickú a interaktívnu službu. Na záver prvej fázy tejto ústnej správy o výročnej správe Európskeho ombudsmana chcem povedať, že očakávame, že konštruktívna spolupráca s Európskym parlamentom bude pokračovať rovnakým spôsobom, aby sa činnosť tejto inštitúcie mohla propagovať ako model efektívnej administratívy pre vnútroštátne správne orgány a aby táto inštitúcia aj naďalej pôsobila ako komunikačný kanál medzi európskymi inštitúciami a občanmi Európy.
<SPEAKER ID="011" NAME="Nikiforos Diamandouros">
Európsky ombudsman. - Vážený pán predsedajúci, ďakujem vám za túto príležitosť vystúpiť v Parlamente v súvislosti s mojou výročnou správou za rok 2008.
<P>
Chcel by som poďakovať Výboru pre petície a predovšetkým jeho predsedníčke pani Mazzoniovej a spravodajkyni pani Paliadeliovej za užitočnú a konštruktívnu správu. S výborom mám vynikajúce pracovné vzťahy. Poskytuje mi cennú podporu a rady, pričom zároveň plne rešpektuje moju nestrannosť a nezávislosť, ktoré vyplývajú z úlohy ombudsmana.
<P>
Parlament aj ombudsman sa snažia o to, aby občania a obyvatelia EÚ mohli v plnej miere využívať svoje práva. Robíme to rôznymi spôsobmi. Mandát ombudsmana je obmedzenejší, pretože sa môžem zaoberať jedine sťažnosťami proti inštitúciám a orgánom EÚ, zatiaľ čo Výbor pre petície môže skúmať aj činnosť členských štátov. Navyše Parlament je suverénny politický orgán a môže sa zaoberať petíciami, ktoré si vyžadujú zmenu zákona či dokonca nové zákony. Naopak, mojou úlohou je riešiť sťažnosti, pomáhať sťažovateľom odhaľovať nesprávny úradný postup a snažiť sa o nápravu.
<P>
Nezákonné správanie, pokiaľ patrí do mojej pôsobnosti, je vždy formou nesprávneho úradného postupu. Nestačí však, aby inštitúcie a orgány EÚ len dodržiavali zákon. Musia tiež konať dôsledne a v dobrej viere. Musia konať v súlade s pravidlami a zásadami, ktoré prijali, a musia preukázať svoju ochotu slúžiť, napríklad tým, že budú konať spravodlivo, rozumne a zdvorilo. Vytváranie a udržiavanie kultúry služieb občanom je v skutočnosti samotným základom zásady dobrej administratívy.
<P>
Privilegovaný vzťah ombudsmana s Parlamentom je kľúčom k zaisteniu výsledkov pre občanov. Na rozdiel od rozhodnutí súdu nie sú rozhodnutia ombudsmana právne záväzné. Na dosiahnutie toho, aby sa inštitúcie a orgány EÚ riadili mojimi odporúčaniami, môžem použiť len silu presvedčovania. Ak to odmietnu urobiť, je mimoriadne dôležité, aby ombudsman mohol hľadať podporu v Parlamente.
<P>
Napríklad ak inštitúcia nevyhovie odporúčaniu v prípade, ktorý sa týka základných principiálnych otázok, môžem Parlamentu predložiť osobitnú správu. Jedným príkladom z roku 2008 bolo odmietnutie Komisie zmeniť svoj postoj v prípade diskriminácie na základe veku. Veľmi ma potešilo, že Parlament sa touto správou pohotovo zaoberal a že správa pána Martíneza Martíneza prijatá v pléne v máji 2009 bez jediného hlasu proti plne odzrkadľovala obavy, ktoré som vyjadril.
<P>
Moja výročná správa zaznamenáva pokrok vo vybavovaní sťažností, presadzovaní dobrej administratívy a poskytovaní informácií o úlohe ombudsmana. Ako je vysvetlené na jej úvodných stranách, bola vyvinutá neúnavná snaha o zlepšenie jej užívateľskej prístupnosti, aby čitatelia získali jasný a komplexný prehľad o práci ombudsmana.
<P>
Teraz sa tiež ukázalo, že je možné zverejniť správu oveľa skôr v rámci roka, ako to bolo predtým. Navyše bol vytvorený aj nový šesťstranový prehľad. Táto nová publikácia zaznamenáva najdôležitejšie výsledky dosiahnuté v prospech sťažovateľov a zdôrazňuje hlavné politické otázky, ktorými som sa v uplynulom roku zaoberal.
<P>
V roku 2008 ombudsman uzavrel rekordný počet vyšetrovaní - presne 355 -, pričom väčšina trvala menej než rok. S radosťou môžem povedať, že inštitúcie a orgány EÚ vo všeobecnosti ukázali, že majú záujem riešiť problémy, ktoré im dávam do pozornosti. Zvýšený počet priateľských riešení a urovnaní prípadov je pozitívnou a chvályhodnou skutočnosťou.
<P>
Osem prípadov uzavretých v roku 2008 ilustruje osvedčené postupy v rámci inštitúcií a orgánov v reakcii na problémy, na ktoré som upozornil. Inštitúcie a orgány, ktorých sa to týkalo, boli Komisia, Rada, Súdny dvor, Európsky úrad pre výber pracovníkov (EPSO), Európsky úrad pre boj proti podvodom (OLAF) a Európska agentúra pre bezpečnosť letectva. Týchto osem hviezdnych prípadov je zahrnutých do správy ako vzory dobrej administratívnej praxe pre všetky inštitúcie a orgány.
<P>
V krátkosti spomeniem len dva z nich.
<P>
Komisia sa zachovala konštruktívne v prípade postupu týkajúceho sa sporu o platbách. Výsledkom bolo, že príslušná spoločnosť dostala viac ako 100 000 EUR v dovtedy neuhradených platbách.
<P>
EPSO na žiadosť kandidátov súhlasil, že zverejní hodnotiace kritériá používané pri výberových postupoch, ako aj prehľad jednotlivých známok.
<P>
V roku 2008 ombudsman zaznamenal celkovo 3 406 sťažností. To predstavuje nárast o 6 % oproti roku 2007.
<P>
V takmer 80 % všetkých zaznamenaných prípadov bola sťažovateľovi poskytnutá pomoc prostredníctvom otvorenia vyšetrovania, postúpenia sťažnosti kompetentnému orgánu alebo poskytnutia rady. Takouto radou je často odporúčanie obrátiť sa na člena európskej siete ombudsmanov. Táto sieť dnes pozostáva z približne 95 úradov v 32 krajinách a zahŕňa aj Výbor pre petície. Jednou z jej úloh je umožniť rýchle postúpenie sťažností kompetentnému orgánu. V roku 2008 napríklad 191 sťažovateľov buď dostalo radu obrátiť sa s petíciou na Parlament, alebo ich sťažnosti boli priamo postúpené Výboru pre petície.
<P>
Samozrejme, je oveľa lepšie, ak sťažovatelia dokážu identifikovať najvhodnejší spôsob nápravy hneď na prvýkrát. Pomáha to vyhnúť sa frustrácii občanov, keď sa dozvedia, že orgán, na ktorý sa obrátili, im nedokáže pomôcť. Znamená to tiež rýchlejšie a efektívnejšie riešenie sťažností, čím sa zaistí, aby občania mohli naplno využívať svoje práva vyplývajúce z právnych predpisov EÚ.
<P>
Začiatkom tohto roka sa podarilo uskutočniť veľmi dôležitú iniciatívu v tejto oblasti. Náš úrad spustil úplne novú internetovú stránku, ktorej súčasťou je interaktívna príručka vo všetkých 23 jazykoch slúžiaca na pomoc občanom pri priamom oslovovaní orgánu najlepšie vybaveného na riešenie ich sťažností. Týmto orgánom môže byť naše oddelenie, Výbor pre petície, úrad národného ombudsmana v členskom štáte pôvodu sťažovateľa či cezhraničná internetová sieť SOLVIT. V tomto roku využilo túto príručku na získanie rady už viac ako 23 000 ľudí.
<P>
V roku 2008 bola zďaleka najčastejším obvinením, ktorým som sa zaoberal, nedostatočná transparentnosť v administratíve EÚ. Toto obvinenie sa vyskytovalo v 36 % všetkých sťažností a zahŕňalo odmietnutie poskytnutia informácií alebo dokumentov. Toto vysoké percento vo mne vyvoláva istý stupeň znepokojenia.
<P>
Zodpovedná a transparentná administratíva EÚ je a musí zostať kľúčom k budovaniu dôvery občanov v EÚ. Mimoriadne dôležitým z hľadiska transparentnosti bol v roku 2008 návrh Komisie na reformu nariadenia (ES) č. 1049/2001 o prístupe verejnosti k dokumentom.
<P>
Komisia navrhla zmeny tohto nariadenia, z ktorých niektoré by boli veľmi prospešné. Niektoré ďalšie navrhované zmeny by však podľa môjho názoru viedli k tomu, že občania by mali prístup k menšiemu počtu dokumentov, nie k väčšiemu.
<P>
Lisabonská zmluva mení právny a politický kontext tohto nariadenia, keď dáva občanom viac možností na účasť na činnosti Únie. Jej nadobudnutie platnosti poskytne Komisii dobrú príležitosť na predloženie nového návrhu, ktorý by odzrkadľoval túto novú realitu a posilnil by základné právo na prístup k dokumentom inštitúcií a orgánov EÚ.
<P>
Podpora Parlamentu bola rozhodujúca z hľadiska zabezpečenia revízie štatútu ombudsmana v roku 2008. Uskutočnené zmeny posilňujú vyšetrovacie právomoci ombudsmana, vďaka čomu môžu mať občania plnú dôveru v schopnosť ombudsmana viesť dôkladné vyšetrovanie ich sťažností bez obmedzení.
<P>
Na záver by som chcel opäť pripomenúť, že mojou úlohou je presadzovať dobrú administratívu v inštitúciách a orgánoch EÚ. Kľúčovými faktormi pri plnení tejto úlohy sú maximalizácia transparentnosti a zodpovednosti, ako aj presadzovanie a podpora zakotvenia kultúry služieb občanom.
<P>
Verím, že naše dve inštitúcie budú pokračovať v úzkej spolupráci pri napĺňaní spoločného cieľa pomoci občanom a obyvateľom naplno využívať svoje práva v transparentnej a zodpovednej Európskej únii.
<SPEAKER ID="012" NAME="Margot Wallström">
podpredsedníčka Komisie. - Vážený pán predsedajúci, v prvom rade by som rada poďakovala spravodajkyni pani Paliadeliovej za veľmi dobrú správu a Výboru pre petície za neúnavnú a dôležitú prácu. Moje poďakovanie, samozrejme, patrí aj ombudsmanovi pánovi Diamandourosovi za dôkladnú a úplnú výročnú správu.
<P>
Ako zdôraznil ombudsman pri prezentácii svojej výročnej správy v apríli tohto roku, kľúčovou úlohou je budovanie dôvery občanov v EÚ. Nebude žiadnym prekvapením, že s tým absolútne súhlasím. Nemám k dispozícii veľa času, takže sa zameriam len na niekoľko dôležitých bodov.
<P>
Správa pani Paliadeliovej ponúka jasný, vyčerpávajúci prehľad činnosti ombudsmana za uplynulý rok a vďaka novej úprave štatistiky a novému usporiadaniu je táto správa prístupná a ľahko čitateľná. V roku 2008 prispela Komisia svojím stanoviskom k rokovaniam o revízii štatútu ombudsmana. Aktívne sme sa zúčastnili na medziinštitucionálnej práci s cieľom dosiahnutia uspokojivého riešenia. Na výsledok, ktorým je nový štatút, môžeme byť všetci hrdí. Som presvedčená, že tento výsledok bude prospešný pre občanov.
<P>
Pokiaľ ide o sťažnosti ombudsmanovi, v porovnaní s rokom 2007 sme videli nárast o 6 %. Ako viete, 66 % vyšetrovaní sa týkalo Komisie. Nepovažujem to za mimoriadne zvláštne. Koniec koncov, Komisia je skutočne veľká inštitúcia s omnoho viac oblasťami zodpovednosti, ktoré môžu byť terčom sťažností, avšak, samozrejme, tieto čísla sa môžu a mali by sa zlepšiť. Platí to aj pre skutočnosť, že najčastejšie sťažnosti súvisiace s nesprávnym úradným postupom sa týkajú nedostatočnej transparentnosti - konkrétne 36 % všetkých vyšetrovaní. Tieto čísla musia všetky inštitúcie znížiť.
<P>
Inou, avšak súvisiacou témou je otázka zaobchádzania s informáciami týkajúcimi sa obchodných tajomstiev a dôverných informácií. Nedávno sme sa stretli s istými ťažkosťami v súvislosti so spismi vo veci hospodárskej súťaže. Z tohto dôvodu musíme zadefinovať postupy zaobchádzania s utajovanými informáciami, dokumentmi a inými informáciami, na ktoré sa vzťahuje povinnosť služobného tajomstva. Komisia sa touto problematikou dôkladne zaoberala a čoskoro budeme schopní predložiť návrh ombudsmanovi.
<P>
Ďalším pozitívnym vývojom je zvýšený počet priateľských riešení, ako sme už počuli. V roku 2008 36 % všetkých vyšetrovaní buď urovnala inštitúcia, na ktorú bola podaná sťažnosť, alebo bolo výsledkom priateľské riešenie. Čo sa týka Komisie, môžem s radosťou povedať, že vývoj sa rozhodne pohol správnym smerom. Poukazuje to na povedomie o práci ombudsmana i na jej ocenenie, ako aj na rešpekt voči sťažovateľom.
<P>
Moja predposledná poznámka sa týka výzvy v návrhu uznesenia na spoločný prístup ku kódexu dobrej administratívnej praxe. Ako viete, Komisia má vlastný kódex, a to je jasne v súlade s požiadavkami ombudsmana. Najlepším spôsobom riešenia tejto dôležitej záležitosti je najskôr podnietiť konštruktívnu medziinštitucionálnu diskusiu a dialóg a až potom predstaviť legislatívny návrh.
<P>
Moja posledná poznámka sa týka komunikácie v praxi. Tu chcem pochváliť ombudsmana za jeho novú internetovú stránku. Rovnako ako výročná správa, je podrobná, úplná a užívateľsky prístupná. Pokiaľ ide o vytvorenie interaktívnej príručky na pomoc občanom pri určení najvhodnejšieho fóra na riešenie ich problémov, som pevne presvedčená, že táto vynikajúca nová internetová stránka tento problém rieši. Práca by sa nemala duplikovať, ale mala by sa viac zviditeľňovať. Čo sa týka Komisie, snažili sme sa k tomu prispieť, a to presne robí nová internetová stránka Europa. Zlepšuje viditeľnosť, takže občania môžu ľahko nájsť príručku ombudsmana len niekoľkými kliknutiami.
<P>
Celkovo sme teda v roku 2008 zaznamenali tak pokrok, ako aj možnosti ďalšieho zlepšenia našich inštitúcií. Ešte raz by som chcela poďakovať pánovi Diamandourosovi za to, čo dosiahol, a za dôležitú prácu a pani Paliadeliovej za vynikajúcu správu.
<SPEAKER ID="013" NAME="Pascale Gruny" LANGUAGE="FR">
Vážený pán predsedajúci, pani komisárka, pán Diamandouros, dámy a páni, v prvom rade chcem v mene Skupiny Európskej ľudovej strany (kresťanských demokratov) čo najsrdečnejšie zablahoželať spravodajkyni k práci, ktorú vykonala, a k duchu spolupráce, ktorý ukázala počas celého procesu prípravy tejto správy.
<P>
Dnes vyjadrujeme verdikt o výročnej správe o činnosti Európskeho ombudsmana, ktorá bola predstavená 21. apríla.
<P>
Ombudsman, ktorého menoval Európsky parlament, nám prostredníctvom tejto správy ponúka oficiálne zhodnotenie všetkých výsledkov svojich vyšetrovaní sťažností týkajúcich sa prípadov nesprávneho úradného postupu v rámci našich európskych inštitúcií a agentúr. Jeho úloha, ktorá je mimoriadne dôležitá, predstavuje kľúčovú záruku dodržiavania zásad transparentnosti a dobrej administratívy, čím vytvára jedinečnú formu ochrany našich spoluobčanov v prípadoch nespravodlivosti, diskriminácie, zneužitia moci, neposkytnutia odpovedí či oneskoreného poskytovania informácií.
<P>
Táto správa hovorí o náraste počtu sťažností podaných ombudsmanovi. Väčšina sa týka Európskej komisie, inštitúcie, ktorá, prirodzene, zamestnáva najväčší počet úradníkov, v podstate však ide o prípady údajnej nedostatočnej transparentnosti. Faktom zostáva, že Komisia je strážkyňou zmlúv.
<P>
Keď sa vrátim k správe, Výbor pre petície ju schválil veľkou väčšinou hlasov 1. októbra. Náš ombudsman vykonával svoju úlohu skúmania a spracovávania sťažností aktívnym a vyváženým spôsobom. Predovšetkým bol vždy schopný udržiavať dobré vzťahy s inštitúciami a medzi nimi, čo pomohlo príslušným inštitúciám a agentúram, až na pár výnimiek, prijať zmier alebo urovnať niektoré spory.
<P>
Ombudsman je navyše pre inštitúcie akýmsi zdrojom. Prostredníctvom upozorňovania na oblasti možného zlepšenia im pomáha zlepšiť výkon, pričom hlavným cieľom je zlepšiť služby poskytované našim spoluobčanom.
<P>
Správa, ktorú sme prijali vo výbore, podčiarkuje a zdôrazňuje význam prijatia kódexu dobrej administratívnej praxe všetkými európskymi inštitúciami a agentúrami, kódexu, ktorý Európsky parlament schválil už pred ôsmimi rokmi. Táto opakovaná výzva nášho výboru nesmie zostať nevypočutá. Minimálne to si Európania zaslúžia.
<P>
Právo na dobrú administratívu v inštitúciách a orgánoch Európskej únie je základným právom ustanoveným v článku 41 Charty základných práv Európskej únie, ktorá je súčasťou druhej časti Lisabonskej zmluvy, ktorá už nie je fantáziou, ale realitou.
<P>
A nakoniec, cítim potrebu upozorniť, že ombudsman si vyhradzuje právo kontrolovať prácu Komisie a musí zaistiť, aby táto správne využívala svoju právomoc podľa vlastného uváženia na začatie konaní vo veci porušenia práva alebo na navrhnutie sankcií.
<SPEAKER ID="014" NAME="Victor Boştinaru" LANGUAGE="RO">
Na úvod by som chcel našej spravodajkyni pani Paliadeliovej zablahoželať k vynikajúcej správe.
<P>
Po druhé, vo svojej úlohe koordinátora pre Výbor pre petície a ako dlhoročný člen tohto výboru by som chcel privítať a spomenúť nepretržitú vynikajúcu spoluprácu s Európskym ombudsmanom Nikiforosom Diamandourosom.
<P>
Ako koordinátor Skupiny progresívnej aliancie socialistov a demokratov v Európskom parlamente pre Výbor pre petície musím vyjadriť znepokojenie nad veľkým počtom prípadov údajného nesprávneho úradného postupu v dôsledku nedostatočnej transparentnosti zo strany európskych inštitúcií.
<P>
Musím zdôrazniť, že je povinnosťou Európskeho parlamentu aj výboru tento problém vyriešiť. Je našou povinnosťou obnoviť dôveru európskych občanov v európske inštitúcie.
<P>
Sťažnosti predložené ombudsmanovi, ako aj petície predložené Výboru pre petície musíme vidieť ako príležitosť napraviť chyby a nedostatočnú priehľadnosť, pokiaľ ide o fungovanie európskych inštitúcií a legislatívy, a to pre dobro európskych občanov.
<P>
S týmto na pamäti usporiadala skupina S&D minulý týždeň informačný seminár za účasti veľkej skupiny novinárov o práve na petíciu ako prostriedku priblíženia Európskej únie svojim občanom.
<P>
Chcem vyjadriť podporu návrhu obsiahnutému v tejto správe na vytvorenie spoločnej internetovej stránky európskych inštitúcií, ktorej účelom by bolo pomôcť občanom priamo určiť, ktorá inštitúcia je schopná vyriešiť ich sťažnosť.
<P>
Nakoniec by som chcel podporiť iniciatívu Európskeho ombudsmana zameranú na utužovanie spolupráce s národnými ombudsmanmi a podobnými inštitúciami v spoločnom úsilí o posilnenie dôvery európskych občanov.
<SPEAKER ID="015" NAME="Anneli Jäätteenmäki" LANGUAGE="FI">
Vážený pán predsedajúci, pán Diamandouros, dámy a páni, chcela by som poďakovať ombudsmanovi a celému jeho úradu za hodnotnú prácu, ktorú robia pri presadzovaní dobrej správy vecí verejných a transparentnosti. Chcela by som taktiež poďakovať pani spravodajkyni za vynikajúcu prácu.
<P>
Pozícia Európskeho ombudsmana sa ukázala byť potrebná už od samého začiatku a teraz, keď má nadobudnúť platnosť Lisabonská zmluva a Charta základných práv bude záväzná, bude úloha ombudsmana dôležitejšia ako kedykoľvek predtým. Preto budeme musieť v budúcnosti urobiť viac na zaistenie, aby mal ombudsman k dispozícii potrebné prostriedky a aby jeho právomoci zodpovedali súčasnej dobe. To bude znamenať, že bude disponovať všetkými potrebnými informáciami a že úradníci EÚ budú musieť povedať, čo vedia o danej veci, a nie iba to, čo chcú povedať. V opačnom prípade nebudeme môcť hovoriť o princípoch právneho štátu, o ktorých tak radi rozprávame a poúčame ostatných. Aj my sa musíme riadiť princípmi právneho štátu - až potom o nich môžeme hovoriť iným.
<P>
Výročná správa ombudsmana je skvelým príkladom toho, ako by sme aj my mali verejnosti prezentovať prácu, ktorú robíme. Správa je jasná, stručná a ide priamo k veci. Transparentnosť je kľúčom k európskej demokracii a je jej základným stavebným materiálom, preto je zaujímavé, že 36 % sťažností sa týka práve problému nedostatočnej transparentnosti. To je veľavravné a táto vec sa musí riešiť.
<P>
Podľa Charty základných práv má každý občan právo, aby tieto inštitúcie vybavovali jeho záležitosti nestranne, spravodlivo a v primeranej lehote. Často sa to spomínalo a pre nás všetkých to znamená povinnosť, a to, samozrejme, platí aj pre úrad ombudsmana. Preto by som chcela zdôrazniť, že musíme zaistiť, aby boli k dispozícii dostatočné prostriedky na to, aby naši občania nemuseli čakať na rozhodnutie celé roky. To bude viac ako čokoľvek iné závisieť práve od prostriedkov. Chcela by som poďakovať ombudsmanovi za hodnotnú prácu, ktorú vykonal, a zaželať mu čo najviac úspechov v tejto mimoriadne náročnej a často aj veľmi nedoceňovanej úlohe. Je to jedna z najdôležitejších úloh a funkcií v Európskej únii: starať sa o práva občanov.
<SPEAKER ID="016" NAME="Margrete Auken" LANGUAGE="DA">
Vážený pán predsedajúci, ďakujem pani Paliadeliovej za skvelú správu. Ombudsmanovi sa dostalo obrovského množstva chvály za jeho konštruktívny a ľahko čitateľný prehľad jednotlivých problémov a ja by som sa k tejto chvále chcela pridať.
<P>
Nie je veľa času, takže sa obmedzím len na tri body. Prvá vec, ktorú chcem spomenúť, je ombudsmanove monitorovanie jeho dohody s Európskou investičnou bankou. Bola to iniciatíva, ktorú začala naša skupina v súvislosti s uznesením Parlamentu o výročnej správe za rok 2006. V tejto súvislosti sa mi zdá správne upriamiť pozornosť na zlepšenia v spolupráci banky s MVO a inými aktérmi občianskej spoločnosti, ktoré túto spoluprácu uľahčili a zvýšili jej transparentnosť, za čo sme vďační.
<P>
Po druhé, chcela by som spomenúť pozmeňujúci a doplňujúci návrh predložený Skupinou zelených/Európskou slobodnou alianciou, ktorým sa Výbor pre ústavné veci vyzýva na vypracovanie postupov na uľahčenie predkladania prípadov Súdnemu dvoru. Parlament v tejto súvislosti podporí odporúčania ombudsmana. Prinesie to citeľné posilnenie pozície ombudsmana a tým aj právneho štatútu občanov. Je to niečo, pre čo sme už dávnejšie v zásade získali podporu Parlamentu. Teraz dúfame, že počas tohto rokovania sa Parlament pripojí k výboru a bude hlasovať v prospech tohto zlepšenia.
<P>
Moja tretia poznámka sa týka pozmeňujúceho a doplňujúceho návrhu, ktorý sme predložili dnes s cieľom vyjasnenia kompetencií ombudsmana vo veciach zlej administratívy - inými slovami, nesprávneho úradného postupu. V tejto súvislosti nás znepokojuje, že príliš voľná formulácia môže pri interpretácii spôsobiť vážne problémy. Hoci náš návrh vyzerá značne odborne, je z právneho hľadiska výrazne bezpečnejší ako formulácia v správe. Teší nás, že pani Paliadeliová podporila tento návrh a, samozrejme, dúfam, že ho podporí aj Parlament ako celok.
<SPEAKER ID="017" NAME="Ryszard Czarnecki" LANGUAGE="PL">
Vážený pán predsedajúci, pán Diamandouros, ste veľmi šikovný politik, pán Diamandouros, a viete, ako získať podporu rôznych politických zoskupení v Parlamente. Dalo by sa povedať, že by sa od vás mnohí politici v našom Parlamente mohli učiť. Dúfam, že vaším najväčším úspechom nebude vytvorenie novej, ľahko prístupnej internetovej stránky.
<P>
Myslím si, že by ste mali venovať pozornosť práci s ombudsmanmi z rôznych krajín, nielen z členských štátov EÚ, ale aj z členských štátov Rady Európy, pretože tí niekedy viac zastupujú štát pred občanmi ako občanov pred štátom. Ďalej si myslím, že vytvorenie príručky, ako písať sťažnosti, v skutočnosti skôr občanov od ich písania odradí. Zdá sa mi, že naše inštitúcie potrebujú dohľad. Som presvedčený, že táto myšlienka, hoci podvratná, je to, čo tu potrebujeme.
<P>
Chcel by som zdôrazniť, že transparentnosť, o ktorej tu hovoríme, je absolútne základným predpokladom pre úplnú dôveru v Európsku úniu a inštitúcie EÚ. V poslednej dobe chýba našim občanom dôvera v EÚ, čo môže potvrdiť aj pani Paliadeliová. V rámci Plánu D (demokracia, dialóg, diskusia) musíme občanom ukázať, že Európska únia a jej inštitúcie sú transparentné a slúžia občanom. V opačnom prípade sa bude demokratický deficit, bohužiaľ, zväčšovať.
<SPEAKER ID="018" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, úloha ombudsmana, a teda aj hodnotenie jeho správy, predstavuje dôležitý prvok európskych inštitúcií. V skutočnosti je to jeden z ukazovateľov toho, ako naši spoluobčania vnímajú naše inštitúcie.
<P>
Niekoľko mesiacov po európskych voľbách, v ktorých sme všetci ľutovali pokles účasti voličov, je preto význam, ktorý Parlament prikladá tejto správe, kľúčový. V súvislosti s realizovaním krokov v nadväznosti na odporúčania, ktoré sú v nej spomínané, to platí o to viac.
<P>
355 sťažností (nárast o 6 % oproti minulému roku) je veľmi málo. Je to veľmi málo v kontexte 500 miliónov ľudí žijúcich v Európe. Niekto by s tým mohol byť spokojný a považovať to za známku toho, že naši spoluobčania sú spokojní. Vieme, že to tak vôbec nie je.
<P>
Z tohto pohľadu je veľavravná aj skutočnosť, že väčšina sťažností sa týka nedostatočnej transparentnosti v našich inštitúciách. Krátko po volebnej kampani už vieme, čo to znamená. Naši spoluobčania len málo rozumejú našim inštitúciám a nevedia, ako fungujú. Nevidia zmysel Európy a neprekvapuje, že väčšina sťažností sa týka Komisie, pretože v očiach občanov Komisia predstavuje Európsku úniu.
<P>
Avšak - a teraz preháňam, ale len trocha - komunikačné pozície boli výrazne finančne podporované a od volieb neustále počúvame, že musíme zlepšiť komunikáciu, musíme ju posilniť, aby sme zvýšili informovanosť našich spoluobčanov.
<P>
Zaiste, musíme zlepšiť komunikáciu, som však presvedčená, že priveľa komunikácie zabíja informáciu. Ochotne podporím návrh, ktorý nám práve predstavil náš socialistický kolega, na vytvorenie spoločnej internetovej stránky, ktorá nasmeruje občanov k rôznym dostupným informáciám.
<P>
Táto správa je ukazovateľom správneho fungovania našich inštitúcií, dobrej administratívy. To už bolo povedané. Je ukazovateľom našej správy vecí verejných. Je preto rozhodujúce zaistiť, aby sa dodržiavali jej odporúčania, a to nielen pokiaľ ide o správu samotnú a najmä o osobitné správy, ale aj v každodennej praxi.
<P>
Pán Diamandouros, veľmi pekne vám ďakujem za vašu prácu s našimi spoluobčanmi. Ďakujem pekne aj vášmu tímu. Môžete sa spoľahnúť na našu podporu pri propagácii a uľahčovaní vašej práce.
<SPEAKER ID="019" NAME="Nikolaos Salavrakos" LANGUAGE="EL">
Vážený pán predsedajúci, hneď na úvod by som rád povedal, že podporujeme komplexné správy ombudsmana i pani Paliadeliovej a blahoželáme im k nim. História nás naučila, že v určitých obdobiach, najmä v časoch hospodárskej krízy, občania vyjadrujú zreteľné sklamanie z politických systémov v súvislosti s vykonávaním spravodlivosti, pričom zároveň čím väčší vplyv má štát na hospodárskej a sociálnej úrovni, tým viac je sporov medzi občanmi a štátnymi orgánmi.
<P>
Ide o to, že politický systém musí - samozrejme, vždy, ale najmä v takýchto časoch - vytvárať príležitosti na obnovenie dôvery občanov v administratívu, štát a odbory. Dokonca by som povedal, že protiváhou nárastu korupcie a nesprávnych úradných postupov je zvýšenie morálky inštitúcií a nestrannosti kontrolných orgánov.
<P>
Z toho, čo som povedal, však jasne vidieť, že inštitúciu Európskeho ombudsmana považujem za mimoriadne dôležitú z hľadiska obnovy dôvery európskych občanov v inštitúcie a orgány Európskej únie, a preto podporujeme každé úsilie zamerané na posilnenie tejto inštitúcie, rozšírenie jej právomocí a zlepšenie jej verejného obrazu.
<P>
Žiadam preto, aby sme sa všetci usilovali všemožne pomáhať Európskemu ombudsmanovi v jeho práci a prijali všetky aspekty jeho činnosti s cieľom dosiahnuť prístup orientovaný na občana. Blahoželám, pán Diamandouros.
<SPEAKER ID="020" NAME="Martin Ehrenhauser" AFFILIATION="NI">
(DE) Vážený pán predsedajúci, mladí študenti ma požiadali, aby som tu na rokovaní Európskeho parlamentu podal správu o aktuálnych udalostiach a situácii v Rakúsku a tiež v častiach Nemecka. Pán ombudsman, ospravedlňujem sa, že tejto požiadavke vyhoviem práve teraz.
<P>
Už niekoľko týždňov sa v Rakúsku formuje sociálne hnutie známe ako Die Uni brennt alebo Planúca univerzita. Je to hnutie, aké sa v Rakúsku či v iných častiach Európy neobjavilo už celé desaťročia. Tisíce študentov demonštrujú, vychádzajú do ulíc a obsadzujú posluchárne. Požadujú akademické vzdelanie namiesto odborného, vyzývajú na demokratizáciu univerzít a, predovšetkým, požadujú bezplatný prístup k vzdelávaniu.
<P>
Jedným z hlavných bodov ich kritiky je Bolonský proces. Napríklad na Univerzite vo Viedni je transparent s textom "Spravte z Bologne proces!", čo je podľa mňa veľmi výstižné. Tradiční politici sa roky chvália Bolonským procesom ako kľúčovým krokom smerom k európskemu priestoru vyššieho vzdelávania a hovoria nám, že vďaka nemu budeme všetci oveľa konkurencieschopnejší. Výsledkom je však nakoniec mimoriadne nepružný schematický prístup, čiastočne sprivatizované univerzity, kde možno plánovať vzdelávacie výstupy.
<P>
Akademickosť však ani zďaleka nie je plánovateľný proces. Je to spôsob, akým osvietení ľudia navzájom komunikujú a ako sa vyjadrujú. Akademická zvedavosť a akademická tvorivosť sa takisto nedajú naplánovať: toto hnutie to opäť raz potvrdilo. Práve z tohto dôvodu by sme ho mali podporiť - je to demokracia v akcii.
<SPEAKER ID="021" NAME="Erminia Mazzoni" AFFILIATION="PPE">
(IT) Vážený pán predsedajúci, dámy a páni, ako predsedníčka Výboru pre petície a v mene všetkých členov výboru by som chcela poďakovať ombudsmanovi za vykonanú prácu a za detailnú správu, ktorú pripravil. Chcela by som poďakovať pani Paliadeliovej za vynikajúci príspevok k práci nášho výboru a každému, kto sa zapojil do tejto rozpravy, pretože tým prejavili svoj záujem a venovali jej pozornosť s cieľom zaistiť, aby tieto nástroje demokracie a účasti boli realizované a plnili svoj účel, ktorý podľa zmlúv majú plniť.
<P>
Bohužiaľ, keď sa pozrieme do správy Európskeho ombudsmana za rok 2008, zistíme, že cieľ uplatňovania zásady zakotvenej v článku 41 Charty základných práv má stále ďaleko od naplnenia. Právo nahlásiť prípady nesprávneho úradného postupu ombudsmanovi, ktoré si v roku 2008 uplatnilo 3 406 európskych občanov, poukazuje na zvýšenú úroveň nespokojnosti, keďže v roku 2007 bolo toto číslo 3 211. Som presvedčená, že toto číslo by sa malo dávať do súvislosti s úrovňou vedomostí a informovanosti, preto na rozdiel od pani poslankyne, ktorá vystúpila predo mnou, trvám na tom, že tieto čísla svedčia o vyššej úrovni nespokojnosti Európanov. Navyše, určitou útechou je poznanie, že iba časť týchto sťažností bola posúdená ako patriaca do právomocí Európskeho ombudsmana - veľká časť sťažností, ktorých sa neujal Európsky ombudsman, bola totiž postúpená iným orgánom, napríklad aj Výboru pre petície, ktorému predsedám.
<P>
Podľa môjho názoru musíme ako európske inštitúcie a najmä ako Parlament tiež prevziať zodpovednosť za to, ako občania vnímajú čestnosť administratívy, teda aké čestné sa javia byť naše inštitúcie. Napriek pozitívnemu zisteniu, že Európsky ombudsman zohráva funkčnejšiu úlohu, čo potvrdzuje zvýšený počet úspešne vyriešených prípadov, my ako Parlament, ktorý prijal približne 10 % sťažností, a ako výbor, ktorý prijal 60 %...
<P>
(Predsedajúci upozornil rečníčku na jej rečnícky čas.)
<P>
V takom prípade len v krátkosti dodám - vzhľadom na to, že iným ste udelili o niečo viac času, myslela som si, pán predsedajúci, že aj ja si môžem dovoliť pár sekúnd navyše, keďže som tiež predsedníčka -, že tieto inštitúcie sú povinné podniknúť kroky na zlepšenie týchto nástrojov demokracie a účasti, pretože máme tiež Lisabonskú zmluvu, ktorá zavádza právo na ľudovú iniciatívu. Som presvedčená, že musíme zlepšiť, nie však zmeniť, funkcie týchto orgánov. Ak chceme naozaj vybudovať Európu pre ľudí, našou povinnosťou je zlepšiť účinnosť a produktivitu nástrojov, ktoré sme dali občanom.
<SPEAKER ID="022" NAME="Kinga Göncz" AFFILIATION="S&amp;D">
(HU) Ako členka Výboru pre petície by som aj ja chcela povedať pár slov. V jednej veci plne podporujem prijatie správy Európskeho ombudsmana. Ako členka výboru tiež vidím, že svoju prácu vykonával veľmi vyváženým spôsobom.
<P>
Za mimoriadne dôležité považujem, že sa pokúsil obmedziť čas potrebný na spracovanie prípadov. Vieme predsa, že ak má niekto sťažnosť, z hľadiska dôvery je mimoriadne dôležité, že čím skôr sa táto sťažnosť vybaví, tým skôr dostane sťažovateľ odpoveď. Sme si tiež vedomí, že väčšina sťažností je takých, ktorými sa ombudsman nemôže zaoberať. Z tohto pohľadu bude v blízkej budúcnosti prvoradé, aby sme občanom Európskej únie poskytli čo najviac informácií o tom, na ktoré inštitúcie sa majú obracať s rôznymi problémami.
<P>
Spolupráca medzi výborom a ombudsmanom bola mimoriadne dobrá a dúfam, že rovnako to bude aj v blízkej budúcnosti.
<SPEAKER ID="023" NAME="Marian Harkin" AFFILIATION="ALDE">
Vážený pán predsedajúci, chcem zablahoželať spravodajkyni ku komplexnej správe a tiež ombudsmanovi a jeho zamestnancom. Táto služba sa z roka na rok zlepšuje. Dobrá práca!
<P>
Keď však čítate správu a súhlasíte s jej obsahom a potom v dôvodovej správe vidíte dôležitý odsek, ktorý sa týka práve vás, nemôžete to ignorovať.
<P>
Mám, samozrejme, na mysli odsek, v ktorom ombudsman kritizuje Parlament za to, že v roku 2005 odmietol požiadavku na zverejnenie informácií o príplatkoch vyplatených maltským poslancom. Samozrejme, skutočným problémom bolo, že ak by sme zverejnili túto informáciu, potom by museli byť zverejnené informácie o všetkých našich príplatkoch.
<P>
Pokiaľ ide o mňa, sú to verejné peniaze a verejnosť má právo vedieť, ako sa míňajú. Zverejnili sme sumy vyplatené poľnohospodárom v rámci SPP, nezverejňujeme však naše vlastné cestovné výdavky a iné príplatky. Čo sa mňa týka, sú to oprávnené náklady. Vyplývajú z vykonávania našej práce v mene občanov. Ešte raz, moje príplatky na zamestnancov, na kanceláriu, na cestovanie atď., ktoré slúžia na zastupovanie mojich voličov, sú úplné oprávnené a nemám potrebu sa za ne ospravedlňovať ani ich skrývať.
<P>
Nenavrhujem, aby sa nejakým spôsobom ohrozilo súkromie mojich zamestnancov: nemusí to tak byť. Vravím však veľmi jasne, že pokým neumožníme slobodu informácií v súvislosti s našimi príplatkami a výdavkami, občania budú považovať Parlament za miesto, ktoré hlása transparentnosť, ale neuplatňuje ju vo vlastných radoch.
<P>
Viem, že niektorí poslanci môžu zverejňovať a zverejňujú svoje výdavky na svojich internetových stránkach, my ako Parlament však za sprístupnenie týchto informácií nesieme kolektívnu zodpovednosť. Možno to znie tak, že príliš moralizujem, ale nie je to tak. Hovorím len, že k tomu aj tak dôjde a bolo by lepšie, keby to Parlament sám umožnil, ako by mal byť k tomu donútený.
<SPEAKER ID="024" NAME="Oriol Junqueras Vies" AFFILIATION="Verts/ALE">
(ES) Vážený pán predsedajúci, ako člen Výboru pre petície by som rád pridal niekoľko poznámok o pozmeňujúcom a doplňujúcom návrhu predloženom našou skupinou v súvislosti so správou pani Paliadeliovej o výročnej správe o činnosti Európskeho ombudsmana.
<P>
Podľa nášho názoru by definícia nesprávneho úradného postupu uvedená v uznesení mohla mať presne opačný účinok, ako je zamýšľané rozšírenie a posilnenie úlohy ombudsmana. Po prvé je to preto, že navrhovaná definícia, ktorá je príliš voľná a neurčitá, sťažuje určovanie prípadov, v ktorých ombudsman môže a mal by zasiahnuť, čím oslabuje jeho schopnosť konať. Po druhé, a to je možno ešte dôležitejšie, definícia dáva ombudsmanovi takú právomoc zasiahnuť, ktorú iné inštitúcie môžu ľahko považovať za právomoc zasiahnuť podľa vlastného uváženia, pretože nie je náležite definovaná a regulovaná.
<P>
Z týchto dôvodov sa domnievame, že definícia nesprávneho úradného postupu obsiahnutá v pozmeňujúcom a doplňujúcom návrhu, ktorý predložila naša skupina, teda Skupina zelených/Európska slobodná aliancia, je podrobnejšia a výstižnejšia a bola by oveľa vhodnejším základom pre aktívne a účinné zásahy a zároveň by bola aj zrozumiteľnejšou pre inštitúcie a občanov.
<SPEAKER ID="025" NAME="Oldřich Vlasák" AFFILIATION="ECR">
(CS) Vážený pán predsedajúci, pán ombudsman, dámy a páni, veľmi si vážim aktivity európskeho verejného ochrancu práv, musím však povedať, že v činnosti tohto úradu vidím tri zásadné problémy. Prvým problémom sú informácie. Široká verejnosť v EÚ totiž nevie, že niečo ako Európsky ombudsman vôbec existuje, nieto aby tušila, čo robí a s čím sa na neho môže obracať. Fakty sú pomerne jednoznačné. Takmer 90 % sťažností zaslaných mojimi spoluobčanmi z Českej republiky nepatrilo do kompetencie Európskeho ombudsmana. Situácia nie je iná ani v ostatných členských štátoch. Európsky parlament preto navrhuje rozsiahlu informačnú kampaň. Nie som si však istý, či sa pokúšame liečiť tú správnu chorobu.
<P>
Druhým problémom sú náklady. Každá verejná inštitúcia niečo stojí. S každou novou inštitúciou sa zvyšuje množstvo byrokracie, ktorú musia občania prekonávať a v ktorej sa musia vedieť orientovať. Je preto potrebné zamyslieť sa, či investované prostriedky daňových poplatníkov priniesli želané výsledky. V minulom roku podali moji spoluobčania európskemu verejnému ochrancovi práv 66 sťažností, pričom v rámci celej EÚ to bolo takmer 800 prípadov, ktoré patrili do pôsobnosti Európskeho ombudsmana. Týmito problémami sa zaoberalo 70 úradníkov a daňových poplatníkov to stálo 9 miliónov EUR. Jeden riešený prípad teda stál viac ako 10 000 EUR. Podľa môjho názoru je to priveľa.
<P>
Tretím problémom je subsidiarita. Ako bývalý primátor som bol značne znepokojený, keď som si prečítal, že jedným z mála prípadov, ktorými sa ombudsman zaoberá, je územný plán pre malú oblasť Břeclavska v súvislosti s rýchlostnou komunikáciou. Považujem to za úplne zbytočné, pretože miestne problémy by sa v prvom rade mali riešiť na miestnej úrovni a nie tu v Bruseli alebo v Štrasburgu. Dámy a páni, keď sme už zriadili túto inštitúciu, musíme zaistiť, aby konala rozumne, s čo najnižšími nákladmi a najmä aby nezneužívala a umelo nerozširovala svoje právomoci a byrokraciu. V tejto súvislosti prajem ombudsmanovi veľa úspechov.
<SPEAKER ID="026" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, podporujem správu pani Paliadeliovej a budem za ňu hlasovať a chcem zablahoželať pánovi Diamandourosovi k práci, ktorú vykonal. Chcel by som zdôrazniť skutočnosť, že mnoho európskych občanov často čelí tomu, čo eufemisticky nazývame nesprávnym úradným postupom, čo ich v konečnom dôsledku pripravuje o ich základné práva. Z môjho pohľadu to často nie je spôsobené byrokraciou alebo nedbanlivosťou, ale pomýlenou či chybnou politikou prijatou inštitúciami Európskej únie. Možnosť obrátiť sa na Európskeho ombudsmana následne ponúka európskym občanom spôsob, ako vymáhať dodržiavanie svojich práv.
<P>
Pre Európsky parlament, jediný priamo volený a zastupiteľský orgán Európskej únie, je preto dôležité, aby politicky podporil prácu Európskeho ombudsmana s cieľom podľa možnosti obmedziť takéto prípady. Dovolím si povedať, že zo správy aj zo samotnej práce súčasného Európskeho ombudsmana je zrejmé, že s takouto podporou Európskeho parlamentu bude v nasledujúcom období ombudsman schopný vykonávať svoju prácu efektívnejšie.
<P>
Na záver chcem vyjadriť pocit, že sa musíme snažiť poskytovať európskym občanom viac informácií o úlohe a právomociach Európskeho ombudsmana, aby sa naňho v prípade porušenia svojich základných práv okamžite obrátili.
<SPEAKER ID="027" NAME="Carlos José Iturgaiz Angulo" AFFILIATION="PPE">
(ES) Vážený pán predsedajúci, chcem, a je to len správne, aby moje prvé slová boli slovami blahoželania pani Paliadeliovej k správe, ktorú predstavila najskôr Výboru pre petície a teraz aj tu v pléne.
<P>
Chcem tiež podporiť veľmi rozumné poznámky pani Grunyovej a pani Mazzoniovej, našich kolegýň zo Skupiny Európskej ľudovej strany (kresťanských demokratov). Chcem však dodať, pán predsedajúci, že úloha ombudsmana je v demokratickej inštitúcii rozhodujúca. To je záver, ku ktorému sme dospeli vo Výbore pre petície počas mnohých návštev pána Diamandourosa, v priebehu ktorých nám prezentoval svoje výročné správy, ako je tá, ktorú dnes v Parlamente hodnotíme, ale aj ďalšie správy v rámci svojej pôsobnosti.
<P>
Dámy a páni, nechcem vás utopiť v číslach. Nepochybujem však, že hoci sa v súvislosti s úlohou ombudsmana dosiahol pokrok, ak by sme uskutočnili prieskum medzi európskymi občanmi o úlohe ombudsmana, jeho práci a aktivitách, bohužiaľ by sme zistili, že občania ho považujú za vzdialeného a v mnohých prípadoch ani nevedia o jeho existencii. Možno je to preto, že rozhodnutia ombudsmana nie sú záväzné, ako nám to tu aj sám pripomenul, alebo preto, že jeho práca je veľmi obmedzená, pokiaľ ide o členské štáty, ako tiež zdôraznil pán Diamandouros v tomto Parlamente.
<P>
Ak však chceme občanom poskytnúť službu, potom sa táto inštitúcia - Európsky parlament - a Výbor pre petície musia usilovať o posilnenie a propagáciu práce ombudsmana. Hoci bolo doručených mnoho petícií, ako tu už bolo povedané, najmä v súvislosti s nedostatočnou transparentnosťou, som si istý a budem na tom trvať, že riadne poskytovanie informácií - napríklad prostredníctvom novej internetovej stránky, ktorej spustenie vítam - by oveľa viac prispelo k cieľu, ktorý podľa môjho názoru všetci podporia: aby všetci občania Európskej únie vedeli o ombudsmanovi a boli schopní sa naňho obrátiť. Z tohto dôvodu želám ombudsmanovi veľa šťastia a veľa úspechov, pretože jeho úspechy budú aj úspechmi všetkých európskych občanov.
<SPEAKER ID="028" NAME="Alan Kelly" AFFILIATION="S&amp;D">
Vážený pán predsedajúci, chcel by som začať pochvalou pani Paliadeliovej za vynikajúcu správu. My všetci v tomto Parlamente zohrávame úlohu v tom, čo by sme mohli nazvať "budovanie dôvery občanov". Je však mimoriadne dôležité, aby sme budovali európske inštitúcie na víziách a myšlienkach práve týchto občanov a na tom, čo oni považujú za demokraciu.
<P>
Funkcia úradu ombudsmana nikdy nebola dôležitejšia a prácu tohto úradu musíme pochváliť. Musíme však uznať, že nedostatočná transparentnosť a názor občanov na ňu stále zostávajú veľkým problémom, a to najmä v Komisii. Vítam síce vytvorenie novej internetovej stránky, nemyslím si však, že tým sa všetko vyrieši.
<P>
Koniec koncov, viac ako tretina sťažností týkajúcich sa európskych inštitúcií súvisí s problémom nedostatočnej transparentnosti. Ak chceme splniť sľuby, ktoré sme dali írskym občanom a vlastne všetkým európskym občanom počas cesty Lisabonskej zmluvy, bude nevyhnutné, aby sa každá inštitúcia Európskej únie stala transparentnejšou a aby bola jej činnosť dobre viditeľná.
<P>
Táto správa je postupným krokom k tomuto cieľu, musí sa však vykonať viac práce, a to najmä v otázke spolupráce s úradmi národných ombudsmanov a spôsobu, akým funguje tento Parlament.
<SPEAKER ID="030" NAME="Csaba Sógor" AFFILIATION="PPE">
(HU) Aj ja by som chcel poďakovať Európskemu ombudsmanovi za jeho prácu. Keby som to teraz povedal po grécky, ľudia v tomto Parlamente by si mysleli, že grécka loby začala spolupracovať s ombudsmanom, spravodajkyňou aj s rečníkmi.
<P>
Práve v záujme dôvery a transparentnosti by však bolo dobré, aby sme sa sústredili na veľmi skoré prijatie správy o činnosti ombudsmana, dokonca ešte pred začatím volebnej kampane na túto pozíciu. Dúfam, vlastne všetci dúfame, že ombudsman, či už to budete vy, alebo niekto iný, kto bude pokračovať vo vašej práci, podnikne informačnú cestu do viac ako len dvoch regiónov Európy, čo možno pomôže znížiť tieto percentuálne výsledky. Všetci chceme, aby bola naša práca transparentnejšia, a to sa týka aj práce Parlamentu.
<SPEAKER ID="031" NAME="Lidia Joanna Geringer de Oedenberg" AFFILIATION="S&amp;D">
(PL) Vážený pán predsedajúci, pán Diamandouros, tak ako po minulé roky, ombudsman predložil veľmi objektívnu správu o svojej činnosti, z čoho možno vidieť, aká dôležitá je jeho misia pre občanov Európskej únie.
<P>
Novým prvkom správy za rok 2008 je práca ombudsmana v súvislosti s Európskou investičnou bankou. EIB je najdôležitejšou inštitúciou poskytujúcou pôžičky na investície v EÚ a v kandidátskych krajinách. Napriek značnej autonómii EIB v rámci inštitucionálnej štruktúry EÚ sa musí aj ona riadiť normami dobrej administratívy. Preto som si s radosťou vypočula správu o dialógu, ktorý sa v roku 2008 začal medzi ombudsmanom a Európskou investičnou bankou, a o podpísaní dohody o dodržiavaní zásad dobrej administratívy. V tejto dohode sa EIB zaviazala zaviesť vnútorný postup vyšetrovania sťažností, ktorý dosiaľ nemala. Som tiež rada, že banka sa zaviazala uplatňovať rovnaké normy v oblasti dobrej administratívy voči každému, kto požiada o pôžičku, teda voči občanom EÚ aj tým, ktorí občanmi EÚ nie sú. Dúfam, že Európsky parlament bude aj naďalej informovaný o vývoji tejto spolupráce medzi ombudsmanom a EIB. Ešte raz vám blahoželám k vašej správe.
<SPEAKER ID="032" NAME="Csaba Sándor Tabajdi" AFFILIATION="S&amp;D">
(HU) Európsky ombudsman vykonal úžasnú prácu. Tento pocit vyjadril aj Výbor pre petície a ja podporujem jeho opätovné zvolenie. Jedným z dôvodov je, že ukázal svoju otvorenosť v takej citlivej záležitosti, akou sú národnostné menšiny. V tejto súvislosti chcem upozorniť na skutočnosť, že vzťah Európskej únie k národnostným menšinám je absolútne nejasný.
<P>
Aspoňže sa menšiny spomenuli v Lisabonskej zmluve, stotisícstranovom acquis communautaire. Vzťahy s menšinami sú však nejasné, pretože ak je napríklad na Slovensku prijatý škodlivý jazykový zákon, znamená to, že záležitosti menšín nie sú súčasťou kompetencie Spoločenstva. Na druhej strane, nové členské štáty sú pri vstupe povinné podpísať a ratifikovať Európsku chartu regionálnych alebo menšinových jazykov a Rámcový dohovor na ochranu národnostných menšín, ktoré sa týkajú záležitostí menšín. To znamená, že sa vysielajú dva rozdielne signály, čo robí Európsku úniu dvojtvárnou. To si vyžaduje vyjasnenie, pretože 15 % občanov Európy sú pôvodné alebo prisťahovalecké menšiny, čo tiež zahŕňa 12 miliónov Rómov.
<P>
Toto je mimoriadne dôležitý a vážny problém v Európe. Bolo by ideálne, keby ombudsman v rámci svojej práce v budúcnosti - a ja dúfam, že bude vo svojej práci pokračovať - venoval veľkú pozornosť práve tejto otázke.
<SPEAKER ID="033" NAME="Peter Jahr" AFFILIATION="PPE">
(DE) Vážený pán predsedajúci, dámy a páni, k tejto správe mám štyri poznámky.
<P>
Prvou je, že ombudsman je nenahraditeľnou súčasťou demokratickej Európskej únie a, čo je najdôležitejšie, súčasťou, ktorá je blízko k občanom.
<P>
Mojou druhou poznámkou je, že po počiatočných ťažkostiach bola spolupráca medzi Výborom pre petície a ombudsmanom vynikajúca.
<P>
Po tretie, Výbor pre petície a ombudsman sú spoločne kľúčovým meradlom, ak to tak môžem povedať, Európy orientovanej na občanov.
<P>
Po štvrté, ako člen Výboru pre petície sa aj naďalej budem tešiť na kritický dialóg s občanmi Európskej únie, a to najmä teraz, keď nadobudla platnosť nová zmluva. Európska únia je tu pre občanov, nie naopak, a musíme sa spoločne snažiť zaistiť, aby to tak zostalo a aby sa ešte zlepšovala.
<SPEAKER ID="034" NAME="Metin Kazak" AFFILIATION="ALDE">
(FR) Vážený pán predsedajúci, v prvom rade chcem zablahoželať Európskemu ombudsmanovi k rekordnému počtu vyšetrovaní uzavretých v roku 2008. Som si istý, že tento nový štatút mu umožní pracovať ešte efektívnejšie a rýchlo odpovedať na sťažnosti občanov, a to prostredníctvom posilnenia vzájomnej dôvery medzi ombudsmanom a občanmi.
<P>
Prioritou ombudsmana musí byť predchádzanie nesprávnym úradným postupom. Hovorím to nerád, ale v tejto súvislosti sme dosiahli veľmi malý pokrok. V každom prípade dúfam, že s nadobudnutím platnosti Charty základných práv a s Lisabonskou zmluvou sa tento aspekt posilní.
<P>
Druhou úlohou bude pokračovať v presadzovaní transparentnosti v rámci európskych inštitúcií. Treťou úlohou bude v nastávajúcich rokoch spustenie informačných kampaní s cieľom zaistiť, aby naši občania na sto percent poznali svoje práva.
<P>
A nakoniec, európska sieť ombudsmanov je dôležitou platformou pre spoluprácu a výmenu osvedčených postupov medzi rôznymi krajinami. Bulharsko je aktívnym účastníkom tejto siete. Nielenže získalo potrebné skúsenosti, ale v posledných rokoch tiež posilnilo vplyv tejto inštitúcie.
<SPEAKER ID="035" NAME="Heidi Hautala" AFFILIATION="Verts/ALE">
(FI) Vážený pán predsedajúci, chcela by som predovšetkým poďakovať ombudsmanovi pánovi Diamandourosovi za ráznu podporu snahy Parlamentu o obhajovanie a zvyšovanie transparentnosti v rozhodovacom procese. Ako vieme, dámy a páni, táto práca musí pokračovať. Prináša však určité problémy. Pani komisárka Wallströmová spomenula kódexy dobrej administratívnej praxe a ja by som sa chcela spýtať jej a pána Diamandourosa, či teraz, keď začína pracovať nová Komisia, nie je čas na predloženie návrhu právnych predpisov, ktoré by platili pre všetky inštitúcie a ukladali im povinnosť riadiť sa zásadami dobrej administratívy. Pokiaľ viem, takéto právne predpisy platia vo všetkých členských štátoch.
<SPEAKER ID="036" NAME="Angelika Werthmann" AFFILIATION="NI">
(DE) Vážený pán predsedajúci, ako pre členku Výboru pre petície je pre mňa dôležité, aby som dokázala zastupovať záujmy občanov ešte lepšie ako doteraz. Chcela by som, aby sa široká verejnosť dozvedela o možnosti prezentovať svoje problémy v Parlamente. Zvlášť to platí vzhľadom na nadobudnutie platnosti Lisabonskej zmluvy. Pán ombudsman, v každom prípade vám v budúcnosti želám ešte viac úspechov.
<SPEAKER ID="037" NAME="Georgios Papanikolaou" AFFILIATION="PPE">
(EL) Vážený pán predsedajúci, ďakujem pani Paliadeliovej za správu. Úloha Európskeho ombudsmana je naozaj rozhodujúcou úlohou, a to najmä v týchto časoch, keď sa za pomoci Lisabonskej zmluvy snažíme vytvoriť Európu viac orientovanú na občanov. Z tohto hľadiska je úloha Európskeho ombudsmana kľúčová a rozhodujúca. Domnievam sa, že pán Diamandouros bol efektívny a dôsledný a pracoval na presadzovaní transparentnosti a riešení problémov súvisiacich s jej nedostatkom. Okrem toho sa snažil o zabezpečenie účinných prostriedkov nápravy, a to v rámci Európskej únie i v samotných členských štátoch.
<P>
Vo všeobecnosti tento prístup poukazuje na celkovú ochotu európskych inštitúcií slúžiť občanom a, samozrejme, občan - prostredníctvom tohto procesu ako celku a vďaka úsiliu, v ktorom musíme pokračovať - cíti väčšiu dôveru v nás všetkých, vo všetky inštitúcie Európskej únie.
<P>
Z tohto dôvodu, a tým sa dostávam na koniec svojho vystúpenia, považujem prácu pána Diamandourosa za úspešnú a myslím si, že dnešná rozprava i predložená správa nám dávajú veľmi dobrý dôvod na jeho zvolenie za nového Európskeho ombudsmana na nasledujúce funkčné obdobie.
<SPEAKER ID="038" NAME="Nikiforos Diamandouros">
Európsky ombudsman. - Vážený pán predsedajúci, dovoľte mi začať úprimným poďakovaním všetkým poslancom Parlamentu, ktorí vystúpili s veľmi konštruktívnymi a veľmi pozitívnymi pripomienkami k práci ombudsmana. Veľmi si to cením. Ďakujem aj tým, ktorí mali k práci ombudsmana konštruktívne kritické pripomienky. Presne na to som tu: aby som sa poučil z vašich návrhov a vašej kritiky, aby som dokázal prácu ombudsmana posunúť ďalej a lepšie slúžiť občanom v budúcnosti.
<P>
V krátkosti chcem povedať, že z vašich vyjadrení som pochopil, že vaše najväčšie obavy súvisia s potrebou väčšej transparentnosti. Ak budem opätovne zvolený, rozhodne sa pokúsim zdvojnásobiť svoje úsilie o presadzovanie transparentnosti a dobrej administratívy, za ktoré sa cítim v Únii primárne zodpovedný.
<P>
Lisabonská zmluva otvára všetky druhy nových možností a mám rozhodne v úmysle maximálne využiť príležitosti, ktoré mi poskytuje, a to opäť s cieľom lepšie slúžiť občanom v neustálej spolupráci s Výborom Parlamentu pre petície a s týmto dôstojným orgánom.
<P>
V tejto súvislosti chcem tiež v krátkosti poďakovať pani komisárke Wallströmovej za jej prácu, poznámky a milé slová podpory a chcem zopakovať a potvrdiť skutočnosť, že vzhľadom na to, že Komisia pokrýva 66 % všetkých verejných služieb Únie, je nevyhnutné, že väčšina sťažností je namierená práve proti Komisii. Toto je rozhodne ten dôvod.
<P>
Dovoľte mi vyjadriť sa k otázkam, o ktorých hovorili pán Boştinaru a pán Czarnecki, teda k problému užšej spolupráce s národnými ombudsmanmi, najmä tiež za hranicami EÚ. Sú tu dva aspekty. Určite som udržiaval kontakty so všetkými ombudsmanmi z kandidátskych krajín, ktoré sú v tomto zmysle za hranicami EÚ. Okrem toho veľmi úzko spolupracujem s komisárom Rady Európy pre ľudské práva, ktorého jeho inštitúcia určila za kontaktnú osobu pre všetkých ombudsmanov v rámci Rady Európy.
<P>
Môj osobný pocit je taký, že ak by som prekročil túto hranicu, zasahoval by som do oblasti kontaktov medzinárodných vzťahov, ktoré sú ale jednoznačnou doménou Komisie, takže som sa v tejto oblasti snažil udržiavať rovnováhu. Som si však veľmi dobre vedomý potreby užšej spolupráce vo všetkých oblastiach a snažím sa ju dosiahnuť.
<P>
Pokiaľ ide o čas potrebný na riešenie prípadov, ktorý spomínala pani Gönczová, chcem len povedať, že sme už dokázali tento čas veľmi výrazne znížiť. V priemere viac ako 50 % - približne 55 % - všetkých prípadov teraz uzavrieme za menej ako rok alebo za približne 12 mesiacov. Ak si uvedomíte, že musíme pracovať v 23 jazykoch, čo si vyžaduje veľa prekladania, myslím si, že to nie je až tak veľa. Len na objasnenie - uvádzam priemerný čas, pretože jednoduché prípady sa zvyčajne vyriešia za približne tri alebo štyri mesiace.
<P>
Chcem poďakovať a zatlieskať pani Harkinovej v jej neprítomnosti za vyjadrenie podpory môjmu postoju v súvislosti s väčšou transparentnosťou, a to aj v možno náročných situáciách, ak sa tak môžem vyjadriť.
<P>
Čo sa týka poznámok pána Vlasáka o ombudsmanovi, veľmi vážne si ich beriem k srdcu. Chcem však poznamenať, že ombudsman by sa nemal posudzovať len na základe počtu sťažností a vyšetrovaní, ktorými sa zaoberá. Okrem sťažností sa každý rok zaoberáme aj viac ako 11 000 žiadosťami o informácie. Neustále veľa cestujem po členských štátoch. Počas svojho mandátu som podnikol viac ako 350 ciest po Únii, navštívil som rozličné volebné obvody a hovoril v mnohých oblastiach.
<P>
Takže prostriedky, ktoré ombudsman míňa na služby občanom, slúžia na omnoho viac účelov, ako len na riešenie sťažností, a bol by som rád, keby na to tento dôstojný orgán nezabúdal. Som si istý, že väčšina z vás to vie, chcel som to len objasniť.
<P>
Nakoniec, keďže toto je naposledy, čo sa prihováram tomuto orgánu v rámci aktuálneho mandátu, dovoľte mi z tejto pozície vyjadriť úprimné poďakovanie všetkým tlmočníkom za prácu, ktorú pre mňa urobili za uplynulých päť rokov.
<SPEAKER ID="039" NAME="Chrysoula Paliadeli" LANGUAGE="EL">
Vážený pán predsedajúci, ďakujem poslancom na tomto zasadnutí za konštruktívne poznámky a milé slová o mojej správe.
<P>
Výbor pre petície i ja osobne sme mali mimoriadne výnimočnú česť pripraviť správu o výročnej správe o jednej z najdôležitejších inštitúcií Európskej únie, Európskom ombudsmanovi. Dospeli sme k záveru, že činnosť, ktorú pán Nikiforos Diamandouros vykonával v roku 2008, slúžila tejto inštitúcii a povinnostiam, ktoré s ňou súvisia, dôsledne, seriózne a efektívne.
<P>
Vďaka svojmu nestrannému a objektívnemu prístupu k silným inštitúciám a byrokratickým postojom Európsky ombudsman posilnil svoje postavenie, a to nielen preto, že pomáhal európskym občanom vo veciach administratívnej nedbanlivosti alebo neefektívnosti, ale predovšetkým preto, že posilnil ich dôveru v Európsku úniu a jej inštitúcie.
<P>
Domnievame sa, že v roku 2008 ombudsman podporoval túto inštitúciu s rešpektom k princípom právneho štátu a s hlbokým sociálnym povedomím, čím nastavil vysoký štandard pre nasledujúce roky. Veríme, že dobrá správa povinností a práv tejto inštitúcie Európskym ombudsmanom povedie v nasledujúcich rokoch k ešte účinnejšiemu presadzovaniu efektívnej administratívy v inštitúciách Európskej únie a k postoju ešte viac orientovanému na občana zo strany týchto inštitúcií. Cítime, že sa tým potvrdí nielen význam inštitúcie Európskeho ombudsmana a nepriamo aj inštitúcie ombudsmanov v členských štátoch, ale aj silnejšej úlohy Európskeho parlamentu, ktorý ho kontroluje a volí.
<SPEAKER ID="040" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="041" NAME="Petru Constantin Luhan  " LANGUAGE="RO">
Správa predložená Európskym ombudsmanom za rok 2008 je mimoriadne vyvážená a komplexná. Rád by som pri tejto príležitosti zablahoželal pánovi Nikiforosovi Diamandourosovi a jeho tímu k práci, ktorú vykonali.
<P>
V prvom rade sme v roku 2008 zaznamenali nárast počtu sťažností registrovaných ombudsmanom - 3 406 sťažností v porovnaní s 3 211 v roku 2007. Túto skutočnosť možno interpretovať pozitívne, ak uvažujeme z hľadiska využívania demokratického práva na prístup k informáciám európskymi občanmi, ale aj negatívne, ak preskúmame obsah týchto sťažností.
<P>
Hlavnými formami údajného nesprávneho úradného postupu, ktoré sa vyskytovali vo vyšetrovaniach otvorených v roku 2008, boli nedostatočná transparentnosť vrátane odmietnutia poskytnutia informácií a zneužitie moci. Považujem za alarmujúce, že 36 % vyšetrovaní je založených na sťažnostiach týkajúcich sa nedostatočnej transparentnosti v európskych inštitúciách, pretože európska administratíva je kľúčovým prvkom pri budovaní dôvery občanov v rámci európskeho projektu. Som tiež presvedčený, že musíme urobiť všetko pre zvýšenie transparentnosti našich inštitúcií pri rozhodovaní a v administratíve.
<SPEAKER ID="042" NAME="Andreas Mölzer  " LANGUAGE="DE">
EÚ je džungľa - nielen pokiaľ ide o jej dotácie, ale aj v súvislosti s jej kompetenciami, rozhodovacími procesmi a dokonca aj prítomnosťou na internete. Jednoducho povedané, pre priemerného občana zostáva EÚ jednou veľkou hádankou. Práve touto oblasťou sa mohla zaoberať Lisabonská zmluva. Mohla zaistiť väčšiu transparentnosť, mohla zaistiť Európu tvorenú jej kultúrnymi národmi a historickými národnými štátmi v rovnoprávnom partnerstve, rozmanitú, federatívnu a subsidiárnu vnútornou štruktúrou, avšak jednotnú a silnú navonok s cieľom zastupovania európskych záujmov. Zdá sa však, že záujem o transparentnosť je malý - rozhodnutia Rady a menovanie predsedov Komisie prebiehajú za zatvorenými dverami. Spoločná prítomnosť na internete vyžaduje stále používanie pracovných jazykov EÚ - nemčiny, angličtiny a francúzštiny, ktoré umožňujú spojenie s väčšinou obyvateľstva EÚ. Súčasné predsedníctvo Rady by urobilo dobre, keby si to uvedomilo. Zriadenie inštitúcie ombudsmana EÚ a jeho práca sú krokom správnym smerom, je však potrebné väčšie úsilie, ak chceme zúžiť priepasť medzi EÚ a občanmi. Najdôležitejším krokom by bolo uskutočňovať referendá o témach, ktoré ukazujú cestu vpred, pričom výsledky týchto referend by sa museli rešpektovať. Benešove dekréty nemôžu v žiadnom prípade legitimizovať nespravodlivosť. Druhoradým občanom veľmi nepomôže ani ombudsman.
<SPEAKER ID="043" NAME="Krisztina Morvai  " LANGUAGE="HU">
Správa Európskeho ombudsmana neodráža skúsenosti, ktoré som mala ako právnička pre ľudské práva v Maďarsku. Nespomína sa v nej, že na jeseň v roku 2006 polícia na základe pokynov vlády zranila, uväznila a podrobila falošnému trestnému konaniu niekoľko stoviek mierumilovných chodcov a demonštrantov, ktorí si pripomínali významnú udalosť. Európska únia zostala mlčať. Nehovorí sa v nej ani o skutočnosti, že odvtedy polícia pravidelne a nezákonne preveruje spisy tých, ktorí demonštrovali za zmenu. Okrem toho ich natáča na video, nezákonne ich prenasleduje a často svojvoľne zatýka.
<P>
Aj "vďaka" hanebne pasívnemu postoju Európskej únie sú šestnásti opoziční aktivisti už celé mesiace vo väzbe za podozrenie z "teroristického činu". Ich "hlavný zločin" spočíva v tom, že založili hnutie za odhalenie korupčných činov spáchaných vládou. Spôsob, akým boli prehľadávané ich domovy a zhabaný majetok, ako aj neustále neskrývané porušovanie ich práv ako zadržiavaných osôb sú v úplnom rozpore s európskymi normami v oblasti ľudských práv.
<P>
Napríklad náhodné zastrašujúce domové prehliadky vykonávali veľké skupiny maskovaných kománd bez akejkoľvek zodpovednej a dôveryhodnej osoby alebo iného garanta. Boli skonfiškované počítače bez akéhokoľvek ohľadu na právne usmernenia či odborného záznamu o momentálne uložených údajoch. Orgánom tak bolo umožnené falšovať dôkazy a znovu si vybavovať účty s politickými protivníkmi. Od EÚ očakávame jednoznačný zásah.
<SPEAKER ID="044" NAME="Siiri Oviir  " LANGUAGE="ET">
Článok 41 Charty základných práv uvádza, že "každý má právo, aby inštitúcie a orgány Únie vybavovali jeho záležitosti nestranne, spravodlivo a v primeranej lehote". Poznáme správu o výkone Európskeho ombudsmana za rok 2008 a aj dnes si ešte, bohužiaľ, musíme priznať skutočnosť, že najčastejším typom nesprávneho úradného postupu v inštitúciách EÚ uvádzaným v sťažnostiach je nedostatočná transparentnosť (36 % všetkých vyšetrovaní).
<P>
Pre mňa je skutočne znepokojujúce, že hoci Európsky parlament v roku 2001 schválil ombudsmanov kódex dobrej administratívnej praxe prostredníctvom vlastného uznesenia, ostatné inštitúcie Únie sa požiadavkami Parlamentu celkom neriadili.
<P>
Plne podporujem návrhy spravodajkyne, aby sa nesprávny úradný postup odteraz interpretoval širšie, tak aby okrem nelegálnych administratívnych aktov a porušení záväzných noriem a zásad zahŕňal aj prípady nedbanlivosti, netransparentnosti či porušovania iných zásad dobrej administratívy zo strany administratívnych inštitúcií. Zároveň osobne vyzývam inštitúcie EÚ a budúceho ombudsmana, aby zvýšili transparentnosť posudzovacích procesov a administratívnych štruktúr EÚ, a to prostredníctvom vytvorenia efektívneho kódexu s cieľom obmedziť nesprávne úradné postupy v EÚ.
<SPEAKER ID="999" NAME="Jarosław Leszek Wałęsa  " LANGUAGE="PL">
Vážený pán predsedajúci, dámy a páni, na úvod chcem poďakovať spravodajkyni pani Paliadeliovej za veľmi komplexnú a jasnú správu a ombudsmanovi a jeho zamestnancom za neúnavné úsilie o odstránenie nesprávnych úradných postupov a zvyšovanie štandardov administratívy v Európskej únii. Európsky ombudsman zohráva významnú úlohu a koná v súlade so zásadou prijímať "rozhodnutia čo najotvorenejšie a čo najbližšie k občanovi". S potešením som si prečítal správu, ktorá ukazuje, že ombudsman pri vybavovaní sťažností a udržiavaní konštruktívnych vzťahov s európskymi inštitúciami pokračoval v uplatňovaní svojich právomocí aktívnym a vyváženým spôsobom. Za znepokojujúci však považujem fakt, že počet sťažností oproti roku 2007 vzrástol. Našťastie to bolo len o 6 %, pre naše inštitúcie by to však malo byť varovaním. Administratíva by sa z toho mala poučiť a v budúcnosti sa vyhnúť omylom a chybným krokom prostredníctvom uplatňovania odporúčaní uvedených v správe. Podporujem spravodajkyňu v jej výzve inštitúciám a orgánom Európskej únie, aby zosúladili svoje postupy s ustanoveniami kódexu dobrej administratívnej praxe. Ubehlo osem rokov, odkedy Európsky parlament prijal uznesenie, ktorým schválil tento kódex. To je veľmi dlhý čas. Prispôsobenie ustanovení kódexu nám pomôže dosiahnuť širšiu spoluprácu a súčinnosť, aby sme dokázali čo najúčinnejšie reagovať na potreby našich občanov.
