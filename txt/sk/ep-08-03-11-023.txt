<CHAPTER ID="023">
Štatistika prípravkov na ochranu rastlín (rozprava) 
<SPEAKER ID="463" NAME="Predsedajúca">
Ďalší bod programu je správa vypracovaná pánom Staesom v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady o štatistike prostriedkov na ochranu rastlín - C6-0457/2006 -.
<SPEAKER ID="464" NAME="Joaquín Almunia">
člen Komisie. ? (ES) Vážená pani predsedajúca, samozrejme by som sa chcel poďakovať pánovi Staesovi za skvelú prácu spravodajcu ako aj Výboru pre životné prostredie, verejné zdravie a bezpečnosť potravín a Výboru pre poľnohospodárstvo a rozvoj vidieka za ich príspevky do rozpravy o tomto návrhu nariadenia.
<P>
Návrh je súčasťou Tematickej stratégie udržateľného využívania pesticídov. Cieľom tejto tematickej stratégie je znížiť negatívny účinok pesticídov na ľudské zdravie a životné prostredie. Návrh nariadenia, ktorým sa dnes zaoberáme, prispieva k dosiahnutiu tohto cieľa zabezpečením zberu spoľahlivých a porovnateľných údajov vo všetkých členských štátoch, aby sa umožnil výpočet zosúladených ukazovateľov rizík. Návrh Komisie je plodom niekoľkoročnej spolupráce s OECD a výskumnými orgánmi na vývoji týchto ukazovateľov rizík.
<P>
Naším prvotným zámerom v Komisii bolo vytvoriť rámec pre všetky pesticídy vrátane biocídov. V prípravnom štádiu legislatívneho procesu sa však ukázalo, že sektor biocídov nie je veľmi harmonizovaný a že ani Komisia, ani členské štáty nemajú dostatočné skúsenosti alebo poznatky na navrhnutie konkrétnych opatrení týkajúcich sa biocídov a na základe tejto skutočnosti sa dospelo ku konečnému rozhodnutiu nevčleniť túto kategóriu produktov do pôvodného návrhu, ktorým sa zaoberáme.
<P>
Uvedomujem si, že pán Staes vo svojej správe obhajuje včlenenie biocídov do návrhu, ale my sme mali dôvody, na základe ktorých sa rozhodlo o nevčlenení biocídov. Rád by som však ubezpečil spravodajcu aj vás všetkých, že Komisia využije príležitosť pri revízii smernice o biocídoch, ktorá je naplánovaná v závere tohto roka, aby predložila návrh, ktorý bude obsahovať komplexné riešenie pre tento sektor vrátane zberu údajov.
<P>
Pán Staes sa vo svojej správe zasadzuje aj o rozšírenie rozsahu nariadenia o využitie prostriedkov na ochranu rastlín mimo poľnohospodárstva, teda o včlenenie štatistiky výroby a odbytu. V našom návrhu sme sa rozhodli ponechať tieto údaje mimo rozsahu uplatňovania nariadenia, aby sme sa vyhli kolízii s inými nariadeniami o štatistike výroby a odbytu, ktorou by sa iba zvýšili správne výdavky na prípravu takejto štatistiky. Sme však pripravení preskúmať najlepšie možnosti použitia existujúcej štatistiky výroby a odbytu v prospech cieľov tematickej stratégie.
<P>
Vážená pani predsedajúca, dámy a páni, chcel by som vysloviť záver a pripomenúť vám vysoké finančné výdavky na implementáciu tohto nariadenia, ktorých počiatočný odhad pre 25-člennú Európsku úniu sa pohybuje v rozpätí od 10 do 25 miliónov EUR ročne, čo nás núti odporučiť, aby sa členským štátom ponechala dostatočná miera flexibility pri uplatňovaní tohto nariadenia.
<P>
Verím, že vďaka dobrej spolupráci Európskeho parlamentu, Rady a Komisie dosiahneme dohodu čo najskôr, pretože, ako dobre viete, proces zberu týchto údajov je dlhý a zložitý a môže trvať približne päť rokov. Bolo by dobre, keby sa toto nariadenie mohlo čo najskôr začať uplatňovať a samozrejme, aby už bola schválená rámcová smernica o tematickej stratégii.
<P>
Nakoniec by som sa chcel znovu poďakovať pánovi Staesovi za výbornú prácu na návrhu, ktorý je naozaj komplexný a zároveň nesmierne významný pre životné prostredie a ľudské zdravie.
<SPEAKER ID="465" NAME="Bart Staes">
spravodajca. ? (NL) Myslím si, že pán komisár veľmi dobre zhrnul svoje obavy v súvislosti s viacerými bodmi správy. Návrh Komisie nariadenia o štatistike pesticídov je skutočne priamo spätý s Tematickou stratégiou udržateľného využívania pesticídov.
<P>
Tak, ako to aj komisár vysvetlil, cieľom je celoeurópska harmonizácia štatistík jednotlivých štátov o používaní pesticídov a ich umiestňovaní na trh, ktorú musíme dosiahnuť na takej úrovni, na ktorej existuje najväčšia pravdepodobnosť jej fungovania. Preto je cieľom - a toto je dôležitý cieľ - využiť príslušné údaje na strednodobé zníženie rizík a negatívnych vplyvov používania pesticídov na životné prostredie a verejné zdravie.
<P>
Pri zostavovaní svojej správy som si určil tieto štyri ciele:
<P>
1. zabezpečiť dostatočnú porovnateľnosť údajov;
<P>
2. predísť duplicitnému zberu údajov;
<P>
3. rozšíriť rozsah o využívanie pesticídov mimo poľnohospodárstva;
<P>
4. úplne využiť takto získané údaje prostredníctvom morálnej oznamovacej povinnosti.
<P>
Som presvedčený, že som tieto štyri ciele splnil po hlasovaní Výboru pre životné prostredie, verejné zdravie a bezpečnosť potravín, no viem, že stále existujú určité ťažkosti. Konkrétne, tieňový spravodajca, pán Nassauer v mene skupiny Európskej ľudovej strany (Kresťanských demokratov) a Európskych demokratov nástojil, aby zber údajov bol regulovaný primeraným a efektívnym spôsobom nielen v súvislosti s utajením týchto údajov, ale aj so zreteľom na prístup verejnosti k informáciám a transparentnosť. Myslím si, že medzi mnou a pánom Nassauerom prebehla veľmi konštruktívna diskusia a že jeho pripomienky sa premietli do ďalšieho procesu vrátane hlasovania Výboru pre životné prostredie, ktoré bolo takmer jednomyseľné.
<P>
Dobré znenie sa nám podarilo dohodnúť aj v súvislosti s rozšírením rozsahu o nepoľnohospodársky sektor. Rozhodli sme sa pre zber údajov nielen o využívaní pesticídov v poľnohospodárstve a záhradníctve, ale aj o odbornom nepoľnohospodárskom používaní, napríklad pri údržbe ciest, železníc a verejnej zelene.
<P>
Vďaka skupine socialistov v Európskom parlamente sa celý pojem biocídov, s ktorým polemizoval aj pán komisár, v konečnom dôsledku dostal do správy. Stretlo sa to však s odporom najmä zo strany skupiny PPE-DE, takže spolu so skupinou PSE a v mene svojej skupiny som sa pokúsil vyriešiť tento problém predložením dvoch pozmeňujúcich a doplňujúcich návrhov vychádzajúcich zo skoršieho textu a správy pani Klaß, ktoré boli schválené v prvom čítaní. Viem, že skupina PPE-DE a pán Nassauer v tomto stále vidia problém, no ja dúfam, že to pri záverečnom hlasovaní nebude neprekonateľná prekážka, veď nakoniec, v tejto otázke sa usilujeme podriadiť názoru väčšiny Európskeho parlamentu.
<P>
Dámy a páni, ďalší bod, s ktorým skupina PPE-DE nesúhlasí, je rozhodnutie Výboru pre životné prostredie o rozšírení rozsahu nariadenia z predaja a používania pesticídov na výrobu pesticídov, ich dovoz, vývoz a distribúciu. Skupina PPE-DE sa obáva, že to bude znamenať ďalšie zaťaženie podnikov. Úprimne povedané, pán Nassauer, odvážim sa spochybniť tento názor, pretože tieto údaje sú v každom prípade dostupné, takže vlastne nie je potrebné vykonávať v tomto smere žiadne ďalšie výpočty.
<P>
Na rozdiel od tvrdení pána Nassauera som presvedčený, že sa včlenením týchto údajov zabezpečí lepší prehľad neželaných, ba dokonca protizákonných tokov. Myslím si, že tieto poznatky budú v prospech uskutočnenia jedného z cieľov nariadenia, ktorý aj pán komisár jasne uviedol, a síce zníženia rizík a negatívnych vplyvov pesticídov na životné prostredie a verejné zdravie. Tiež si myslím, že konkrétne tieto dva argumenty zabezpečia možnosť čeliť akýmkoľvek prípadom WTO z tretích krajín.
<P>
Chcel by som sa poďakovať svojim kolegom poslancom za konštruktívnu spoluprácu. Dúfam, že sa nám podarí získať veľkú väčšinu v prospech mojej správy, aby som mohol nadviazať produktívnym rokovaním s Radou v druhom čítaní. Chcem sa poďakovať aj Komisii za vynikajúcu spoluprácu a úradníkom Eurostatu, ktorí si vždy našli čas a skutočne dopomohli k vzniku tejto správy. Vrelá vďaka, dámy a páni.
<SPEAKER ID="466" NAME="Hartmut Nassauer">
v mene skupiny PPE-DE. - (DE) Vážená pani predsedajúca, dámy a páni, dosiahli sme konsenzus v tom, že si želáme znížiť škodlivé účinky používania pesticídov na ľudí a životné prostredie. Aby sme však mohli presne vyčísliť tieto negatívne účinky, potrebujeme vyvinúť primerané ukazovatele. A na ich vývoj sú nám potrebné údaje. Pri zisťovaní týchto údajov sa nezaobídeme bez tejto smernice. Zdôrazňujem to preto, aby som objasnil skutočnosť, že sa to netýka schvaľovania pesticídov ani ich použitia, ale jednoducho zisťovania údajov vhodných pre vývoj primeraných ukazovateľov. Na tomto sme sa dohodli.
<P>
Dostali sme sa naozaj ďaleko a dosiahli sme spoločné stanoviská, ktoré pán Staes správne demonštroval, takže v tomto vidím prekvapivý úspech. Dohodli sme sa, že musíme rozšíriť rozsah uplatňovania aj na nepoľnohospodársky sektor. Zároveň sme našli aj zhodné stanovisko k ochrane podnikového a obchodného tajomstva.
<P>
Nepodarilo sa nám vyriešiť len dve veci: prvá je včlenenie biocídov. Úplne sa stotožňujem s názorom, ktorý vyjadril pán komisár. Neexistujú žiadne zásadné námietky, ibaže v súčasnosti nemáme potrebné poznatky, ktoré by nám umožnili rozumne sa vydať touto cestou. Ako som povedal, v zásade nemám proti tomu žiadne výhrady. Môže sa to uskutočniť v príhodnom čase.
<P>
Druhá vec je podstatne významnejšia. Kategoricky sme proti tomu, aby sa do rozsahu uplatňovania okrem použitia včlenila aj výroba pesticídov, pretože výrobný proces sám osebe neposkytuje žiadne informácie o použití. Výrobky sa vyvážajú do tretích krajín, pred použitím sa uskladňujú. Takže informácie o výrobe, ako som povedal, nie sú využiteľné na účely, pre ktoré chceme prijať túto smernicu a preto by sme výrobu nechceli do nej zaradiť.
<P>
Napriek všetkému, pán Staes, by som povedal, že ak bude Komisia schopná dodržať kompromisy, ktoré sme dosiahli, vaša správa v záverečnom hlasovaní nestroskotá.
<SPEAKER ID="467" NAME="Gyula Hegyi">
v mene skupiny PSE. - Vážená pani predsedajúca, rozhodoval som sa, či budem na túto tému hovoriť po maďarsky alebo po anglicky a uvedomil som si, že počas práce na tejto téme som používal hlavne anglické výrazy.
<P>
Skupina PSE viedla o správe intenzívnu debatu, ktorej výsledkom je kompromisné stanovisko. Niektorí z nás, vrátane mňa, mali radikálnejšie pozmeňujúce návrhy, no spoločné stanovisko skupiny je pre nás prijateľné. Chcel by som preto uvítať túto správu a zablahoželať spravodajcovi.
<P>
Pesticídy sú na jednej strane dôležitým a základným podporným prostriedkom moderného európskeho poľnohospodárstva, ale na druhej strane ich nesprávne používanie a používanie škodlivých látok má na svedomí vznik zdravotných problémov, smrteľné nehody a znečisťovanie životného prostredia. Verejní činitelia, úrady, miestne vlády, farmári, mimovládne organizácie a občania potrebujú správne informácie o používaní pesticídov, aby sa znížilo riziko a zamedzilo sa negatívnym účinkom používania pesticídov. Z tohto dôvodu je návrh európskej štatistiky pesticídov pozitívnym krokom k ekologickejšiemu poľnohospodárstvu. Na základe európskej štatistiky môžeme monitorovať a vyhodnocovať pozitívne zmeny, ktoré má zabezpečiť nová legislatíva pre pesticídy, t. j. smernica o používaní pesticídov, Tematická stratégia udržateľného využívania pesticídov a nariadenie o schvaľovaní pesticídov.
<P>
Od začiatku som navrhoval a podporoval včlenenie biocídnych produktov do tejto smernice, s odobrením skupiny PSE. Ako vo väčšine prípadov, aktívna zložka biocídov sa používa aj ako produkt na ochranu rastlín. Biocídy teda majú takmer rovnaký účinok na zdravie ľudí a životné prostredie. Po uvoľnení do prostredia už nemá význam skutočnosť, či bola látka vyrobená ako biocíd alebo ako produkt rastlinnej výroby. Bude rozumné, ak najskôr zozbierame štatistické údaje iba o biocídnych produktoch.
<P>
Obchodné tajomstvo je vždy citlivou otázkou, preto ma teší, že všetci uznávame, že táto smernica musí zohľadniť povinnosti vyplývajúce z Aarhuského dohovoru o prístupe k informáciám. Preto som podporil pozmeňujúci a doplňujúci návrh, ktorým sa stanovuje záväzok pre výrobcov, aby verejnosti poskytli správne informácie. Dúfam, že po kompromise politických strán zastúpených v tomto parlamente, dosiahneme dobrú dohodu v prvom čítaní s Radou a možno o niekoľko rokov budem môcť z tohto miesta prečítať užitočné údaje z najnovšej európskej štatistiky pesticídov.
<SPEAKER ID="468" NAME="Marios Matsakis">
v mene skupiny ALDE. - Vážená pani predsedajúca, úprimne blahoželám pánovi spravodajcovi Staesovi k vynikajúcej správe, za úsilie, ktoré vynaložil na dosiahnutie kompromisu a konsenzu medzi rôznymi politickými skupinami. Harmonizácia štatistík všetkých štátov EÚ o predaji a využívaní produktov na ochranu rastlín a správne využitie takejto štatistiky by bezpochyby významne vylepšilo prípravu presných hodnotení vplyvov používania takýchto výrobkov na životné prostredie a ľudské zdravie, a tak umožnilo prijímanie nápravných opatrení.
<P>
S cieľom, aby bola táto harmonizácia efektívna, a tak aj čo najužitočnejšia, spravodajca správne vykonal niekoľko zmien, ktoré odzrkadľujú kompromisnú dohodu väčšiny skupín a ktoré sa týkajú štyroch hlavných oblastí. Po prvé, produkcie štatistických údajov, ktoré sú porovnateľné a zlučiteľné vo všetkých členských štátoch. Po druhé, zamedzenia duplicitnému zberu údajov, aby sa znížili výdavky a záťaž odborných používateľov. Po tretie, potreby včleniť do rozsahu nariadenia aj nepoľnohospodárske použitie, a po štvrté, potreby čo najväčšieho využitia zozbieraných údajov.
<P>
Veľkú väčšinu týchto zmien a doplnení, tak, ako ich takmer jednomyseľne schválil Výbor pre životné prostredie, verejné zdravie a bezpečnosť potravín, považujeme za užitočné a potrebné, a preto ich podporíme. Negatívne budeme hlasovať iba pri troch pozmeňujúcich a doplňujúcich návrhoch, konkrétne pri návrhoch 24, 27 a 29. Okrem toho úplne podporíme ďalších päť pozmeňujúcich a doplňujúcich návrhov, ktoré predložili Zelení a ostatní.
<P>
Na záver by som chcel znovu vysloviť všeobecný predpoklad, že úspešné splnenie cieľov tohto legislatívneho návrhu bude veľmi závisieť od jeho dôsledného vykonávania a v tomto zmysle má rozhodujúci význam konštruktívna účasť a úplné odhodlanie úradov členských štátov. Dúfajme, že to tak bude vo všetkých 27 členských štátoch.
<SPEAKER ID="469" NAME="Hiltrud Breyer">
v mene skupiny Verts/ALE. - (DE) Vážená pani predsedajúca, chcela by som spravodajcovi úprimne zablahoželať. Aj my v súčasnosti v balíku EÚ pre pesticídy ponúkame radu, ako môžeme ochrániť ľudí, zvieratá a životné prostredie pred poškodením spôsobeným škodlivými pesticídmi, je to náš cieľ. Základnou požiadavkou tohto cieľa sú dostatočné údaje.
<P>
Dúfam, že toto hlasovanie vysiela silný signál vyzývajúci na ochranu životného prostredia a zdravia. Dôverné prevádzkové informácie nie sú zahrnuté do zberu a uverejňovania údajov a zároveň je zabezpečené právo spotrebiteľov na informácie a transparentnosť. Ja osobne uprednostňujem princíp sprístupnenia čo najväčšieho množstva informácií na internete. Bolo by to úplne v súlade s mojou správou o povolení pesticídov. Skúsenosti z postupu autorizácie ukazujú, že potrebujeme spoľahlivé údaje o používaní pesticídov v Európe a harmonizované metódy zberu údajov. Iba ak budeme mať k dispozícii dobré údaje, môžeme dúfať, že sa zníži množstvo nedorozumení a nesprávnych informácií.
<P>
Na záver by som chcela spomenúť niečo, čo sa nenachádza v správe o štatistike, ale je môjmu srdcu blízke. V poslednom čítaní o povolení pesticídov sme rozhodli aj o pesticídovom preukaze pre veľkoobchod a maloobchod. Toto si tiež vyžaduje údaje o využívaní pesticídov. Veľkoobchod a maloobchod si vyžaduje tieto informácie a ja dúfam, že členské štáty im nebudú stáť v ceste. Je to zároveň správne odobrenie štatistických údajov o pesticídoch.
<P>
Dúfam, že nás tento cieľ spojí v dosiahnutí lepšej ochrany ľudí, zvierat a životného prostredia vďaka spoľahlivejším číslam a údajom.
<SPEAKER ID="470" NAME="Jens Holm">
v mene skupiny GUE/NGL. - (SV) Vážená pani predsedajúca, najskôr sa chcem poďakovať pánovi Staesovi za dobrú správu, ktorú samozrejme v skupine GUE/NGL podporujeme. Jedným z cieľov obsiahnutých v tejto správe je znížiť použitie pesticídov na základe zlepšenia štatistiky, čo skutočne naliehavá úloha. Používanie toxických látok a rôznych chemikálií v poľnohospodárstve je v Európe čoraz častejšie. Toxické látky sa potom nachádzajú v potravinách, ktoré konzumujeme my aj naše deti. Týka sa to nás všetkých. Malo by to znepokojovať všetkých, ktorým záleží na vlastnom zdraví a našom životnom prostredí.
<P>
V mojej vlasti je dlhodobou víziou ekologického hnutia poľnohospodárstvo bez chemikálií. Nanešťastie je tento cieľ dnes ešte stále príliš vzdialený. Použitie chemických látok je v poľnohospodárstve čoraz väčšmi rozšírené, nielen v Európskej únii ako celku, ale aj vo Švédsku. Mám jednu konkrétnu otázku pre pána komisára Almuniu. Ak určitá krajina chce zakázať určitú chemickú látku v poľnohospodárstve, nemala by mať na to možnosť slobodného rozhodnutia? Žiaľ, zaznamenali sme už mnoho prípadov, keď členské štáty chceli zakázať použitie určitých pesticídov, no vaša Komisia im v tom zabránila. Prečo? Nemalo by mať životné prostredie a verejné zdravie prednosť pred potrebou úplnej harmonizácie?
<SPEAKER ID="471" NAME="Irena Belohorská" AFFILIATION="NI">
Správa týkajúca sa štatistiky produktov ochrany rastlín úzko súvisí so správou o Tematickej stratégii udržateľného využívania pesticídov.
<P>
Ak má byť táto správa v súlade so stratégiou, potom je nevyhnutné, aby sa prvky stratégie, na ktorých sme sa už dohodli a ktoré sme schválili, premietli aj do tohto návrhu nariadenia. Týka sa to hlavne názvu nariadenia a nahradenia termínu 'produkty ochrany rastlín' termínom 'pesticídy'. Okrem toho, včlenenie biocídov do rozsahu nariadenia treba vnímať ako prvok, ktorý je už schválený v tematickej stratégii ale aj v smernici o pesticídoch. Biocídy sa musia začleniť do rozsahu ešte skôr, ako sa prvá správa predloží Komisii. Všetky príslušné vlastnosti biocídov sú nám veľmi dobre známe. Preto nie je dôvod na ich nezačlenenie alebo na vyčkávanie na ďalšie informácie. Zbytočne by sa tým oddialil výklad termínu pesticídy, ktorý zahŕňa produkty ochrany rastlín aj biocídy.
<P>
Z tohto dôvodu vehementne odmietam pozmeňujúci a doplňujúci návrh 33, ale podporím pozmeňujúci a doplňujúci návrh 2, keďže Parlament už v tejto otázke dospel k dohode a tento pozmeňujúci návrh je sám osebe v súlade s tematickou stratégiou a smernicou o pesticídoch, ktorú Parlament schválil v októbri 2007.
<SPEAKER ID="472" NAME="Christa Klaß" AFFILIATION="PPE-DE">
Vážená pani predsedajúca, vážený pán komisár, produkty ochrany rastlín sa testujú a štatistika je súčasťou balíka, ktorý obsahuje aj nariadenie o povolení pesticídov a smernicu o udržateľnom využívaní pesticídov. Cieľom celého balíka je udržať na minime účinky produktov ochrany rastlín na ľudské zdravie a životné prostredie. Tlak konkurenčného boja na vnútornom trhu a cezhraničné ekologické aspekty si vyžadujú spoločný prístup k tejto otázke .
<P>
Ale aj prístup tokov potravín z celého sveta na naše trhy poukazuje na skutočnosť, že záväzky musia byť primerané, aby mohli byť účinné. Nikomu by nepomohlo, keby sme ovocie, zeleninu a mäso dovážali výlučne z tretích krajín, ak by povinnosti vytvorili príliš ťažké podmienky pre domácu výrobu. My v Európe nemáme vplyv na toky potravín z tretích krajín. Jedinou možnosťou je určiť maximálne reziduálne množstvá, no na to nie sme ešte dostatočne pripravení, nehovoriac o zavedení pesticídových preukazov.
<P>
Je správne zaznamenávať štatistické údaje o predaji pesticídov pre monitoring tokov a vývoja ochrany rastlín. Prisľúbeným cieľom tohto postupu je znížené riziko výskytu škodcov. Zber údajov musí zaručovať porovnateľnosť a oznamovacia povinnosť sa musí udržať na minime. Zaznamenávanie tokov látky je jasným preregulovaním, pretože v prvotnej fáze nie je isté, či sa príslušná látka použije na výrobu prostriedku na ochranu rastlín, biocídu alebo aj lieku. Biocídy sa musia sledovať samostatne a tu očakávame návrh Komisie o povolení a použití biocídov. Až potom bude možné pracovať so štatistikou, ktorá je stále potrebná.
<P>
Je potrebné oveľa prísnejšie vyšetrovať nezákonné používanie prostriedkov ochrany rastlín. Na to potrebujeme zvýšený monitoring existujúcich zákonov. Podľa môjho názoru tu štatistika sama osebe nepomôže. V štatistike, pán Staes, predsa nenájdete porušovateľov zákona.
<SPEAKER ID="473" NAME="Péter Olajos" AFFILIATION="PPE-DE">
Ďakujem, vážená pani predsedajúca. Niet pochýb, že látky vyvinuté na potlačenie škodlivých organizmov a parazitov rastlín radikálne zmenili európske poľnohospodárstvo. Lenže tieto chemické látky majú škodlivý účinok na ľudské zdravie a životné prostredie. Výrobky ochrany rastlín, ktoré sú obzvlášť škodlivé, sa musia vyňať z obehu a použitie chemikálií na tieto účely sa musí významne obmedziť. Nato však potrebujeme spoľahlivé štatistické údaje porovnateľné a harmonizované na úrovni Európskej únie. Týmto krokom nechceme vytvoriť nadmernú záťaž pre používateľov týchto produktov, poľnohospodárske podniky; toto nie je naším cieľom.
<P>
Na druhej strane by sme chceli každé nepoľnohospodárske používanie prostriedkov na ochranu rastlín zahrnúť do rozsahu štatistiky, takže aj do rozsahu budúcej legislatívy. Uvediem príklad. V Európe sa železničné kamenné násypy postrekujú, alebo skôr zmývajú herbicídom, izopropylamínovou soľou. Celková dĺžka železničnej trate v Európskej únii je približne 213 000 km a množstvo chemikálie, ktorým ju polievame, predstavuje podľa odhadov zhruba 900 000 litrov. Následne presakuje do podzemných vôd spolu s dažďom a nakoniec končí v našom tele. Dodnes sme tomu nevenovali primeranú pozornosť, no táto situácia sa musí zmeniť.
<P>
Správa, ktorú máme pred sebou, je neoddeliteľne spojená s legislatívnym balíkom, o ktorom sme diskutovali minulý rok, preto by sme k nej mali takto pristupovať. Tento balík tvorí rámcová smernica o udržateľnom využívaní látok na ochranu rastlín, na ktorú odkázala aj moja kolegyňa z Európskej ľudovej strany, pani Klaß, tematická stratégia udržateľného využívania pesticídov, ktorú minulý rok pripravila pani Belohorská a nariadenie o umiestňovaní nových produktov ochrany rastlín na trhu, v ktorom pani Breyer, osoba zodpovedná za túto tému v Európskom parlamente, vytyčuje budúce smerovanie udržateľného využívania produktov ochrany rastlín. Blahoželám spravodajcovi a podporujem túto správu. Ďakujem veľmi pekne.
<SPEAKER ID="474" NAME="Paul Rübig" AFFILIATION="PPE-DE">
Vážená pani predsedajúca, vážený pán komisár, dámy a páni, toto je dnes už druhá správa o štatistike a rád by som Komisii pripomenul, že sme si vlastne stanovili cieľ znížiť administratívne výdavky o 25 %, keďže v súvislosti so štatistikou naďalej zaznievajú protesty zúčastnených, aby sme nedovolili ďalší nárast výdavkov a nákladov. Vcelku sa stotožňujem s názorom, že udržateľné využívanie produktov ochrany rastlín je veľmi dôležité pre budúci vývoj génového inžinierstva a biotechnológie a taktiež som presvedčený, že ukazovatele rizík majú zvláštny význam pre ľudské zdravie a životné prostredie.
<P>
Nemali by sme však zabudnúť na všeobecný cieľ Lisabonského programu, ktorým je zamestnanosť a v konečnom dôsledku rast v týchto sektoroch, ani by sme nemali požiadavky sprísňovať byrokratickými povinnosťami zberu štatistických údajov, ktoré je v skutočnosti možné veľmi ľahko získať v mnohých sektoroch.
<SPEAKER ID="475" NAME="Czesław Adam Siekierski" AFFILIATION="PPE-DE">
Vážená pani predsedajúca, hlavnými informáciami, ktoré by mali členské štáty zhromažďovať, sú údaje o množstve použitých produktov. Tieto umožnia členským štátom vykonávať jednotlivé analýzy, teda analýzy v súlade s národnými plánmi. Výrobcovia by mali poskytovať informácie o použití pesticídov, ktoré majú rozhodujúci význam. Národné údaje by sa mali v každom členskom štáte zhromaždiť a poslať Komisii v podobe súhrnnej informácie. Takáto celková informácia je dostatočná pre ďalšiu analýzu na úrovni EÚ. Pri regulácii povinností členských štátov by sme mali byť obozretní, aby sme nepridelili miestnym vládam pomoc pre zber podrobných informácií, pretože to nemusí vôbec pomôcť, ale naopak môže vyvolať efekt zakrývania a nahlodať motiváciu členských štátov na presadenie vznešenej myšlienky tejto smernice v praxi.
<SPEAKER ID="476" NAME="Avril Doyle" AFFILIATION="PPE-DE">
Vážená pani predsedajúca, mám niekoľko krátkych otázok, ak dovolíte, pre pána komisára vaším prostredníctvom. Bolo by možné odvodiť množstvá produktov ochrany rastlín používaných v nepoľnohospodárskych situáciách, napríklad na golfových ihriskách, v parkoch, na letiskách, pri železničných tratiach, pri okrajoch ciest, v domácnostiach a záhradách, so zreteľom na celkové množstvá, teda celkové množstvo mínus produkty použité v poľnohospodárstve?
<P>
Po druhé, biocídy sa používajú v širokej škále situácií a rôznymi spôsobmi, aj v domácnostiach, a teda aj keď je možné zbierať údaje o kvantite biocídov umiestnených na trhu, je veľmi ťažké predstaviť si zber kompletných údajov o použití biocídov. Alebo sa návrh týka iba zahrnutia poľnohospodárskeho použitia biocídov? A ak ide výlučne o poľnohospodárske využitie biocídov, prečo sa potom zaoberáme nepoľnohospodárskym použitím prostriedkov ochrany rastlín?
<P>
Moja tretia otázka znie: mohla by explicitná podmienka štatistiky výroby, dovozu, vývozu a distribúcie prostriedkov ochrany rastlín viesť k zmätočným výsledkom a eventuálne k duplicitnému výpočtu množstiev prostriedkov ochrany rastlín?
<SPEAKER ID="477" NAME="Marios Matsakis" AFFILIATION="ALDE">
Vážená pani predsedajúca, chcel som iba vyzdvihnúť význam jedného bodu, ktorý sa týka tejto aj predchádzajúcej správy. Je to skutočnosť, že štatistické údaje nie sú dôležité samy osebe. Samozrejme, že dôležitou je interpretácia štatistických údajov, vytváranie správnych záverov a implementácia opatrení riadených štatistickými údajmi.
<P>
V tejto súvislosti spravodajca spomenul veľmi významný návrh týkajúci sa expertných skupín, ktoré by mali vyhodnocovať zozbierané údaje. Preto by som sa chcel opýtať pána komisára, čo si myslí o takýchto expertných skupinách na vyhodnocovanie údajov.
<SPEAKER ID="478" NAME="Predsedajúca">
Komisár na konci rozpravy nevystúpi. Informoval nás, že na otázky pani Doyle odpovie písomne.
<SPEAKER ID="479" NAME="Bart Staes">
spravodajca. ?(NL) Dámy a páni, ďakujem vám za všetky povzbudzujúce slová. Verím, že som v tomto parlamente našiel veľkú podporu. Ako povedal pán komisár v úvodnej reči, stanoviská Komisie, Rady a Parlamentu sa zbližujú; je to niečo, čo nebolo možné dosiahnuť v prvom čítaní. V skutočnosti to bolo úplne nemožné, aj napriek skutočnosti, že som dvakrát konzultoval so slovinským aj portugalským predsedníctvom.
<P>
Skutočnosť, že sa tieto stanoviská zbližujú, dokazujú aj slová komisára o biocídoch. Povedal, že Komisia uvažuje o revízii tejto smernice. Chcem však zostať zdržanlivým, a verím, že znenie návrhu nariadenia vychádzajúce zo schváleného textu správy pani Klaß je tiež zdržanlivé. Po druhé, celkom presne som si všimol ponuku pána komisára čo najlepšie využiť už dostupné štatistiky výroby pesticídov, čo predstavuje dôležitý príspevok k rozprave, aj so zreteľom na druhé čítanie. Dámy a páni, znovu vám ďakujem. Už vás nechcem dlhšie zdržiavať. Je už neskoro a myslím si, že si všetci zaslúžime trochu oddychu.
<SPEAKER ID="480" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="481" NAME="Daciana Octavia Sârbu  " AFFILIATION="PSE">
písomne. - (RO) Návrh nariadenia je zameraný na zníženie účinkov využívania prostriedkov ochrany rastlín na životné prostredie a ľudské zdravie na základe vytvorenia mechanizmu výpočtu ukazovateľov rizík a monitoringu cieľov určených Tematickou stratégiou udržateľného využívania pesticídov. Ako virtuálna spravodajkyňa som sa nazdávala, že je nevyhnutné zabezpečiť zhodu definícií v balíku pre pesticídy, a preto som sa rozhodla pre včlenenie biocídov do návrhu nariadenia, s cieľom zabezpečiť rozšírenú ochranu používateľov. Prostredníctvom tohto návrhu chceme zlepšiť systém zberu údajov a podporiť harmonizáciu existujúcich štatistík medzi jednotlivými členskými štátmi, aby sme mohli zisťovať mieru dosiahnutého pokroku v tejto oblasti a vykonávať opatrenia potrebné na splnenie cieľa znížiť riziká spôsobené pesticídmi. Navyše, dostupnosťou oficiálnej štatistiky v celej Európe by sa zvýšila transparentnosť trhu a zlepšila hospodárska súťaž v pesticídovom priemysle. Zníženie používania pesticídov bude zároveň osožné pre spoločnosť, vďaka zlepšeniu kvality potravín, zníženiu znečistenia pitnej vody, ochrane životného prostredia a udržateľnému zachovaniu prírodných zdrojov. Európska únia si musí byť istá, že zdravie jej občanov nie je ohrozené týmito rizikovými látkami a musí stimulovať nové ekologicky účinné poľnohospodárske postupy.
