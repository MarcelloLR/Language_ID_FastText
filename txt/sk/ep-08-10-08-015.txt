<CHAPTER ID="015">
Nadviazanie na Lamfalussyho postup - systém dohľadu v budúcnosti (rozprava) 
<SPEAKER ID="085" NAME="Predsedajúci">
Ďalším bodom programu je správa pani Ieke van den Burgovej a pána Daniela Dăiana v mene Výboru pre hospodárske a menové veci o nadviazaní na Lamfalussyho postup: systém dohľadu v budúcnosti.
<SPEAKER ID="086" NAME="Ieke van den Burg">
spravodajkyňa. - Vážený pán predsedajúci, od roku 2002 som sa zaoberala otázkou stability a dohľadu na finančných trhoch. Už vtedy som sa v správe Parlamentu o obozretnom dohľade zasadzovala za silný systém európskeho dohľadu porovnateľný s európskym systémom centrálnych bánk.
<P>
Vďakabohu, v týchto turbulentných časoch máme euro a Európsku centrálnu banku, ale je o to viac zahanbujúce, že nemáme túto silnú štruktúru dohľadu. V tom čase som nemohla získať väčšinu Parlamentu pre túto revolučnú reformu - všetci hovorili o evolúcii. Napriek tomu, keď som sa v priebehu rokov rozprávala s mnohými zástupcami dozorných orgánov a ďalšími vysokými predstaviteľmi priemyslu a dohľadu, ľudia mi hovorili: "Nemôžeme to povedať nahlas, ale máte pravdu v tom, že sa niečo musí stať: skutočná krízová situácia ukáže, že toto nestačí."
<P>
Takže sme potrebovali krízu na to, aby vznikol dojem naliehavosti. Pravdaže, uprednostnila by som, keby sme sa takejto kríze vyhli, a bola by som radšej, keby sme boli lepšie pripravení. Avšak kríza je tu a to cunami, ktoré pán McCreevy ešte pred niekoľkými týždňami, keď sme sa zaoberali správami pána Rasmussena a pána Lehneho, nechcel vidieť, je tu a povedala by som, že je nevídane silné.
<P>
Očakávala by som, že teraz nastane aktivita, avšak som sklamaná a v rozpakoch, že v Európskej únii toho robíme príliš málo a príliš neskoro. Celý svet sa prizerá, my sa však nedokážeme dohodnúť na spoločnom postupe. Dokonca aj ekonómovia a komentátori, ktorí nadšene vítali toto úžasné a inovatívne finančné inžinierstvo, ktoré nemali brzdiť regulácie, sa takmer jednomyseľne zhodujú vo svojom sklamaní z toho, čo európski lídri doteraz urobili. Mohla by som uviesť napríklad úvodník vo včerajšom vydaní Financial Times, kde sa píše: "Európski lídri zatiaľ preukázali čisto deklaratívny typ jednoty, keď spoločne vyhlasovali, že sa všetci o tento problém postarajú vo svojich vlastných krajinách." Noviny Financial Times teda taktiež dospeli k záveru, že potrebujeme dirigenta, a nielen sólistov.
<P>
Myslím si, že Parlament bude mať zajtra príležitosť ukázať, že nielen spievame svoje vlastné árie ľútosti a hnevu a vzájomne sa obviňujeme, ale dokážeme skutočne konštruktívne prispieť k vytvoreniu vodcovského modelu a zhromaždiť veľmi konkrétne návrhy, ktoré by Európska komisia mohla okamžite iniciovať.
<P>
Pre mnohých iných poslancov Parlamentu to môže vyznievať pomerne formálne, môžem vás však ubezpečiť, že sme to vo Výbore pre hospodárske a menové veci dobre premysleli a pripravili. Pán komisár, dať zelenú tomuto procesu a odštartovať ho od vás vyžaduje iba vodcovský prístup a odvahu. Nemali by ste príliš načúvať lobistom finančného sveta, ktorí vám bránia v tom, aby ste konali. A, samozrejme, mali by ste počúvať odborníkov - máte však politickú zodpovednosť za to, aby ste sa týchto iniciatív chopili.
<P>
Pán Barroso sa už zmienil o niektorých krátkodobých opatreniach. Teším sa tomu, čo pán Barroso povedal o skupine "múdrych osôb", ale znova upozorňujem, že ide o niečo, čo sme v Parlamente navrhovali pred dvoma rokmi a v čom ste nás nepodporili. V súvislosti s návrhmi smernice o kapitálových požiadavkách (CRD), s opatreniami pre ratingové agentúry: nie je mi úplne jasné, aké opatrenia predložíte v otázke odmien pre riadiacich pracovníkov. Verím, že v tomto prípade nepočúvnete iba slabé návrhy Rady Ecofin, ale ste ochotní zájsť o trochu ďalej. A nakoniec k dohľadu: nejde len o dlhodobé opatrenia pre skupinu "múdrych osôb". S niečím by sme mali začať hneď teraz. Pokiaľ ide o moje pozmeňujúce a doplňujúce návrhy č. 5, 6 a 7: verím, že návrh, ktorý priamo vedie k vymenovaniu nezávislého predsedu a podpredsedu európskej štruktúry dohľadu, sa stretne s podporou.
<SPEAKER ID="087" NAME="Daniel Dăianu">
spravodajca. - Vážený pán predsedajúci, túto chvíľu využijem iba na to, aby som povedal pár slov k otázkam, ktoré tvoria rámec verejnej diskusie o regulácii a dohľade.
<P>
Po prvé, voľné trhy nie sú synonymom absencie regulácií. Laxná menová politika môže viesť k vyššej inflácii a prípadne k recesii, sama osebe však nemôže spôsobiť kolaps finančného systému. Charakteristiky finančného systému, ktoré priniesli hrozbu kolapsu, sú štrukturálnymi charakteristikami nového finančného systému.
<P>
Hlavnou príčinou tejto krízy je neprimerane regulovaný finančný systém. Hypotéky nie sú ničivé samé osebe: ničivými sú zle zostavené cenné papiere, ktoré z nich vychádzajú. Zoskupovanie finančných produktov môže na trhy vniesť neprehľadnosť. Kompenzačné schémy, ktoré vedú k nezodpovednému správaniu: tie sú ničivé. Zavádzajúce modely sú ničivé, extrémne zvyšovanie podielu cudzieho kapitálu je nesprávne. Nevenovať sa týmto problémom by bolo nesmiernou chybou.
<P>
Nie každá finančná inovácia je neškodná. Je preto zvláštne počuť, že nové regulácie sú zlé, pretože údajne potláčajú finančné inovácie.
<P>
Budovanie vhodnej regulácie a dohľadu neznamená zavádzanie socializmu. Je to o tom, v akom type trhového hospodárstva chceme žiť. Môže to viesť k opätovnému vytvoreniu prvkov štátneho kapitalizmu, s tým súhlasím, a treba o tom diskutovať.
<P>
Spoliehať sa na iniciatívy, ktoré vychádzajú z priemyslu, je úplne nedostatočné, pretože tieto iniciatívy často slúžia záujmovým skupinám.
<P>
Prečo sa nedokážeme poučiť z predchádzajúcich kríz? Záujmové skupiny môžu mať očividne rozsiahlu sféru vplyvu a môžu sa snažiť ovplyvňovať regulácie a dohľad vrátane správania ľudí, ako sme my.
<P>
Majú morálne hodnoty význam? Áno, verím, že na nich záleží. Príčina chaosu, v ktorom sa dnes nachádzame, tkvie aj v tom, že niektorí verili, že morálne hodnoty nemajú v podnikaní miesto. Regulačné a dozorné orgány by mali porozumieť týmto systémovým rizikám. Mali by byť ostražité, pokiaľ ide o finančnú stabilitu.
<P>
Napätiu a krízam nemožno úplne zabrániť, môžeme však obmedziť škody, ktoré spôsobujú. Predovšetkým v zlých časoch potrebujeme komplexné odpovede na krízy a skutočnú koordináciu medzi EÚ, USA a ďalšími významnými finančnými centrami.
<SPEAKER ID="088" NAME="Charlie McCreevy">
člen Komisie. - Vážený pán predsedajúci, dovoľte mi začať pripomienkami k situácii na finančných trhoch. Nachádzame sa v najzávažnejšej kríze, akú sme mali možnosť zažiť. To, čo začalo ako kríza s rizikovými hypotékami, sa posunulo oveľa ďalej a zachvátilo celé hospodárstvo. Obavy o schopnosť získať financovanie vytvárajú ešte väčší nedostatok dôvery medzi všetkými ekonomickými aktérmi. Kým nedôjde k rýchlemu uvoľneniu poskytovania úverov, budeme čeliť pokračujúcemu zhoršovaniu situácie s evidentným vplyvom na hospodársku činnosť. Uvoľnenie poskytovania úverov je dnes prioritou číslo jeden. Opatrenia, ktoré teraz podniknú centrálne banky, budú významným prínosom k odblokovaniu úverových tokov.
<P>
V uplynulých týždňoch sme videli, že žiadne hospodárstvo ani finančný trh nie sú imúnne voči tomu, čo sa deje.
<P>
Na včerajšej Rade ECOFIN boli obavy ministrov financií očividné. Uznali sme, že vlády musia zasiahnuť, aby posilnili finančné trhy, či už to bude pomocou kapitálových injekcií, záruk alebo iných prostriedkov. V tomto prípade neexistuje žiadna zázračná zbraň. Podstatné sú dôrazné a rýchle reakcie.
<P>
Čo sa tohto týka, Komisia demonštruje svoju schopnosť reagovať rýchlo. V kolégiu na budúci týždeň predložím pozmeňujúce a doplňujúce návrhy k systému ochrany vkladov, ktoré zvýšia minimálnu úroveň ochrany a od členských štátov budú vyžadovať, aby zaviedli procedúry na rýchle vyplácanie vkladov.
<P>
Na včerajšej Rade Ecofin sa dohodlo, že členské štáty zvýšia súčasnú úroveň najmenej na 50 000 EUR, pričom mnohé štáty túto úroveň zvýšia na 100 000 EUR. Do istej miery to odráža rozdiely v priemerných úsporách v jednotlivých členských štátoch.
<P>
Okrem toho bezodkladne zavádzame zmeny do našich účtovných pravidiel, aby sa zabezpečilo, že banky v EÚ budú môcť ťažiť z rovnakej flexibility, aká sa ponúka bankám v Spojených štátoch, menovite z možnosti presunúť aktíva z obchodných kníh do bankových kníh jednotlivých bánk, ak to budú chcieť. Ide o komitologické opatrenie a verím, že Parlament s ním ako naliehavou záležitosťou dokáže vyjadriť súhlas. Zatiaľ budem veriť, že vnútroštátne dozorné orgány budú už tieto nové ustanovenia uplatňovať tak, aby banky mohli vo výsledkoch z tretieho štvrťroka profitovať z tejto novej možnosti, ak si to budú želať. Okrem toho, ak neexistujú platné informácie o trhu, je k dispozícii súhlas Rady pre medzinárodné účtovné štandardy (IASB) s definíciou Americkej komisie pre cenné papiere a burzu (US SEC), ktorá sa týka využívania účtovania v objektívnych hodnotách. Toto je taktiež mimoriadne relevantné pre banky a malo by sa používať vo výkazníctve z tretieho štvrťroka.
<P>
Pokračujeme, samozrejme, v práci na rýchlej realizácii strategického plánu rady Ecofin s cieľom posilniť možnosti Európskej únie pri predchádzaní a zvládaní finančných kríz v budúcnosti. Realizácia týchto iniciatív celkovo napreduje.
<P>
V časoch krízy je potrebné, aby politikov bolo vidieť aktívnych, aby dodávali odvahu verejnosti. V Bruseli to nie je inak, až na to, že priestor na manévrovanie je menší. Nemáme prístup k finančným prostriedkom, ktoré sú potrebné na boj proti tejto kríze. Financie kontrolujú centrálne banky a ministri financií. Musíme sa snažiť maximalizovať spoločný prístup členských štátov. Nemožno pochybovať o tom, že spoluprácou členské štáty dosiahnu oveľa silnejšiu pozíciu v boji proti postupnému zhoršovaniu situácie, ktoré nás postihuje. Musíme pokračovať v poskytovaní pomoci členským štátom, aby mohli napĺňať spoločné ciele a uskutočňovať spoločné opatrenia. Tam, kde disponujeme nástrojmi, budeme rýchlo napredovať pomocou ľubovoľného potrebného opatrenia.
<P>
Teraz k vašej správe o "nadviazaní na Lamfalussyho postup a o systéme dohľadu v budúcnosti": chcel by som zablahoželať Výboru pre hospodárske a menové veci - najmä pani van den Burgovej a pánovi Dăianovi - k ich vynikajúcej práci pri zostavovaní takejto inšpiratívnej a rozsiahlej správy. Správa poukazuje na mnohé náročné úlohy, ktoré pred nami stoja v súvislosti so súčasnou finančnou krízou. Inovatívne a dobre premyslené návrhy na reformu regulácie a dohľadu sú za súčasnej situácie rozhodujúce a nevyhnutné.
<P>
Do svojej správy ste zahrnuli pomerne náročný zoznam odporúčaní, ktoré si budú vyžadovať legislatívne kroky. Je povzbudivé vidieť, že mnohé otázky, na ktoré upozorňujete, sa zhodujú s tými, ktoré považuje za prioritu aj Komisia. V mnohých prípadoch práca na iniciatívach zodpovedajúcich týmto odporúčaniam buď prebieha, alebo sa plánuje.
<P>
Dovoľte mi spomenúť niektoré z našich najdôležitejších iniciatív, ktoré prebiehajú: napríklad návrh Solventnosť II, návrhy na revíziu smernice o kapitálových požiadavkách, ktorú minulý týždeň prijalo kolégium komisárov, a legislatívny návrh o ratingových agentúrach, ktorý sa očakáva čoskoro.
<P>
Iniciatívy premietajú mnohé odporúčania predložené vo vašej správe.
<P>
Pozmeňujúce a doplňujúce návrhy k smernici o kapitálových požiadavkách pokrývajú rozhodujúce oblasti a zásadne posilnia regulačný rámec pre banky EÚ a finančný systém. Verím, že nás v tomto plne podporíte. Podstatné je dohodu dosiahnuť do apríla budúceho roku.
<P>
Čoskoro pokročíme aj s návrhom o ratingových agentúrach. Cieľom návrhu bude zaviesť právne záväzné oprávnenia a masívny vonkajší režim dohľadu, pričom európske regulačné orgány budú dohliadať na politiky a procedúry, podľa ktorých postupujú ratingové agentúry. Výbor európskych regulačných orgánov cenných papierov (CESR) bude zohrávať významnú úlohu pri koordinácii.
<P>
Pokiaľ ide o dozorný rámec EÚ, pracujeme na revízii rozhodnutí Komisie, ktorými sa zriaďujú tri výbory dozorných orgánov. Do konca roka budú týmto výborom pridelené konkrétne praktické úlohy, napríklad (i) sprostredkovanie, (ii) navrhovanie odporúčaní a usmernení a (iii) explicitná úloha na posilnenie analýzy a citlivosti na riziká pre stabilitu finančného systému EÚ.
<P>
Taktiež teraz musíme zvážiť dlhodobejšiu víziu európskeho dozoru. Súčasné udalosti poukazujú na jeho rezervy. Riešenie krízy zo strany Európskej centrálnej banky bolo príkladné. Teraz musíme seriózne popremýšľať o tom, ako vytvoriť dozorné mechanizmy pre cezhraničné finančné inštitúcie. Ako už oznámil predseda Barroso, chceme zriadiť skupinu na vysokej úrovni, ktorá sa prepracuje rôznymi možnosťami a predloží odporúčania, ako by sme mali postupovať.
<P>
Tým sa zrealizuje návrh uvedený vo vašej správe na vytvorenie skupiny na vysokej úrovni, ktorá by sa zaoberala európskymi dozornými mechanizmami.
<P>
Už som tu dosť dlho na to, aby som vedel, že dohoda o reformách dozorných mechanizmov nebude jednoduchá.
<P>
Ale ak sa zo súčasnej krízy nepoučíme, potom Európskej únii urobíme medvediu službu. Táto úvaha by nemala našu pozornosť odviesť od potreby podniknúť pragmatické kroky na posilnenie dozoru, ktoré sme predložili v návrhu Solventnosť II a v smernici o kapitálových požiadavkách. Podstatné sú kolégiá dozorných orgánov.
<P>
Čas, ktorý je pred nami, bude náročný. Všetci budeme musieť niesť svoju zodpovednosť. Teraz je čas, aby sme ukázali, že vzájomnou spoluprácou sa týmto náročným úlohám dokážeme postaviť. V tomto ohľade sa teším na silnú podporu Parlamentu.
<SPEAKER ID="089" NAME="Piia-Noora Kauppi">
v mene skupiny PPE-DE. - Vážený pán predsedajúci, myslím si, že to bola pani Tumpelová-Gugerellová, ktorá v polovici septembra v Nice vyhlásila, že najväčším omylom, ktorého sme sa dopustili, bolo to, že sa do Maastrichtskej zmluvy nezahrnula štruktúra finančného dohľadu. Touto otázkou spolu s rozhodnutiami v záverečnej fáze hospodárskej a menovej únie sme sa mali zaoberať už skôr.
<P>
Plne súhlasím s týmto názorom a pani Tumpelová-Gugerellová určite nie je jediná, kto to povedal. Koho však máme viniť za nedostatočný pokrok v štruktúre dohľadu? Nemyslím si, že by sme mali obviňovať vojakov Spoločenstva - a pod vojakmi Spoločenstva mám na mysli Európsku komisiu, ktorá naplnila očakávania, a aj Parlament: ako uviedla pani van den Burgová, túto otázku riešime od začiatku roka 2000 a Rade sme predložili niekoľko návrhov, avšak zdá sa, že Rada nie je ochotná konať.
<P>
Stále sa ešte čudujem, ako bolo možné zaviesť Lamfalussyho režim. Možno to spôsobila dohoda medzi Veľkou Britániou a Nemeckom, ktorá ponúkla sídlo Výboru regulačných orgánov cenných papierov (CESR) Parížu, myslím si však, že Rada bola absolútne neochotná v tejto otázke pokročiť. Takže teraz je ten správny čas, možno je príliš krátky a možno je príliš neskoro, ale aspoň niečo teraz robí aj Rada.
<P>
Parlament predložil niekoľko veľmi dôležitých návrhov. V poradí podľa priority sú tieto tri návrhy tie najdôležitejšie:
<P>
Prvý návrh sa týka predpísaných kolégií pre všetky cezhraničné finančné inštitúcie s právne záväznými pravidlami spôsobu ich pôsobenia, spoločného využívania informácií a typu používaných procedúr pri prijímaní rozhodnutí.
<P>
Druhý návrh sa týka zdokonaleného právneho štatútu pre výbory tretej úrovne a aj ich efektívnejších pracovných metód. V tejto otázke by možno Komisia mohla dať výborom tretej úrovne trochu viac priestoru na manévrovanie tak, aby boli v budúcnosti nielen poradnými, ale aj rozhodovacími orgánmi.
<P>
A tretí návrh sa týka posilnenia úlohy Európskej centrálnej banky v oblasti finančnej stability. Európska centrálna banka by mala dostávať viac informácií. Mala by byť prepojená s Výborom európskych regulačných orgánov cenných papierov (CESR) a Výborom európskych orgánov dohľadu nad poisťovníctvom a dôchodkovým poistením zamestnancov (CEIOPS) a tieto orgány by mali posilniť svoju spoluprácu.
<P>
Nakoniec sa chcem vyjadriť k transatlantickému dialógu. Teraz nie je ten správny čas na to, aby sme obmedzili transatlantické finančné služby. Viem, že to nie je chyba Komisie, ale závisí to hlavne od amerických krokov, myslím si však, že čím viac dokážete túto prebiehajúcu diskusiu udržať v chode, tým lepšie. Pre budúcnosť je mimoriadne dôležité...
<P>
(Predsedajúci prerušil rečníčku.)
<SPEAKER ID="090" NAME="Antolín Sánchez Presedo" LANGUAGE="ES">
Vážený pán predsedajúci, nemôžeme pred tým zatvárať oči. Súčasná kríza odhalila nedostatok dohľadu a ekonomického riadenia na finančných trhoch.
<P>
Občanom je jasné, že identifikovať riziká a predchádzať im je oveľa lepšie ako ich naprávať v čase, keď už narušili rovnováhu a poškodili finančné trhy a reálne hospodárstvo. Časy, keď veľká časť týchto finančných trhov fungovala netransparentným a nekontrolovaným spôsobom, keď boli trhy ponechané napospas nezodpovedným hrám nerozvážnych alebo bezohľadných aktérov, sa musia skončiť.
<P>
Voľný pohyb kapitálu, hospodárska a menová únia, rastúca zložitosť v oblasti finančných služieb a globalizácia si vyžadujú, aby sme presiahli vnútroštátny dozorný rámec. Musíme prikročiť k európskemu dohľadu. Európska únia sa nemôže strániť nových koncepcií, ako sú napríklad makroekonomický dohľad, systémové riziká, globálna finančná stabilita a potreba účasti na globálnom hospodárskom riadení, a nemôže z nich byť vynechaná.
<P>
Musíme preto rozhodným spôsobom prikročiť k európskemu dohľadu. Ak to neurobíme, bude to závažná strategická chyba v časoch zmien globálneho rozloženia sily. Musíme premôcť nečinnosť, aby sme vyriešili patovú situáciu v otázke návrhu Solventnosť II. Z tohto dôvodu budeme musieť skorigovať a prijať jednotný európsky prístup.
<P>
Aby sme zabezpečili súdržnosť a spravodlivosť pri riešení sporov medzi orgánmi alebo medzi rozličnými finančnými sektormi, musíme sa vzdať jednostranného prístupu a urobiť kroky k skutočne fungujúcemu európskemu systému. Spory medzi orgánmi nemožno riešiť prostredníctvom rozhodnutí, ktoré urobí iba jedna strana: nemožno byť sudcom i zainteresovanou stranou zároveň.
<P>
Z tohto dôvodu dôrazne podporujem správu pani van den Burgovej a pána Dǎiana. Som vďačný za to, že boli zohľadnené moje pozmeňujúce a doplňujúce návrhy, ktoré poslúžili ako inšpirácia pre niektoré kompromisy, a verím, že tie najambicióznejšie návrhy uspejú. Bude to dobré pre našich občanov a zásadné pre finančné trhy.
<SPEAKER ID="091" NAME="Wolf Klinz" LANGUAGE="DE">
Vážený pán predsedajúci, pán komisár, dámy a páni, na začiatku tohto desaťročia barón Lamfalussy predložil správu, v ktorej navrhol spôsoby, akými by dozorné orgány v Európe mohli lepšie a intenzívnejšie spolupracovať. V tom čase Rada tieto návrhy privítala, neurobila však s nimi vôbec nič. Ak má mať finančná kríza, ktorú práve zažívame, pozitívnu stránku, potom je ňou možno to, že otázka zlepšovania dohľadu získala vysokú prioritu.
<P>
Je ale prekvapujúce, že aby sa Komisia začala touto témou seriózne zaoberať, treba na to správu od Výboru pre hospodárske a menové veci v súlade s článkom 39. Isté je, že náročným problémom integrovaného a rastúceho finančného trhu budeme úspešne čeliť iba vtedy, ak dohľad zdokonalí svoju konvergenciu a ak sa zvýši jeho integrácia. Zatiaľ 58 zo 100 finančných konglomerátov pôsobí cezhranične. Samotná štatistika poukazuje na to, koľko toho treba urobiť.
<P>
Správa dvoch spravodajcov sa uberá správnym smerom. Pani Kauppiová sa o tom zmienila: zriadenie kolégií na dohľad nad cezhraničnými finančnými konglomerátmi v širokom rozsahu a posilnenie výborov tretej úrovne. To je v poriadku, treba si však pripomenúť, že malé členské štáty sú v týchto kolégiách často zastúpené iba ako dozorný orgán hostiteľskej krajiny, a preto je dôležité dostatočne prihliadať na ich záujmy.
<P>
Z krátkodobého a strednodobého hľadiska pravdepodobne neexistujú iné cesty k zlepšeniu situácie. Z hľadiska strednodobého až dlhodobého to však nebude stačiť. Musíme mať k dispozícii systém, ktorý si zaslúži pomenovanie európsky dozorný orgán, a tento systém by sa mal sám začleniť do systému európskych centrálnych bánk.
<SPEAKER ID="093" NAME="Pierre Jonckheer" LANGUAGE="FR">
Vážená pani predsedajúca, pán komisár, v mene svojej skupiny som už povedal, že závery Rady Ecofin podporujeme. Všimol som si, že burzy dnes opäť padali a že trhy po celej Európe sa dostali do fázy voľného pádu. Tieto opatrenia preto nepostačujú.
<P>
Pokiaľ ide o otázku zodpovednosti, súhlasím s pani Kauppiovou v tom, že Rada sa účinne vzpierala. Je však zrejmé, že, mierne povedané, Komisia - a najmä vy - ste nikdy neboli prívržencom väčšej regulácie na európskej úrovni. Počas celého vášho funkčného obdobia panovala predstava, že priemysel sa má regulovať sám. To je dôvod, prečo z hľadiska európskej legislatívy v oblastiach, o ktorých dnes diskutujeme, zaostávame.
<P>
Pokiaľ ide o správu, o ktorej sa bude zajtra hlasovať, moja skupina podporí všetky predložené pozmeňujúce a doplňujúce návrhy, predovšetkým návrhy pani spravodajkyne van den Burgovej. Z nášho pohľadu je cieľom týchto návrhov taktiež zabezpečiť, aby bolo k dispozícii viac záväzných ustanovení o sekuritizácii a mechanizmoch brániacich špekuláciám. Tieto návrhy znamenajú, že výbory tretej Lamfalussyho úrovne sú temer predchodcom tohto európskeho dohľadu, európskeho dozorného orgánu, o ktorý sa usilujeme.
<P>
To je smer, ktorým by sme sa radi uberali, a ja sa domnievam, že Komisia, ktorá má monopol na legislatívne iniciatívy, si v priebehu funkčného obdobia tohto Parlamentu neplnila svoje povinnosti. Z tohto hľadiska sú ostentatívne vystúpenia v poriadku, máte však veľmi málo času na to, aby sa veci rýchlo pohli vpred.
<SPEAKER ID="094" NAME="John Purvis" AFFILIATION="PPE-DE">
Vážená pani predsedajúca, oceňujem ochotu pomocných spravodajcov usilovať sa o dosiahnutie konsenzu o tejto správe. Pokiaľ ide o mňa, myslím si, že ešte stále nie je dokonalá - spravodajcovia sa určite tomuto názoru "potešia". Je však oveľa primeranejšia ako predtým a domnievam sa, že ju môžeme právom podporiť.
<P>
Poukážem na dva konkrétne body. Sekuritizácia je jednou z démonizovaných príčin súčasnej finančnej krízy a teraz sa zdá, že za potrebné riešenie považujeme požiadavku, aby si pôvodcovia krízy ponechali určité percento svojich produktov. Komisia vo svojej revízii kapitálovej primeranosti navrhuje 5 %. Musíme mať k dispozícii prinajmenšom hodnotenie vplyvu tejto myšlienky. Odvážim sa naznačiť, že jediným dôsledkom bude zablokovanie finančných trhov. Následkom takéhoto opatrenia budú investori dokonca v pokušení zanedbať náležitú starostlivosť. To, na čom naozaj záleží, je, aby sme pôvodcov dokázali vystopovať prostredníctvom prechodných zoskupovaní produktov do balíkov a aby sme ich dokázali brať na zodpovednosť za akúkoľvek dezinterpretáciu, nedbanlivosť či nespôsobilosť.
<P>
Druhým bodom je spôsob urovnávania sporov a konfliktov v kolégiách dozorných orgánov. Spravodajcovia navrhli pomerne zložitý a formálny odvolací proces s predsedami a podpredsedami a novou byrokratickou štruktúrou. Takéto situácie je určite nutné riešiť rýchlo, preto sme navrhli, že strany ľubovoľného sporu, ktorý nemožno vyriešiť zmierom, by sa mali vzájomne dohodnúť na mediátorovi, ktorého rozhodnutie by aspoň podľa nášho názoru malo byť konečné.
<P>
A nakoniec, pán komisár, oceňujem úvod vášho prejavu o súčasnej kríze a je mi ľúto, že ste sa nezúčastnili na predchádzajúcej rozprave s pánom Almuniom a pánom Jouyetom, kde všetky tieto záležitosti vysvetľovali poslanci Parlamentu vrátane mňa. Možno by ste si mohli tieto prejavy podrobne naštudovať a zareagovať na naše stanoviská.
<SPEAKER ID="095" NAME="Sharon Bowles" AFFILIATION="ALDE">
Vážená pani predsedajúca, táto správa je ambiciózna a realistická zároveň. Analyzuje príčiny finančných turbulencií a navrhuje zmeny do budúcnosti. Ako už uviedli ostatní, mnohé z týchto zmien by boli navrhnuté bez ohľadu na súčasnú situáciu, pretože už predtým existoval názor, že Lamfalussyho proces nenapreduje tak, ako by mohol alebo mal.
<P>
Ide teda skôr o ďalšiu generáciu dohľadu ako o riešenie súčasnej krízy - hoci sme toho názoru, že to pomôže zabrániť výskytu podobných kríz. Teraz by mala na úrovni členských štátov existovať väčšia ochota vytvoriť formálne a jednotné štruktúry na prijímanie rozhodnutí.
<P>
Znovu však zdôrazňujem, že je dôležité, aby regulácia bola dômyselná. Riešenie momentálnych problémov a prípadná pokojnejšia budúcnosť nebudú mať formu regulačného spamu s tisíckami začiarkavacích políčok o vyhovení predpisom, čo - ako vieme - vedie k tomu, že sa tieto formality presúvajú do špecializovaných oddelení bez účelného a praktického prístupu na úrovni rady.
<P>
Mali by sme mať k dispozícii jasné a jednoduché pravidlá. Áno, niektoré pravidlá by mali byť rozsiahlejšie, avšak malo by ísť o pravidlá, ktoré nezahmlievajú celkový obraz: tak, aby riadiaci pracovníci boli náležite zodpovední a aby vedeli, čo sa deje.
<P>
A napokon, ako súčasť riešenia krízy potrebujeme zlepšiť realizáciu, to sa však netýka len krízových situácií: musíme sa zaoberať aj cezhraničnou realizáciou za normálnych okolností. V tomto prípade asi budeme musieť vstúpiť na územie, na ktoré sa členským štátom veľmi nechce, hoci je to nutné.
<SPEAKER ID="096" NAME="Margarita Starkevičiūt" AFFILIATION="ALDE">
Vážená pani predsedajúca, dovoľte mi najskôr nesúhlasiť s tými, čo tvrdia, že na finančnú krízu nedokážeme zareagovať na úrovni celej EÚ. Tam, kde to bolo potrebné, sme na vnútroštátnej úrovni zareagovali odvážnymi opatreniami. Keďže sú naše vnútroštátne finančné trhy odlišné, máme v napätých časoch priestor na manévrovanie a môžeme zohľadniť rozličnú úroveň a rozsah jednotlivých finančných trhov v členských štátoch. Vo Vilniuse nemáme finančné centrum, takže naše opatrenia sú iné.
<P>
Ani nie som prekvapená, že návrhy Komisie sú založené na potrebách cezhraničných finančných skupín: poslankyňou Európskeho parlamentu som päť rokov. Čo ma však udivuje, je, že Komisia nedokáže pochopiť, že model cezhraničných skupín nemôže počas prepadu hospodárstva prežiť. Teraz sme toho svedkami. Poprední predstavitelia podnikateľskej sféry musia vymyslieť plány na modernizáciu svojho modelu zvýšením flexibility na nižších úrovniach tak, aby model zohľadňoval rozmanitosť potrieb reálneho hospodárstva EÚ. Dozorný a regulačný systém EÚ musí zabezpečovať bezproblémovú reštrukturalizáciu finančného odvetvia. Východiskovým bodom reformy musí byť odpoveď na nasledovnú otázku: "Ktorá pokladnica nakoniec zaplatí za záchranné opatrenia?" Je to v záujme stability celej Európskej únie.
<P>
I tak by som ale chcela svojich kolegov požiadať, aby nezabúdali na malú susedskú krajinu Európskej únie, ktorá je s nami úzko spojená - Island. Túto krajinu sme nechali bez pomoci.
<SPEAKER ID="097" NAME="Olle Schmidt" AFFILIATION="ALDE">
(SV) Vážená pani predsedajúca, Európa práve zažíva hlavný nápor finančnej krízy. Včerajšie rozhodnutie európskych ministrov financií o spoločnej minimálnej úrovni ochrany vkladov je významným krokom rovnako ako záchranné opatrenia uskutočňované jednotlivými bankami. Dnešné koordinované zníženie úrokových sadzieb zo strany centrálnych bánk je potrebné na obnovenie dôvery na finančných trhoch. Tieto opatrenia sú cielené a musia vyriešiť krízu, ktorá je práve tu a teraz.
<P>
My, ktorí máme rozhodovacie právomoci, taktiež musíme niesť zodpovednosť za to, aby sa z dlhodobého hľadiska zabezpečili funkcie trhu. To znamená, že musíme prijať metodický a jasný prístup pri zavádzaní novej legislatívy tak, aby so sebou okrem iného prinášala dobré vyhliadky na rast. Analýzy dôsledkov nie sú menej dôležité ako dôsledky finančnej krízy: naopak, analýzy sú teraz životne dôležité.
<P>
Návrhy predložené v Lamfalussyho procese predstavujú lepšiu koordináciu európskeho dohľadu a sú významným krokom k vytvoreniu lepšieho európskeho trhu. Chcel by som poďakovať obom kolegom, predovšetkým pani Ieke van den Burgovej, ktorá bola mimoriadne vytrvalá a vykonala vynikajúcu prácu na mnoho rokov dopredu. To je na politikoch to dobré.
<P>
Návrhy stavajú na už existujúcich systémoch, ktoré je taktiež nutné zdokonaliť a zefektívniť bez toho, aby brzdili hospodárstvo. Nesmieme si našu zodpovednosť za rýchlu reakciu a zvládnutie krízy zamieňať s ešte väčšou zodpovednosťou - za to, že naše pravidlá musia fungovať nielen v tomto krízovom období, ale aj v prospech budúceho rastu Európy.
<P>
Protekcionizmus nie je nikdy odpoveďou a toto nie je zánik globálneho hospodárstva.
<SPEAKER ID="098" NAME="Avril Doyle" AFFILIATION="PPE-DE">
Vážená pani predsedajúca, rada by som privítala pána komisára McCreevyho. Počúvala som reakcie mnohých kolegov na írsku odozvu na našu krízu dôvery na bankovom trhu a na problémy s likviditou, a na kroky iných krajín v týchto dňoch, pretože keďže kritizovali Írov, museli potom v kritike pokračovať. Je viac ako ironické, že tu dnes diskutujeme o štruktúre dohľadu nad finančnými službami v Európe. Neviem, či by ste to mohli nazvať zhodou náhod alebo prístupom "príliš málo a príliš neskoro".
<P>
Boli by veci úplne iné, keby sme boli bývali mali k dispozícii určitú štruktúru dohľadu, najmä pokiaľ ide o ratingové agentúry? Zdá sa mi, že keby ste sa vrátili k základom, ratingové agentúry sú vskutku príčinou mnohých problémov. Tým, že agentúry neprestali dávať dobré hodnotenia inštitúciám, ktoré zoskupovali pochybné produkty a predávali ich ďalej, dovolili, aby sa kríza rizikových hypoték vymkla spod kontroly. Odtiaľ pochádza problém, ktorý máme dnes.
<P>
Vzhľadom na krízu, uprostred ktorej diskutujeme, by sme si mali byť istí, že naša reakcia je odrazom správneho uvažovania s chladnou hlavou.
<SPEAKER ID="099" NAME="Harald Ettl" AFFILIATION="PSE">
(DE) Vážená pani predsedajúca, pán komisár, kedy, ak nie teraz, bude potrebné zlepšiť európsky dohľad? Varovné príznaky sú jasné: opatrenia sú potrebné a niečo musíme urobiť. Rozhodujúci význam majú predpisy na monitorovanie stability finančných trhov. Potrebujeme prísnejšie predpisy monitorovania pre makroekonomickú politiku a dohľad nad finančnými trhmi, najmä zo strany Európskej centrálnej banky.
<P>
V európskych orgánoch majú rozhodujúci význam kľúčové parametre na prijímanie rozhodnutí prostredníctvom schválenia kvalifikovanou väčšinou v kolégiách dozorných orgánov, ktoré sa zaoberajú cezhraničnými inštitúciami. Prirodzene, musíme postupovať od prípadu k prípadu, pokiaľ ide o zohľadňovanie a posudzovanie veľkosti členských štátov. Hlas menšej krajiny nesmie byť prehlušený hlasom väčšej krajiny. Na európskej úrovni musí existovať štruktúra s legislatívnou podporou, určená na uskutočňovanie blokád a riešenie konfliktov medzi vnútroštátnymi a sektorovými dozornými orgánmi. Na vytvorenie lepšej štruktúry musíme využiť všetky možnosti riadenia na tretej úrovni.
<SPEAKER ID="100" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, hlavnou príčinou súčasného kolapsu vo finančnom odvetví je nezodpovednosť finančných inštitúcií, nevhodný manažment rizík, rizikové úvery a umožnenie vzniku nadmerného zadlženia bez adekvátnych záruk, čo napokon viedlo k strate likvidity. Celý systém dohľadu bol taktiež neefektívny. Vyzerá to tak, že súčasné riešenia nedokážu udržať krok s rýchlosťou zmien v globálnom finančnom sektore. Z tohto dôvodu ich musíme zaktualizovať, aby sme zmiernili možné následky ďalších kríz v budúcnosti. S uvážením súčasnej komplikovanej situácie na finančných trhoch by sme mali za absolútnu prioritu považovať legislatívnu prácu s cieľom vybudovať súdržné a účinné prostriedky dohľadu. Ak zároveň prihliadneme na rastúcu integráciu a závislosť medzi jednotlivými finančnými trhmi, musíme zabezpečiť maximálnu kompatibilitu medzi novým európskym systémom a americkým, japonským a čínskym systémom.
<SPEAKER ID="101" NAME="Charlie McCreevy">
člen Komisie. - Vážená pani predsedajúca, dovoľte mi stručne odpovedať na niekoľko vyslovených tvrdení. Jedno sa vzťahuje na predchádzajúcu rozpravu, uviedol ho pán Purvis. Na predchádzajúcu rozpravu som nebol pozvaný. Len tak by som nezahodil príležitosť prísť do Európskeho parlamentu, aby som si vypočul svojich ľavičiarskych fanúšikov, ako chvália môj prínos ku všetkému európskemu. Nemôžem predsa premeškať príležitosť vypočuť si takých mimoriadnych ľudí, ako je pán Schulz a pani Berèsová a mnohí ďalší, ako ma chvália, takže keby som bol pozvaný, ochotne by som sem prišiel.
<P>
Pokiaľ ide o európske riešenia, rád by som uviedol dva príklady.
<P>
Môj predchodca inicioval bod týkajúci sa odmien: bol zverejnený vo forme odporúčania, ktoré je možno tým najslabším nástrojom, ktorým EÚ disponuje. Bola to jediná šanca, ako dosiahnuť úplný súhlas, pretože v tomto ohľade majú právomoci členské štáty. Približne pred rokom a pol sme zostavili správu, avšak iba jeden členský štát zaviedol väčšinu z odporúčaní. Ostatné krajiny správu zväčša ignorovali. Tým členským štátom, ktorý správu uplatnil v praxi - aby som pochválil tých, ktorí si to zaslúžia - bolo Holandsko. Nehovorím, že správu uplatnilo úplne presne, ale je jediným členským štátom, ktorý sa vydal touto cestou.
<P>
Takže európske riešenie existovalo. Padlo tu veľa poznámok k téme kultúry prémií a odmien pre riadiacich pracovníkov. Snažili sme sa predložiť návrh určitého európskeho riešenia, ktoré prezentoval pán Bolkenstein - myslím si, že prakticky som to bol ja, kto ho realizoval, ale zásluhu priznávam pánovi Bolkensteinovi, pretože ho inicioval. Toto sme uskutočnili a toto ukazuje naša správa.
<P>
Po druhé, pokiaľ ide o dohľad - ktorý je hlavným predmetom tejto správy - pri mnohých príležitostiach som v Parlamente aj inde hovoril o otázke cezhraničného dohľadu nad finančnými inštitúciami. Hovoril som o tom na Rade Ecofin a na tlačových konferenciách. Je takmer nemožné dosiahnuť pokrok v tejto konkrétnej otázke, pretože členské štáty nechcú mať v tejto oblasti európske riešenie.
<P>
I tak by som však chcel poslancov Európskeho parlamentu na niečo upozorniť.
<P>
Minulý rok som inicioval návrh Solventnosť II, ktorý sa týka poisťovníctva, a predložil som myšlienku kolégií dozorných orgánov, skupinového dohľadu a skupinovej podpory. V Rade ministrov aj pri rokovaniach s Európskym parlamentom boli oba návrhy značne okresané. Ak chceme túto smernicu presadiť počas platnosti tejto legislatívy, budú v rámci Rady ministrov potrebné značné úpravy, pretože obsahuje veľké divergencie, nielen v prípade týchto konkrétnych bodov, ale v prípade všetkých bodov.
<P>
Hoci som v politike po celý svoj dospelý život a už nežasnem nad protirečivými postojmi, ktoré politici dokážu zaujať - a keď preskúmate moju dlhú politickú kariéru, nepochybne takéto postoje nájdete aj tam - ešte stále považujem za absolútne ironické a udivujúce, že keď obhajujeme európske riešenie, napríklad pokiaľ ide o dohľad, ktorý by sa mal realizovať návrhom Solventnosť II, ľudia, ktorí obhajujú európsku odozvu - ministri aj poslanci Európskeho parlamentu - sú neraz tí istí ľudia, ktorí sa vrátia a lobujú za postoje svojho vlastného štátu, keď sa pred nich dostane určitá legislatíva.
<P>
Tí z nás, ktorí boli vychovaní v katolíckej viere, poznajú modlitbu svätého Augustína, v ktorej sa hovorí približne toto: "Očisti ma, ale ešte úplne nie." Tu je to trochu podobné. Neprekvapuje ma to, pretože som politikom po celý svoj dospelý život, takže som zvyknutý na tento typ irónie, aby som sa vyjadril ešte veľmi slušne.
<P>
Nech je, ako chce, existuje len 44 alebo 45 cezhraničných finančných inštitúcií a my máme systém dohľadu, ktorý je na takéto úkony zastaraný.
<P>
A nakoniec mi dovoľte vzniesť pripomienku týkajúcu sa súčasnej krízy, o ktorej som už hovoril tu a na iných fórach vrátane tlačových konferencií. Na toto všetko neexistuje jedno zázračne riešenie. Ak by existovalo, už by sme ho dávno objavili. Toto sú časy, ktoré nemajú obdobu, a na tejto strane Atlantického oceánu aj v Spojených štátoch sa na ne reagovalo bezprecedentnými krokmi.
<P>
Dovoľte mi pripomenúť poslancom - a som si istý, že tak urobil aj predseda Barroso vo svojom príspevku - že my v Európskej komisii robíme všetko, čo je v našich silách, aby sme koordinovali a podnecovali členské štáty k celistvej reakcii. Ako som však už uviedol v úvodných poznámkach, tieto zodpovednosti majú členské štáty, centrálne banky členských štátov a ministerstvá členských štátov, pretože ministri sú volení zástupcovia. Sú to ľudia, ktorí majú kontrolu nad peniazmi daňových poplatníkov, sú to ľudia, ktorí musia na situáciu reagovať.
<P>
Pokúšali sme sa - a do istej miery sa nám podarilo - zostaviť európsku odozvu v niektorých z týchto oblastí. Dovoľte mi na záver upozorniť na to, že na pamäti musíme mať štruktúru Európy. Nie sme federáciou ako Spojené štáty. Nemáme centrálnu vládu ako 27 členských štátov, a preto môžeme konať iba v rámci právomocí, ktoré nám boli pridelené.
<SPEAKER ID="102" NAME="Ieke van den Burg">
spravodajkyňa. - Vážená pani predsedajúca, je tu dosť tém na diskusiu.
<P>
Ak by som mohla citovať pána komisára v niektorých veciach, ktoré povedal, rada by som začala jeho výrokom, že v časoch krízy by politici mali niečo urobiť.
<P>
Myslím si, že by to mali urobiť oveľa skôr. Predtým, ako sa cez nás preženie cunami, by sme mali byť aktívni a podniknúť kroky a zabrániť tomu, aby sa také niečo stalo. Takže súhlasím s tým, čo povedali ostatní: ak začneme konať teraz, je to príliš málo a príliš neskoro.
<P>
Moja druhá poznámka sa týka otázky dozorných opatrení, ktoré treba podniknúť. Zmienili ste sa napríklad o návrhu Solventnosť II, kde nás, poslancov Parlamentu, taktiež obviňujete z toho, že sme oslabili návrhy o skupinovom dohľade. Nemyslím si, že ide o oslabenie navrhovanej štruktúry, ako už, myslím, spomenul môj kolega, pán Sánchez Presedo. To, čo Komisia naozaj navrhuje, je systém skupinového dohľadu, v ktorom vedúce dozorné orgány, ktorými sú neraz veľké členské štáty, prevezmú vedenie v postupe kolégia.
<P>
Podporujem myšlienku, že by sme mali vytvoriť kolégiá a že by sme mali niektoré z týchto otázok dohľadu previesť na spoločnú, jednotnú úroveň, pretože na spoločnej úrovni pôsobia tieto cezhraničné skupiny. Problémom však je, že môže existovať konflikt medzi záujmami týchto vedúcich dozorných orgánov jedného členského štátu a dozornými orgánmi hostiteľského členského štátu, keďže veľkú časť trhu tohto hostiteľského štátu môže ovládať tá druhá skupina.
<P>
Takže v prípadoch takéhoto konfliktu nie je čestné len skonštatovať, že výbory tretej úrovne môžu uskutočniť určitú dobrovoľnú mediáciu, po ktorej bude nasledovať poradná informácia pre vedúci dozorný orgán, a že vedúci dozorný orgán môže nakoniec buď odporúčaniu vyhovieť, alebo vyhlásiť, že odporúčanie nerešpektuje.
<P>
Toto trápi hostiteľské členské štáty a to je dôvod, prečo sa nemôžete opierať výlučne o vnútroštátne dozorné orgány, ktoré to riešia. V tomto prípade potrebujete neutrálneho, nestranného, nezávislého arbitra na európskej úrovni a to som už v tejto správe navrhla: nie byrokratickú štruktúru dohľadu, iba niečo, čo by stavalo na existujúcej štruktúre tak, že by sa k ostatným predsedom týchto troch výborov tretej úrovne jednoducho pridal nezávislý predseda a nezávislý podpredseda, ktorí by pôsobili spolu s týmito výbormi tretej úrovne a záväzným spôsobom by riešili konflikty, ktoré môžu pretrvávať medzi dozornými orgánmi.
<P>
To by podľa mňa mala byť záruka toho, že sa hostiteľským členským štátom, a najmä menším členským štátom, umožní, aby dali svoj súhlas s týmto typom skupinového dohľadu a aby tieto mandáty získali vedúce dozorné orgány.
<P>
Takže táto mimoriadna úroveň, tento extra doplnok, ktorý potrebujeme na vyriešenie tohto problému a ktorý potrebujeme aj z krátkodobého hľadiska, sa nachádza v pozmeňujúcom a doplňujúcom návrhu č. 7, ktorý som predložila na zajtrajšieho hlasovanie.
<P>
Ďalšou otázkou je úloha týchto dozorných výborov v porovnaní s Komisiou. Rovnako ako pani Kauppiová mám dojem, že vy v Komisii by ste uprednostnili, keby tieto dozorné orgány boli poradnými orgánmi, ktoré by v skutočnosti nezohrávali nezávislú úlohu napríklad v medzinárodnom kontexte či v súvislosti s Radou pre medzinárodné účtovné štandardy (IASB) alebo Fórom finančnej stability (FSF).
<P>
Mám na vás priamu otázku. Dozvedeli sme sa, že pán Barroso bol veľmi hrdý na to, že Komisia bola do tohto Fóra finančnej stability prizvaná, ale napriek tomu, že ste boli pozvaní minulý týždeň, na stretnutí ste sa nezúčastnili. Možno by ste mohli na túto otázku priamo odpovedať a uviesť, či je to pravda, alebo nie.
<P>
Posledná vec: pokiaľ ide o odporúčanie vo veci odmien pre riadiacich pracovníkov, zmienili ste sa o jedinej záležitosti: že ide o mierny zákon a že podľa neho postupoval iba jeden členský štát. Máte možnosť prísť so silnejšími návrhmi, tak to, prosím, urobte.
<SPEAKER ID="103" NAME="Daniel Dăianu">
spravodajca. - Vážená pani predsedajúca, dovoľte mi, prosím, uviesť niečo, čo podľa môjho názoru nebolo ešte náležite vymedzené. Regulácia a dohľad nie sú len o budovaní, ide aj o objekt, ktorý regulujeme a na ktorý dohliadame - a toto je kľúčový bod tejto záležitosti.
<P>
Mohli by sme mať nezávislý dozorný orgán s regulačnou pôsobnosťou v rámci celej EÚ a napriek tomu by sme zažili explóziu krízy, pretože problém tkvie v tom, že defektný je finančný systém a chyba nemusí nutne spočívať v neexistencii jedinečného orgánu dohľadu a dozoru.
<P>
Po druhé, čoskoro zažijeme veľmi vážnu recesiu. Musíme rekapitalizovať banky a bude nás to stáť ohromné množstvo finančných prostriedkov. Vyvolá to obrovský tlak na verejné rozpočty a ja sa pýtam sám seba - pretože musíme vnímať širší kontext - čo sa bude diať. Domnievam sa, že súčasná kríza ukazuje, že veľkosť rozpočtu EÚ neznamená nič, keď príde čas na zásahy a konkrétne kroky. Rozpočet EÚ preto musíme prehodnotiť.
<P>
(Predsedajúca prerušila rečníka.)
<SPEAKER ID="104" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="105" NAME="Elisa Ferreira  " AFFILIATION="PSE">
písomne. - (PT) Za neprítomnosti efektívnych mechanizmov na európskej úrovni sme svedkami kaskády často vzájomne nesúvisiacich a dokonca vzájomne si konkurujúcich núdzových finančných zásahov rozličných krajín.
<P>
Opatrenia na európskej úrovni mali reaktívny, "a posteriori" charakter s cieľom zabrániť ešte väčším škodám. Ich čistým výsledkom je, že dôvera občanov EÚ poklesla.
<P>
Reguláciu je nutné v pokojnejších časoch dobre premyslieť. Ani občania, ani my, ich volení zástupcovia, nedokážeme pochopiť apatiu, s akou sa stretli mnohé konkrétne iniciatívy Parlamentu.
<P>
Teraz, uprostred turbulencií, nie je ten správny čas diskutovať o tom, kto nesie zodpovednosť.
<P>
Jedno je však isté: pravidlá systému sa musia zmeniť.
<P>
Text, o ktorom budeme zajtra hlasovať, je ústredným bodom pre dosiahnutie lepšej regulácie a dohľadu nad finančnými trhmi EÚ. Je to aktívna odpoveď Parlamentu, a nie reakcia na nedávne udalosti - ktoré, žiaľ, iba poslúžili ako potvrdenie jej významu.
<P>
Mnohí z tých, ktorí z politického hľadiska nesúhlasili s minimálnym stupňom transparentnosti, regulácie a dohľadu nad novými finančnými nástrojmi, teraz mlčia alebo menia tón.
<P>
Veríme, že Komisia nakoniec prevezme zodpovednosť za iniciatívu, a tak posilní bonitu európskych finančných inštitúcií a pomôže občanom sčasti obnoviť ich dôveru.
<SPEAKER ID="997" NAME="Cătălin-Ioan Nechifor" AFFILIATION="PSE">
písomne. - (RO) Finančná kríza, ktorá sa rozšírila takmer po celej Zemi, by sa mala analyzovať na úrovni inštitúcií Európskej únie. Je neprípustné, aby najmladšia územná organizácia na svete, Európska únia, nedokázala zasiahnuť a určiť riešenie prijateľné pre všetky strany. Keďže bol ustanovený útvar Európskeho spoločenstva na vysokej úrovni, trvám na vytvorení nástrojov rýchleho nasadenia. Žijeme v historických, bezprecedentných časoch.
<P>
Nachádzame sa na pokraji finančného kolapsu, ktorý ohrozuje dosiahnutie cieľov pre 27 členských štátov aj pre ďalšie krajiny na Zemi, ku ktorým sa EÚ zaviazala. Každá sekunda stratená pri administratívnych a byrokratických postupoch znamená obrovské straty pre medzinárodný bankový systém a finančné burzy na všetkých kontinentoch, ako aj zhoršenie životného štandardu pre všetkých obyvateľov. Európa je nútená vyvinúť úsilie a stať sa nositeľom štandardov v boji za zastavenie súčasnej finančnej krízy.
<P>
V tomto okamihu musíme preukázať funkčnosť európskeho systému a inštitúcií, potrebujeme koordináciu a kooperáciu medzi vládami členských štátov, Európskou komisiou a Európskym parlamentom. Sme dostatočne zrelí a máme dostatok vedomostí na to, aby sme zasiahli pri riešení situácie nebezpečnej pre budúcnosť Európskej únie, ako aj ľudského pokolenia.
