<CHAPTER ID="019">
Šport, najmä v súvislosti s agentmi hráčov (rozprava)
<SPEAKER ID="668" NAME="Predsedajúci">
Ďalším bodom programu je otázka na ústne zodpovedanie o športe, najmä v súvislosti s agentmi hráčov - B7-0308/2010), ktorú Komisii v mene Výboru pre kultúru a vzdelávanie predložila Doris Packová.
<SPEAKER ID="669" NAME="Doris Pack" LANGUAGE="DE">
Vážený pán predsedajúci, pani komisárka, dámy a páni, v správe pána Beleta o profesionálnom futbale už Európsky parlament uviedol, že podporuje lepšiu reguláciu činnosti športových agentov, najmä agentov hráčov, a pri tejto príležitosti sme žiadali vhodnú smernicu. Teraz opäť stojíme pred rovnakým problémom.
<P>
Právna situácia nie je jasná. Keďže agenti hráčov často pracujú naprieč hranicami, nepredstavujú vnútroštátne právne predpisy - ak vôbec nejaké existujú - vhodný spôsob kontroly ich činnosti. Športové federácie majú zasa rámec činnosti obmedzený právnymi predpismi. Ako neštátni aktéri nemajú právo vypracúvať rozsiahle právne predpisy. V roku 2000 preto musela napríklad Medzinárodná federácia futbalových zväzov (FIFA) zmierniť proces udeľovania licencií svojim agentom.
<P>
V roku 2009 zverejnila Komisia štúdiu, ktorá poukazovala predovšetkým na znepokojujúce prepojenie agentov hráčov s trestnou činnosťou. Okrem iného sa spomínali pranie špinavých peňazí, podplácanie, stávkovanie, daňové podvody a iné záležitosti. Takéto prepojenia poškodzujú integritu športu a nie sú zlučiteľné s jeho spoločenskou rolou. Štúdia Komisie navyše ukázala, že finančným tokom týkajúcim sa prestupov hráčov obyčajne chýba transparentnosť, čím možno vysvetliť zraniteľnosť systému voči trestným machináciám, ktoré som práve spomenula. Pri sprostredkúvaní mladých hráčov navyše hrozí konkrétne riziko, že agent využije nízky vek a neskúsenosť hráčov napríklad z Afriky, sľúbi im budúcnosť v európskom profesionálnom futbale, napokon ich nechá niekde, kde im nemožno nájsť klub, a hráči končia v Európe ako nezákonní prisťahovalci bez práce či podpory.
<P>
V tejto situácii potrebujeme európsku legislatívnu iniciatívu. Umožnila by nám jednotnú reguláciu tejto záležitosti v celej EÚ, zaplátať legislatívne diery a podporiť športové federácie v snahe o riadne a transparentné sprostredkovanie hráčov. V tejto súvislosti by sme si mali stanoviť zvláštny cieľ tak, ako sme požadovali v návrhu, a to zakázať odmeny pre agentov sprostredkúvajúcich maloletých hráčov, aby sme eliminovali všetky finančné stimuly vzťahujúce sa na tento druh nespravodlivých transakcií, a to najmä transakcií, ktoré sa týkajú maloletých hráčov. Dúfam, že počas zajtrajšieho plenárneho zasadnutia získame podporu pre náš dnešný návrh a najmä že povzbudíme Komisiu k práci na tejto téme.
<SPEAKER ID="670" NAME="Androulla Vassiliou">
členka Komisie. - Vážený pán predsedajúci, v prvom rade chcem poďakovať pani Packovej za predloženie otázky na ústne zodpovedanie v mene Výboru pre kultúru a vzdelávanie.
<P>
Plne si uvedomujem politický význam tejto záležitosti. Chcela by som pripomenúť, že Komisia práve zverejnila výsledky nezávislej štúdie týkajúcej sa agentov športovcov. Štúdia obsahuje podrobnú analýzu tejto témy. Napríklad sme sa dozvedeli, že vo všetkých disciplínach pôsobí v členských štátoch dokopy približne 6 000 agentov. 95 % z nich však pôsobí v štyroch športových disciplínach: v atletike, basketbale, futbale a ragby. A v uvedenej skupine jednoznačne vedie futbal.
<P>
Štúdia informuje aj o tom, že iba malý počet členských štátov reguluje činnosť agentov špeciálnymi predpismi. Väčšina sa jednoducho spolieha na všeobecné ustanovenia pracovného alebo zmluvného práva. Niektoré medzinárodné športové federácie prijali predpisy vzťahujúce sa na agentov, a to najmä v disciplínach, ktoré som už spomenula: v atletike, basketbale, futbale a ragby.
<P>
Napriek tomu, že si existujúce verejné a súkromné predpisy môžu odporovať a vytvárať právnu neistotu, výsledky štúdie ukazujú, že agenti majú pri svojej slobodnej činnosti v rámci EÚ iba málo prekážok. Štúdia však upozorňuje aj na množstvo pochybných praktík v činnosti agentov. Ide napríklad o vyplácanie tajných odmien, vykorisťovanie mladých hráčov atď. Tieto problémy musíme riešiť s cieľom zachovať integritu a spravodlivosť športových súťaží.
<P>
Športové hnutie sa už nejaký čas snaží vyriešiť tieto problémy, a preto niektoré správne orgány prijali opatrenia na regulovanie činnosti agentov. Pravidlá, ktoré zavádzajú športové orgány, majú tú výhodu, že sankcie v oblasti športu sú niekedy tým najlepším spôsobom, ako odradiť aktérov na trhu, ktorí nemajú zábrany, či už ide o agentov, kluby alebo hráčov. Športové orgány nemajú právomoc vyšetrovať a trestať konanie, ktoré sa vo všetkých členských štátoch považuje za zločin, napríklad korupciu, pranie špinavých peňazí, daňové úniky a nezákonné prisťahovalectvo. Pri riešení problémov, ktoré spôsobujú agenti, žiada športové hnutie podporu od európskych inštitúcií.
<P>
Komisia musí zohrať dôležitú úlohu. Môžeme pomôcť vytvoriť spoločné zásady a normy, ktoré môžu krajinám a športovým federáciám v celej Európe poslúžiť ako minimálny balík pravidiel. Momentálne skúmame, aký druh opatrení by bol na úrovni EÚ najvhodnejší. Uvažujeme nad viacerými možnosťami, ale na prijatie konečného rozhodnutia o konkrétnom opatrení budeme určite potrebovať ďalšie úvahy a konzultácie.
<SPEAKER ID="671" NAME="Ivo Belet" LANGUAGE="NL">
Vážený pán predsedajúci, pani komisárka, chcel by som začať zmienkou o Majstrovstvách sveta vo futbale, ktoré sa konajú v Juhoafrickej republike a ktoré nám každým dňom ukazujú, aký úžasný môže byť šport, aký je prospešný pre krajinu, celý kontinent a najmä pre tamojšiu spoločnosť. Z tohto pohľadu je pre nás ešte dôležitejšie uchrániť šport pred kriminálnymi deformáciami, ktoré už spomínala pani Packová, alebo vyvinúť rozhodné úsilie na ich odstránenie.
<P>
Citujem zo štúdie, ktorú ste práve spomenuli a ktorej výsledky už poznáme: "Šport je čoraz viac pod vplyvom organizovaného zločinu". Je to síce smutné, ale pravdivé. Hovoríme o obchodovaní s ľuďmi, niekedy dokonca s mladistvými, a aj o rôznych druhoch nezákonnej finančnej činnosti. Je jasné, že športové federácie nemajú samy schopnosť ani moc účinne riešiť toto nezákonné konanie. Preto jednoznačne potrebujeme iniciatívu na európskej úrovni.
<P>
Zmluva a určité smernice nám už dávajú k dispozícii rôzne právne nástroje, ktoré nám umožňujú prijať opatrenia. Rád by som spomenul niekoľko návrhov opatrení. Po prvé by sme mohli začať pracovať na prísnych kritériách, ktoré by sa vzťahovali na všetkých športových agentov v celej Únii. Najlepší spôsob, ako to dosiahnuť, je prostredníctvom systému udeľovania licencií pre kluby a povinného registra agentov hráčov. Športové federácie to síce môžu nariadiť, ale Európska únia by v tejto súvislosti určite mohla byť hnacou silou. EÚ môže napríklad koordinovať činnosť jednotlivých vnútroštátnych dozorných orgánov.
<P>
Druhé opatrenie, ktoré by sme mohli prijať, by bolo zavedenie úplnej transparentnosti do obiehajúcich finančných tokov vo svete agentov hráčov, lebo v súčasnosti predstavujú základ väčšiny zla. O týchto pochybných finančných tokoch nemáme informácie, čo znamená, že naďalej môžu využívať vrcholový šport na pranie špinavých peňazí na jednej strane a na podplácanie na strane druhej.
<P>
Tretí návrh, o ktorom pani Packová už hovorila, sa týka zákazu vyplácania odmien agentom hráčov, ktorí sa snažia zarobiť na prestupoch neplnoletých hráčov. Jednoznačne by sme mali v tejto veci začať konať. Máme k dispozícii dostatočné nástroje jednak na to, aby sme vyvinuli tlak na federácie profesionálneho športu, aby to presadili, a jednak na to, aby sme prijali vlastné iniciatívy.
<P>
V roku 2007 vyzvala veľmi veľká väčšina tohto Parlamentu Komisiu, aby prevzala iniciatívu v boji proti pochybným praktikám vo svete športových agentov. Štúdia nám ponúka niekoľko konkrétnych návrhov. Síce sú dobré, ale jednoznačne nevhodné. Teší nás, že hovoríte, že skutočne plánujete veci urýchliť. Výzvy tohto druhu sa ozývali už aj zo samotného športového sektora, z Európskej asociácie agentov hráčov. Veľa sme s nimi komunikovali a sami sa snažia o to, aby Európska únia začala konať a zbavila nás tejto buriny. Navrhujem, aby sme v záujme športu a jeho mimoriadne dôležitej spoločenskej role na ich výzvy zareagovali.
<SPEAKER ID="672" NAME="Mary Honeyball">
v mene skupiny S&D. - Vážený pán predsedajúci, povedala by som, že máme skutočne šťastie, že o tejto téme hovoríme počas majstrovstiev sveta, pretože viac než takmer akékoľvek športové podujatie ukazujú, aký je šport pre ľudí dôležitý, koľké milióny ľudí futbal sledujú a koľko radosti a vášne sa doň investuje.
<P>
Z tohto dôvodu je také dôležité, aby sme skutočne zabezpečili, aby boli futbal a iné športové disciplíny riadne regulované a aby sme teraz prijali opatrenia týkajúce sa agentov hráčov, o ktorých už tak dlho diskutujeme. Ako už bolo povedané, vidíme, žiaľ, že dochádza k veľmi vážnym veciam: porušovanie právnych predpisov, pranie špinavých peňazí, korupcia, vykorisťovanie neplnoletých hráčov. To všetko sú vážne zločiny, proti ktorým musíme skutočne prijať opatrenia, ktoré už tak dlho plánujeme. Mohli by sme si na to vybrať lepší čas než teraz, keď to vyzerá, ako keby celý svet žil iba futbalom?
<SPEAKER ID="673" NAME="Emma McClarkin">
v mene skupiny ECR. - Vážený pán predsedajúci, plne podporujem úsilie, výsledkom ktorého má byť väčšia transparentnosť činnosti športových agentov, najmä v oblasti futbalu, a som presvedčená o tom, že EÚ by mala podporovať rôzne riadiace športové orgány s cieľom zabezpečiť, aby tak mohli urobiť. Musíme vniesť svetlo do toho pochmúrneho sveta, v ktorom by sa mohlo rozmôcť vykorisťovanie a kde treba riešiť javy ako dvojité zastupovanie, keď môže agent zastupovať hráča v rovnakom klube, do ktorého sa ho snaží dostať.
<P>
Všetky právne predpisy na reguláciu tohto sektora však musia pochádzať od národných športových orgánov alebo orgánov ako FIFA alebo UEFA. Najmä vzhľadom na globálny charakter tohto problému nie je vhodné, aby tento svet športu regulovala EÚ. Mali by sme pridávať športu hodnotu tam, kde sa dá, ale zasahovať by sme mali iba na žiadosť športových riadiacich orgánov, a to v prípadoch, v ktorých vieme jednoznačne pridať hodnotu alebo veci objasniť.
<SPEAKER ID="674" NAME="Marie-Christine Vergiat">
v mene skupiny GUE/NGL. - (FR) Vážený pán predsedajúci, vítam otázku, ktorú položil náš prezident v polovici prebiehajúcich Majstrovstiev sveta vo futbale. Štúdia Komisie obsahuje určité znepokojujúce prvky, pretože odhaľuje riziká hroziace etike a povesti športu.
<P>
Ak má športové hnutie byť aj naďalej hlavným aktérom regulácie a spoliehať sa na tisíce dobročinných mužov a žien, ktorí udržiavajú nažive športového ducha takého, akého ho milujeme, pretože predstavuje faktor vo vývoji každého človeka, tak by členské štáty mali stáť po ich boku a trestať priestupky a útoky na verejný poriadok.
<P>
Priestupky možno nájsť v oblasti obchodu so športom, v ktorom sa hráči stávajú v čoraz väčšej miere komoditou na burze a z ich agentov sa jednoducho stávajú burzoví makléri, ktorí ich ponúkajú rovnako ako komodity. Prestupy hráčov stoja astronomické sumy a v čoraz väčšej miere sa šliape po právach neplnoletých.
<P>
Tieto priestupky sú cezhraničný fenomén, ktorému vládnu peniaze, obrovské sumy peňazí, a ktorý bol, žiaľ, ešte posilnený judikatúrou Súdneho dvora Európskych spoločenstiev. Riadiace orgány niektorých dotknutých športových disciplín, najmä futbalu, očakávajú pomoc od európskych orgánov. Áno, pani komisárka, musíme konať, a za seba chcem povedať, že ma mrzí, že Francúzsko práve schválilo právne predpisy, ktorými sa dosiahne pravý opak.
<SPEAKER ID="675" NAME="Seán Kelly" AFFILIATION="PPE">
(GA) Vážený pán predsedajúci, pred hodinou a pol ženy hovorili, že je príliš neskoro na diskusie o veciach týkajúcich sa žien. Čoskoro bude polnoc a diskutujeme o veciach týkajúcich sa športu.
<P>
Nuž, aspoň máme príležitosť hovoriť o tejto téme, pretože pred vstupom Lisabonskej zmluvy do platnosti sme ju nemali. Teraz máme príležitosť a je dobre, že ju využívame, najmä ak hovoríme o mladých ľuďoch a činnosti športových agentov.
<P>
Ako povedala pani Packová, existujú mnohé prípady mladých ľudí, ktorým sľúbili, že sa v budúcnosti stanú veľkými hviezdami. Čo sa však stane? Vytrhnú ich z domova, z rodiny, zo školy a o rok alebo dva sa ich zbavia. Toto sa stáva väčšine z nich.
<P>
Európska únia teraz má príležitosť niečo s tým urobiť a vypracovať zákony a sankcie, aby ochránila mladých ľudí pred takýmito agentmi. Mali by sme sa pozrieť na to, čo sa deje v iných športových disciplínach a v iných krajinách, zhromaždiť informácie a urobiť to, čo je najlepšie - najmä pre mladých ľudí a pre šport ako taký.
<SPEAKER ID="676" NAME="Emine Bozkurt" AFFILIATION="S&amp;D">
(NL) Vážený pán predsedajúci, profesia športových agentov neposkytuje žiadne záruky a iba malý alebo žiaden dozor a už vôbec žiadne sankcie za nezákonné konanie, akým je napríklad obchodovanie s ľuďmi. EÚ vykonala štúdiu, konkretizovala porušenie práva a napriek tomu s touto situáciou nič neurobila. Ale niečo s tým treba robiť. Robím si veľké starosti pre zraniteľnosť maloletých hráčov, najmä hráčov z rozvojových krajín, ktorí sa často stávajú obeťami obchodovania s ľuďmi. EÚ musí proti tomu rázne zakročiť.
<P>
Uznesenie predkladá konkrétne návrhy: ukončenie vyplácania odmien agentom maloletých hráčov, presadenie väčšej transparentnosti v oblasti finančných transakcií pri prestupoch hráčov a lepšia regulácia zo strany členských štátov v prípade, ak športové federácie nemajú súčasnú situáciu pod kontrolou. Zvládnutie situácie podobnej divokému západu vyžaduje konkrétne opatrenia. Komisia musí zabezpečiť zlepšenie presadzovania a postihovania protizákonného konania, ktoré má často cezhraničný charakter. Práva maloletých hráčov sa navyše musia stále účinne chrániť.
<SPEAKER ID="677" NAME="Iosif Matula" AFFILIATION="PPE">
(RO) Vítam iniciatívu Iva Beleta o vytvorení systému noriem na ochranu záujmov športovcov a športovkýň využívajúcich služby agentov, ktorý by zredukoval nezákonné konanie v tejto oblasti zahŕňajúce nedostatok transparentnosti pri finančných prevodoch súvisiacich s prestupmi hráčov, pranie špinavých peňazí a obchodovanie s ľuďmi.
<P>
Podľa môjho názoru musíme venovať dostatočnú pozornosť nielen futbalu, ale aj iným druhom športu. V súčasnosti napríklad pôsobí v Európe približne 6 000 agentov v tridsiatich športových disciplínach a podieľajú sa na obchodnej činnosti, ktorej ročná hodnota sa odhaduje na stovky miliónov eur. Za týchto podmienok nebude presadenie jednotných pravidiel udeľovania licencií agentom hráčov ani zďaleka jednoduché.
<P>
Okrem toho budeme musieť podporiť jasnejšiu definíciu funkcií agenta, či už ide o manažéra hráčov, alebo o sprostredkovateľa pri prestupoch hráčov. Teším sa na...
<P>
(Predsedajúci prerušil rečníka.)
<SPEAKER ID="678" NAME="Piotr Borys" AFFILIATION="PPE">
(PL) Vážený pán predsedajúci, na rozprave v takúto neskorú hodinu je dobré to, že sa nekoná počas prenosu zápasov Majstrovstiev sveta, takže na ňu máme čas. Ale teraz hovorme vážne: máme Lisabonskú zmluvu, ktorá nás zaväzuje prijať veľmi vážne opatrenia v prípadoch, ak je situácia zlá a ak ju roky nebolo možné vyriešiť. O dva roky usporiadajú Poľsko a Ukrajina Majstrovstvá Európy, a preto sa veľmi teším rozhodnutiu pána Beleta, pani Packovej a pani Vassiliouovej, ktorá sa v tejto veci veľmi aktívne zapája, o potrebe harmonizácie právnych predpisov v tejto oblasti. Tento systém skutočne nie je transparentný a je poznačený desiatkami rokov korupcie. Obchodovanie s mladými hráčmi naberá obrovské rozmery a vedie k mnohým situáciám, v ktorých sa peniaze delia dokonca ešte aj po ukončení prestupu hráčov a zaplatení vysokých čiastok. Poplatky za prestupy hráčov sú také vysoké, že sa kluby kvôli nim musia niekedy zadlžiť. Preto potrebujeme nové pravidlá...
<P>
(Predsedajúci prerušil rečníka.)
<SPEAKER ID="679" NAME="Androulla Vassiliou">
členka Komisie. - Vážený pán predsedajúci, myslím, že sa všetci zhodneme na tom, že šport je dôležitý a že nám všetkým môže priniesť veľa radosti. Všetkým vám veľmi pekne ďakujem za príspevky a návrhy, ktoré starostlivo zohľadníme.
<P>
Nemožno pochybovať o tom, že sú potrebné nejaké opatrenia zo strany EÚ, športové federácie totiž nemajú právomoc zasiahnuť v niektorých najhorších prípadoch nezákonného konania. V dôsledku väčšej globalizácie športu nadobúdajú takéto problémy v súčasnosti nadnárodné dimenzie.
<P>
Internacionalizácia profesionálneho športu sťažuje prijatie prístupu jednotlivých štátov k problémom systematického charakteru. EÚ môže prevziať rolu koordinátora a pomôcť zabezpečiť harmonizovaný prístup k veciam týkajúcim sa agentov. Mohli by sme napríklad využiť nové právomoci EÚ v oblasti harmonizácie trestného práva. Určite by mnohí aktéri športového hnutia uvítali našu podporu.
<P>
Nech sa už rozhodneme pre akékoľvek opatrenie, budeme, samozrejme, spolupracovať s príslušnými federáciami a, ako viete, plánujem čoskoro zverejniť oznámenie o športe, ktoré sa určite bude podrobnejšie zaoberať touto vecou. Nebolo by vhodné ovplyvňovať rozhovory, ktoré budeme musieť viesť s týmto Parlamentom a so samotným športovým hnutím. Teším sa na našu úzku spoluprácu pri presadzovaní tejto záležitosti.
<SPEAKER ID="680" NAME="Predsedajúci">
V súlade s článkom 115 ods. 5 rokovacieho poriadku som dostal jeden návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 149)
<SPEAKER ID="681" NAME="Liam Aylward  " AFFILIATION="ALDE">
písomne. - Počas súčasnej komercionalizácie a profesionalizmu sú agenti neoddeliteľnou súčasťou športu. Správa Komisie odhaduje, že v súčasnosti je v EÚ činných približne 6 000 agentov, ktorí vytvárajú za prestupy hráčov a atlétov obrat vo výške viac než 200 miliónov EUR.
<P>
Futbal je jediná športová disciplína, v ktorej sú agenti činní vo všetkých členských štátoch. V Európe sa s futbalom spája veľa peňazí a je dôležité, aby boli stredobodom tohto športu fair play a integrita. Nezákonné obchodovanie s mladými hráčmi a ich prestupy do zahraničných klubov nás znepokojujú. Táto situácia sa spája najmä s futbalovými klubmi a ich hľadaním talentov. Podľa odhadov bolo do Európy za účelom hrania futbalu privedených približne 20 000 mladých Afričanov, ktorí však teraz žijú v EÚ ilegálne, lebo sa im nepodarilo vybudovať kariéru futbalových hráčov. Prísnejšia cezhraničná regulácia, monitorovanie a minimálne harmonizované normy platné pre zmluvy agentov by prispeli k riešeniu tohto problému a sú pre zabezpečenie integrity futbalu nevyhnutné.
<P>
Vzhľadom na cezhraničný charakter tejto záležitosti chcem Komisiu naliehavo požiadať, aby prevzala účinnú a silnú úlohu s cieľom ochrániť maloletých a zastaviť obchodovanie s hráčmi.
