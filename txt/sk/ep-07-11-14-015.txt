<CHAPTER ID="015">
Štvrťročná štatistika o voľných pracovných miestach v Spoločenstve (rozprava) 
<SPEAKER ID="420" NAME="Predsedajúci">
Ďalším bodom programu je správa, ktorú predkladá Alexandru Athanasiu, v mene Výboru pre zamestnanosť a sociálne veci, o návrhu nariadenia Európskeho parlamentu a Rady týkajúceho sa štvrťročnej štatistiky o voľných pracovných miestach v Spoločenstve - C6-0090/2007 -.
<SPEAKER ID="421" NAME="Joe Borg">
člen Komisie. - Vážený pán predsedajúci, cieľom tohto nariadenia je stanoviť právny rámec na zber štvrťročnej štatistiky o voľných pracovných miestach. Štvrťročné údaje o voľných pracovných miestach rozdelené podľa hospodárskej činnosti potrebuje Komisia a Európska centrálna banka na hospodárske a menové politiky. Umožňujú monitorovanie krátkodobých trendov na trhu práce a pomáhajú posúdiť hospodársky cyklus. Z dôvodu jej významu bola táto štatistika zaradená do súboru základných európskych hospodárskych ukazovateľov vymedzených v oznámení Komisie Európskemu parlamentu a Rade o štatistike eurozóny z roku 2002. Štvrťročné údaje o voľných pracovných miestach sú jediným z tých ukazovateľov, pre ktoré ešte nebol vyvinutý právny základ. Navrhovaný právny akt poskytne mechanizmus na garantovanie zosúladeného súboru včasných údajov o voľných pracovných miestach vo všetkých členských štátoch.
<P>
Viem, že sa o niekoľkých veciach riešených právnym aktom navrhovaným Komisiou diskutovalo a že sa zaviedlo niekoľko zmien. Pozmeňujúce a doplňujúce návrhy navrhované v správe Parlamentu zahŕňajú zmeny zavedené Radou a text predložený dnes vám na schválenie odzrkadľuje kompromis dosiahnutý medzi tromi zapojenými inštitúciami - Európskou komisiou, Radou a Európskym parlamentom. Medzi týmito tromi inštitúciami existuje takisto zhoda, že právne predpisy by mali nadobudnúť platnosť čo najskôr. To otvára cestu prijatiu nariadenia v prvom čítaní. Som vďačný spravodajcovi, pánovi Athanasiovi, za jeho dobrú spoluprácu a jeho porozumenie týkajúce sa tejto záležitosti.
<SPEAKER ID="422" NAME="Alexandru Athanasiu  " AFFILIATION="PSE">
spravodajca. - (FR) Vážený pán predsedajúci, zástupcovia Rady a Komisie, dámy a páni, rád by som začal tým, že sa poďakujem mojim kolegom, ktorí ma poverili vypracovaním tejto správy, a tieňovému spravodajcovi za ich príspevky.
<P>
V spoločnosti, v ktorej žijeme, sa zber údajov určite stal dôležitým nástrojom analýzy. Údaje o voľných pracovných miestach sa používajú nielen na posúdenie hospodárstva ale aj na určenie a formovanie určitých politík. V súčasnosti majú štatistiky o voľných pracovných miestach priamy vplyv na finančné trhy. Ratingové agentúry očakávajú tieto údaje a používajú ich na formovanie poradenstva, ktoré poskytujú.
<P>
Vážený pán predsedajúci, štatistika je, ak to tak môžem povedať, náročný predmet. Je hodná citácie známej poznámky G. O. Ashleyho: "Podobne ako iné okultné techniky veštenia, štatistická metóda má súkromný žargón, ktorý je úmyselne zostrojený, aby zahaľoval jej metódy pred tými, ktorí ju nepraktizujú." V spolupráci na tomto texte vo Výbore pre zamestnanosť a sociálne veci sme sa moji kolegovia a ja snažili zdôrazniť tri aspekty.
<P>
Po prvé, ide o politický aspekt nariadenia: opätovné uistenie, hoci aj v kontexte štatistického nástroja, ako je tento, že koncepcia voľného pohybu pre európskych občanov a bezpodmienečný, neobmedzený a nebránený prístup k zamestnaniu. Potom je tam sociálny aspekt: uľahčiť všetkým ľuďom v Európe nájdenie zamestnania a prístup k informáciám o voľných pracovných miestach v celej Európskej únii. Nakoniec, a tu sa musíme poďakovať Komisii a Rade, ide o technický aspekt kvality údajov. Hovoríme o systéme, ktorý má zosúladené postupy a efektívne aktualizované zostavy na získavanie štatistických informácií, inými slovami, zlepšený prístup k získaniu presných údajov.
<P>
Ako viete, vážený pán predsedajúci, dámy a páni, predtým sme nemali o nič viac ako džentlmenskú dohodu, takpovediac dobrovoľný základ na zhromažďovanie štatistických informácií. Presná analýza však závisí od toho, aby bol zber týchto informácií povinný a konzistentný. Preto je nariadenie lepším právnym základom ako smernica, lebo ustanovenia nariadenia, na rozdiel od tých v smernici, sú v celej Únii rovnaké: členské štáty nemajú právomoc uplatňovať ich neúplne alebo selektívne a nemajú na výber, pokiaľ ide o metódy presadzovania stanovených cieľov.
<P>
Jedným z cieľov lisabonskej stratégie je priniesť na trh práce viac ľudí a zároveň je potrebné vytvoriť viac pracovných miest, a tým potrebu najlepšieho možného systému informácií o ponuke a dopyte po pracovnej sile. Kvalita informácií môže byť kľúčom k úspechu a my všetci dnes vieme, že informácia je sila. To sa uplatňuje v hospodárstvach ako všade inde a preto sa považovalo za potrebné vyvinúť a uverejniť štrukturálny ukazovateľ voľných pracovných miest, schopný merať, aký úzky je trh práce a kde sa nachádzajú nedostatky schopností.
<P>
Komisia a Európska centrálna banka tiež potrebujú štvrťročné údaje o voľných pracovných miestach s cieľom monitorovať fluktuáciu v počte voľných pracovných miest v jednotlivých odvetviach hospodárstva. Čísla o voľných pracovných miestach sú súčasťou súboru hlavných európskych hospodárskych ukazovateľov a sú potrebné na vyhodnotenie prevládajúcich podmienok na trhu práce EÚ a v rámci eurozóny podľa akčného plánu EMÚ.
<P>
Vážený pán predsedajúci, uzavriem to citovaním Abbého Pierra, ktorý povedal, že mnohí politici poznajú chudobu len prostredníctvom štatistík a nad štatistikami nikto slzu nevyroní. Nemalo by byť potrebné presviedčať o nevyhnutnosti technicky efektívnejšieho mechanizmu na zhromažďovanie všetkých štatistík, ktoré sa vyžadujú. Ako politici môžeme urobiť našu prácu tak, že ľuďom uľahčíme hľadanie trvalo udržateľného zamestnania. Tieto štatistiky nám umožnia zjednodušiť ich snahy.
<SPEAKER ID="423" NAME="José Albino Silva Peneda, v">
mene skupiny PPE-DE. - (PT) Vážený pán predsedajúci, vážený pán komisár, dámy a páni, najprv by som sa rád poďakoval spravodajcovi, pánovi Athanasiovi, ktorého som mal príležitosť niekoľkokrát za ostatných niekoľko mesiacov stretnúť a ktorý teraz predkladá výsledky toho, čo považujem za kvalitnú prácu.
<P>
Monitoroval som obsah správy, o ktorej sa dnes diskutuje, a rokovania s Komisiou a Radou od júna tohto roka, a v mene PPE-DE môžem teraz bezpečne povedať, že sa dosiahol vysoko kvalitný a veľmi rozumný kompromisný text. Ak by mal Parlament prijať pozmeňujúce a doplňujúce návrhy k návrhu Komisie na tomto plenárnom zasadnutí, ako dúfam, že urobí, vieme, že Rada sa už vyjadrila, že tiež príjme rovnaký zmenený a doplnený návrh za nariadenie.
<P>
Verím, že sa táto správa ukáže ako užitočný nástroj na určenie odvetví a regiónov EÚ, v ktorých sú potrební pracovníci a tým na podporu solventnosti a lepšieho riadenia odbornej prípravy. Chcel by som tiež upozorniť, na to, čo je podľa mňa dôležitým aspektom: obsah tejto správy nepredstavuje väčšiu byrokratickú záťaž alebo viac bezvýznamných právnych predpisov, lebo vo svojom súčasnom znení sa vyhýba duplicite iniciatív a zahrnutiu nástrojov, ktoré už fungujú.
<P>
Pritom správa predstavuje aj dobrý kompromis medzi potrebou poskytovať informácie na štatistické účely a potrebou zaistiť, aby podniky, najmä malé a stredne veľké, neboli preťažené nepotrebnými byrokratickými postupmi.
<P>
Preto verím, že boli splnené všetky podmienky na to, aby sa prijalo teraz v prvom čítaní a je to rozhodnutie, ktoré tomuto Parlamentu odporúčam.
<SPEAKER ID="424" NAME="Proinsias De Rossa, v">
mene skupiny PSE. - Vážený pán predsedajúci, keďže mám dnes večer k dispozícii celé štyri minúty, čo je o 400 % viac, ako mám k dispozícii obyčajne, musím sa vyhnúť tomu, aby som sa stal príliš urečneným. Tak dúfam, že sa to podarí.
<P>
Napriek výnimočne technickej povahe tohto navrhovaného nariadenia by sa nemala podceňovať jeho hodnota pre Európu a členské štáty. Znovuzavedením lisabonskej agendy pre viac a lepších pracovných miest z roku 2005 sa nastoľuje potreba presnej, včasnej a porovnateľnej štatistiky o voľných pracovných miestach v Európe podľa regiónu a hospodárskej činnosti. Je to veľmi dôležité, ak máme plánovať pre potreby trhu práce a potreby tých, ktorí na trh práce vstupujú.
<P>
Vítam skutočnosť, že v tomto prípade rokujeme o nariadení a nie o smernici, lebo po svojom schválení zaisťuje rýchlejšiu implementáciu. A, samozrejme, je priamo a rovnako uplatniteľné pre všetky členské štáty a preto nie sú pravdepodobné odlišné vymedzenia alebo výklady v jednotlivých členských štátov. Neexistuje napríklad potreba transponovania do vnútroštátnych predpisov a tým sa zabraňuje omeškaniam, ktoré tieto môžu spôsobiť.
<P>
Toto je výborný príklad toho, ako môže EÚ pridať hodnotu práci členských štátov, ktorá by sa možno nedosiahla, keby pracovali samostatne alebo aj spoločne. Napriek tomu trvalo dva roky, kým tento právny predpis dosiahol túto etapu a preto dúfam, že sa môže dokončiť dohoda s Radou a že bude schválený v tejto etape prvého čítania.
<P>
Viem, že v Írsku neprodukujeme údaje o voľných pracovných miestach, ale práca Ústredného štatistického úradu je vo vývoji. Ústredný štatistický úrad (CSO) je veľmi uznávaný a dúfa sa, že do približne jedného roka bude Írsko schopné úplne sa podieľať na systéme.
<P>
Takisto vítam návrh zahrnúť osobné služby, voľné pracovné miesta v poľnohospodárskych podnikoch atď., zamestnávateľov s menej ako 10 zamestnancami a povahu zmluvy o pracovnom pomere. Myslím si, že je to osobitne dôležité so zreteľom na rastúce obavy týkajúce sa kauzalizácie zamestnanosti a obáv v niektorých oblastiach, ktoré vyplývajú z pohybu smerom k flexikurite.
<P>
Dúfam, že je možné dosiahnuť dohodu a že sa vieme popasovať s prácou vytvorenia spoločnej štatistiky v celej Európskej únii.
<SPEAKER ID="425" NAME="Marian Harkin, v">
mene skupiny ALDE. - Vážený pán predsedajúci, najprv by som chcel zagratulovať spravodajcovi za jeho vynikajúcu prácu na tomto návrhu nariadenia o zbere štvrťročnej štatistiky o voľných pracovných miestach v Spoločenstve.
<P>
Dovoľte mi najprv povedať, že vysoko kvalitné, aktuálne a relevantné štatistiky podporujú dobré politické rozhodnutia. Toto osobitne platí na úrovni EÚ, kde sa zaoberáme 27 rôznymi krajinami, ktoré sa všetky snažia v tomto osobitnom kontexte dosiahnuť lisabonské ciele. Na dosiahnutie týchto cieľov môže byť členským štátom poskytnutá pomoc s cieľom vytvoriť viac a lepších pracovných miest a to podľa mňa bude hodné toho úsilia.
<P>
Plne podporujem myšlienku, že požadované informácie môžu byť zostavované samotnými členskými štátmi podľa tohto nariadenia s cieľom zaistiť porovnateľnosť údajov, stále však potrebujeme, aby Komisia koordinovala zosúladenie štatistických informácií. A v tejto súvislosti som presvedčený, že potrebujeme nariadenie namiesto smernice, ale že navrhované nariadenie je minimum požadované na dosiahnutie želaných cieľov a nejde nad tento rámec.
<P>
V tejto súvislosti si myslím, že nie je potrebné ísť nad rámec s výnimkou, že poviem, že ma osobitne teší, keď vidím, že žiadame členské štáty, aby posielali informácie o službách osobnej starostlivosti, rezidenčných činnostiach a činnostiach sociálnej práce bez ubytovania. Tieto informácie majú obrovský význam z dôvodu rastúceho počtu poskytovateľov starostlivosti v EÚ. Starnutie nášho obyvateľstva je zásadnou demografickou výzvou a starostlivosť je dôležitým prvkom riešenia tejto výzvy. Tí z nás, ktorí majú to šťastie, že budú dlho žiť, budú pravdepodobnejšie potrebovať starostlivosť určitého druhu a toto je určite rastúci trh pre pracovné príležitosti v rámci EÚ. Hoci väčšina práce so starostlivosťou je neplatená a väčšina z nej takou aj ostane, možnosti zamestnania sa v tejto oblasti porastú. Preto potrebujeme spoľahlivé, dobré štatistiky s cieľom pripraviť sa na splnenie aspektu starostlivosti demografickej výzvy.
<P>
Na záver, ako som uviedol skôr, v celkovom alebo globálnom kontexte: vysoko kvalitné, relevantné, včasné, porovnateľné a koherentné informácie sú mimoriadne cenným nástrojom v tvorbe dobrej politiky, samozrejme za predpokladu, že my ako politici používame informácie, ktoré sa nám poskytujú.
<SPEAKER ID="426" NAME="Ewa Tomaszewska, v">
mene skupiny UEN. - (PL) Vážený pán predsedajúci, implementácia lisabonskej agendy, pokiaľ ide o nárast počtu vysoko kvalitných pracovných miest, si vyžaduje určité nástroje. Jeden z nich poskytujú štvrťročné štatistiky o voľných pracovných miestach v Spoločenstve. Eurostat musí mať právny základ pre zber údajov o voľných pracovných miestach. Nepísaná dohoda nie je dostatočná a nezaručuje porovnateľnosť a úplnosť údajov.
<P>
Teraz niekoľko špecifík. Prvý pozmeňujúci a doplňujúci návrh v praxi znamená nárast byrokratickej záťaže kladenej na malé podniky, ale existuje stále rastúci percentuálny podiel zamestnancov práve v takých podnikoch a preto sú čoraz užitočnejšie informácie o situácii v týchto podnikoch.
<P>
Podporujem druhý pozmeňujúci a doplňujúci návrh, ktorý do implementácie nariadenia zapája sociálnych partnerov.
<P>
Pozmeňujúcim a doplňujúcim návrhom 3 sa upravuje postup na predkladanie údajov aj ak sú poskytované dobrovoľne, vďaka čomu je nevyhnutný.
<P>
Takisto podporujem pozmeňujúci a doplňujúci návrh 17, ktorý zaručuje uverejnenie údajov, a tým vytvára možnosť ich používania na dosiahnutie praktických záverov.
<P>
Rád by som spravodajcovi zagratuloval.
<SPEAKER ID="427" NAME="Jiří Maštálka, v">
mene skupiny GUE/NGL. - (CS) Dámy a páni, aj ja by som sa chcel pripojiť k tým, ktorí chcú poblahoželať pánovi spravodajcovi a poďakovať sa mu za predložený dokument. Rovnako ako spravodajca, aj ja podporujem názor, že vytváranie kvalitnej a porovnateľnej štatistiky voľných pracovných miest je európskou prioritou. Rovnako som si istý, že zbieranie týchto štatistických údajov len na úrovni džentlmenských dohôd je nedostatočné a že sa musia prijať nariadenia na európskej úrovni, ktoré zaistia kvalitné a porovnateľné informácie z jednotlivých členských štátov. Lebo len Komisia môže koordinovať nevyhnutnú harmonizáciu štatistických informácií na úrovni Spoločenstva.
<P>
Tento názor som nakoniec prednedávnom presadzoval aj vo svojom stanovisku k návrhu nariadenia Európskeho parlamentu a Rady o štatistike Spoločenstva v oblasti verejného zdravia a bezpečnosti a ochrany zdravia pri práci. Bol som veľmi potešený aj výsledkami trialógu medzi spravodajcom, Komisiou a predsedníctvom. Kompromisné návrhy, ktoré z týchto rokovaní vznikli, tiež výrazne zvýšili kvalitu predkladaného dokumentu. Rovnako ako tieňoví spravodajcovia z ostatných politických skupín aj ja som ich za GUE/NGL s potešením spolupodpísal.
<P>
Z týchto kompromisných návrhov by som chcel osobitne vyzdvihnúť ako veľmi prínosnú požiadavku na zahrnutie údajov o jednotkách s menej ako 10 zamestnancami, ale aj požiadavku na rozlíšenie voľných pracovných miest na dobu určitú a na dobu neurčitú, rovnako ako sprístupnenie týchto informácií čo najväčšiemu počtu európskych občanov.
<P>
Na záver by som chcel oceniť aj definíciu kritérií hodnotení kvality, pretože jedine relevantné, presné, aktuálne a zrozumiteľné informácie o voľných pracovných miestach môžu pomôcť v boji s nezamestnanosťou v Spoločenstve.
<SPEAKER ID="428" NAME="Derek Roland Clark, v">
mene skupiny IND/DEM. - Vážený pán predsedajúci, informácie o zmenách v voľných pracovných miestach na určenie nedostatkov práce znejú dobre. Ale určite nie len na kompilovanie štatistík? Musí slúžiť na to, aby umožnilo zamestnancom vyplniť voľné pracovné miesta a pracovníkom nájsť pracovné miesta, oboje čo najrýchlejšie, teda štvrťročne.
<P>
V súčasnosti zostavujú národné štatistiky členské štáty sami a zdá sa, že Komisia uprednostňuje využitie toho na spoločný rámec podľa jediného nariadenia Európskej únie, možnosť C. Takže posadnutosť ES harmonizovaním zmení jednoduchý systém na byrokratický a časovo náročný.
<P>
Skutočným účelom je centralizovaná kontrola. Budeme čoskoro svedkami požiadavky, aby zamestnávatelia a záujemcovia o zamestnanie konzultovali s kanceláriou EÚ? Povedie to časom v smere pracovných miest? Určite to vedie k plánovanému európskemu hospodárstvu vyjadrujúcemu koniec sna o čoraz prosperujúcejšej Európe s plnou zamestnanosťou a živou inováciou.
<P>
Na globalizovanom trhu jediným spôsobom, ako ostať konkurencieschopný, je ostať slobodný, pripravený vyplniť medzeru, pripravený využiť otvorenie, pripravený na čokoľvek. Stĺpce štatistických údajov na kvantách papiera alebo uzamknutých na pevných diskoch to nerobia - sú to muži alebo ženy na zemi, ktorí náhle nájdu šancu a zaujmú rýchlo, pred ostatnými kolegami. Ak chce druhé miesto, dostaňte zamestnávateľov, aby si prezerali štatistické údaje. Keď to robia, robotníci so znalosťami z ulice niekde inde využijú prvú šancu a prichádzajú na trh.
<P>
Čo je horšie, pozmeňujúci a doplňujúci návrh č. 8, ak sa prijme, umožní, aby zhromažďujúce agentúry odmietli, ako neprimerané národné čísla a nahradili ich číslami podľa seba. Tak môžu vytvoriť nepravdivý obraz, aby sedel centralizovaným kontrolórom ES, a ktorý bude zavádzať ľudí. To je všetko pre informovanie občana!
<P>
Nakoniec, pozmeňujúci a doplňujúci návrh č. 3 podporuje vyradenie poľnohospodárstva, rybolovu a lesníctva z týchto kritérií. Takže prečo je to tak? Neviem veľa o lesníctve, ale čísla Spojeného kráľovstva o poľnohospodárstve a rybolove sú strašné. Od roku 1973, keď sme sa pripojili pod SPP opustilo pôdu viac britských poľnohospodárov a viac ich spáchalo samovraždu, ako v ktoromkoľvek inom porovnateľnom období v našej histórii. Naše rybárske flotily, ktoré od roku 1973 poklesli na približne štvrtinu svojej veľkosti, sú dôkazom devastácie spôsobenej skazenou spoločnou politikou rybného hospodárstva.
<P>
Niet divu, že niektorí ľudia chcú udržať tieto čísla mimo celoeurópskych štatistík; nie je potrebné zalarmovať občana?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
- (PL) Vážený pán predsedajúci, každá snaha zefektívniť EÚ si zaslúži rešpekt, najmä ak sa týka otázky zamestnanosti. Verím, že zamestnanosť je najrozhodujúcejším spojením v sociálnej a hospodárskej transformácii integrovanej Európy. Spravodajca našiel klímu očakávania sprevádzajúceho túto legislatívnu iniciatívu a naplnil svoju správu vysoko dostupným a skutočne zaujímavým formátom.
<P>
Nariadenie Európskeho parlamentu a Rady nahrádza existujúce postupy na základe džentlmenskej dohody na zber údajov o voľných pracovných miestach rozhodnutím zaviesť pre túto činnosť právny rámec. To je príležitosť zlepšiť ďalšiu časť procesu integrácie informácií, ktoré, mimochodom, tvoria súčasť základných európskych hospodárskych ukazovateľov. S tým vznikla potreba právneho základu, ktorý by pomohol v tvorbe potrebných metodických pilierov na zhrnutie rastúcich zbierok údajov.
<P>
Toto nariadenie tiež sľubuje vytvorenie iného druhu benefitu. Umožňuje dosiahnutie vyšších noriem v kvalite a porovnateľnosti štatistiky. Takisto uľahčí rozvoj efektívnych politík zamestnanosti na základe spoľahlivých údajov a to na vnútroštátnej ako aj medzinárodnej úrovni. Zároveň sa umožní monitorovanie a implementácia takých politík v jednotlivých krajinách. Vlády takzvaných nových krajín EÚ poznamenali, že vďaka štvrťročnej štatistike budú mať k dispozícii spoločný systém ukazovateľov, čo je dôležité na monitorovanie trhu zamestnanosti. Takisto s určitou úľavou zaznamenali, že zavedenie tohto nariadenia nebude znamenať, že budú potrebné akékoľvek ďalšie finančné prostriedky na zber štvrťročných údajov.
<P>
V odôvodnení svojho stanoviska týkajúceho sa tohto návrhu poľská vláda poznamenala, že zjednotenie údajov na európskej úrovni spolu s monitorovaním ich kvality by malo viesť k zvýšeným vedomostiam o meniacich sa úrovniach dopytu po špecifických kvalifikáciách a efektívnejšiemu monitorovaniu situácie na poľskom trhu práce. Takisto uľahčí vykonávanie presnejších predpovedí o zamestnanosti a platoch. Porovnateľnosť údajov na európskej úrovni umožní vyhodnocovať rozsah nezhôd na vnútroštátnych trhoch práce na pozadí ostatných krajín EÚ. Má tiež špecifické praktické výsledky, pokiaľ ide o koreláciu politiky zamestnanosti s ponukou a na plánovanie smerovania odbornej prípravy pre budúcich zamestnancov.
<SPEAKER ID="430" NAME="Bogdan Golik" AFFILIATION="PSE">
(PL) Vážený pán predsedajúci, rád by som vyjadril svoju podporu návrhu nariadenia Európskeho parlamentu a Rady o štvrťročnej štatistike o voľných pracovných miestach v Spoločenstve. Nemôže byť nezhoda o tom, ako dôležité je, aby boli tieto údaje zbierané systematicky a jednotne pri plnení stanovených noriem vo všetkých členských štátoch. Hodnota informácií zozbieraných týmto spôsobom je nepopierateľná, pokiaľ ide o hodnotenie situácie na trhu práce v Európskej únii, ako aj pre fungovanie Európskej centrálnej banky.
<P>
V súčasnej situácii, keď sa tieto údaje zbierajú na základe nepísanej dohody, sa jasne ukazuje, že táto metóda je neefektívna a musí sa zmeniť. Len schválením tohto nariadenia, ktorým sa ustanovujú rovnaké pravidlá na vypracovanie vysoko kvalitných štatistík v rámci Spoločenstva, bude možné získať primeraný pohľad do faktorov, ktorých kombináciou sa vytvára celková situácia a podmienky na trhu práce, ako aj ich analýza.
<P>
Týmto nariadením sa nielen ukladá členským štátom, aby vytvárali štatistiku v súlade s presne definovanými normami, ale im aj pomáha v tejto úlohe poskytovaním hotových nástrojov na tento účel. Zjednotenie tohto výskumu na európskej úrovni pomôže rozšíriť naše vedomosti o fluktuáciách v dopyte po špecifických pracovných miestach na vnútroštátnych trhoch a umožní primeranejšie zamestnanie a uskutočnenie platobných predpovedí.
<P>
Z týchto dôvodov je rozhodujúce, aby do platnosti vstúpil taký dokument, ktorý jasným a transparentným spôsobom vymedzí všetky pravidlá týkajúce sa zberu údajov o voľných pracovných miestach v rámci celého Spoločenstva.
<SPEAKER ID="431" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok o 12.00 hod.
