<CHAPTER ID="004">
Vyhlásenia predsedníctva
<SPEAKER ID="009" NAME="Predseda">
Informáciou číslo dva sú znepokojujúce správy prichádzajúce z krajín v našom vzdialenejšom susedstve: Bahrajnu, Sýrie a Jemenu. Vo všetkých týchto krajinách sa používa sila na potlačenie demonštrácií ľudí domáhajúcich sa demokratických zmien.
<P>
Vlády, ktoré obracajú zbrane proti svojim vlastným občanom, úplne strácajú demokratickú legitimitu. Násilie sa musí zastaviť a zodpovední sa musia postaviť pred súd.
<P>
Ďalšia informácia: Rád by som vás informoval, že sme dnes dostali správu o vzdaní sa mandátu jedného z kolegov poslancov, pána Thalera. Ďalší poslanec pán Strasser oznámil svoj zámer vzdať sa mandátu v najbližších dňoch. Ďalší poslanec pán Severin opustil Skupinu progresívnej aliancie socialistov a demokratov v Európskom parlamente a stal sa nezávislým poslancom.
<P>
Tieto odchody sú dôsledkom vážnych obvinení niektorých poslancov tohto Parlamentu z nevhodného správania, ktoré sa objavili v tlači. Dnes ráno som zvolal mimoriadnu schôdzu Predsedníctva, aby sme prediskutovali túto situáciu. Večer sa opäť stretneme a budeme v rokovaní pokračovať. V mene Predsedníctva Európskeho parlamentu a domnievam sa, že aj v mene väčšiny kolegov poslancov tohto Parlamentu hovorím, že sme odhodlaní presadzovať politiku nulovej tolerancie voči konaniu, ktoré viedlo k rezignácii našich kolegov poslancov.
<P>
(potlesk)
<P>
Ako predseda, ktorého ste si zvolili vy, dámy a páni, som odhodlaný presadzovať bezúhonnosť tohto Parlamentu a všetkých jeho poslancov. Chcel by som vám pripomenúť veľkú verejnú zodpovednosť, ktorú nesieme ako volení zástupcovia občanov. Občania nám zverili právo vykonávať moc v ich mene. Túto dôveru nesmieme sklamať. Predsedníctvo rozhodlo, že sa musíme poučiť z tohto nešťastného prípadu. Parlament sa usiluje zistiť všetky skutočnosti. Budeme plne spolupracovať s príslušnými orgánmi pri objasňovaní všetkého, čo sa stalo, a pri overovaní všetkých informácií. Na žiadosť Predsedníctva budem v kontakte s ministerstvami zahraničných vecí krajín, ktoré zastupujú príslušní poslanci, aby sme sa dozvedeli, aké kroky majú v úmysle podniknúť súdne orgány týchto štátov.
<P>
V Parlamente musíme do budúcnosti zabezpečiť sprísnenie nášho vnútorného kódexu správania v otázkach tohto druhu. To zahŕňa aj tvrdšie sankcie. Domnievame sa, že nedávne udalosti poukazujú na potrebu existencie právne záväzného kódexu správania pre lobistické skupiny pôsobiace v inštitúciách Európskej únie.
<P>
(potlesk)
<P>
O ďalšom vývoji vás budem priebežne informovať.
<SPEAKER ID="010" NAME="Sonia Alfano" AFFILIATION="ALDE">
(IT) Vážený pán predseda, chcela som vystúpiť skôr, ako ste zdôraznili odhodlanie Parlamentu vyzvať na odstúpenie ďalšieho poslanca Európskeho parlamentu, posledného poslanca, ktorý ešte neodstúpil.
<P>
Ďakujem vám a ďakujem Parlamentu za pevné a odhodlané rozhodnutie uplatňovať politiku nulovej tolerancie, pretože ide o dôveryhodnosť každého v tomto Parlamente, a predovšetkým nesmieme zabúdať, že zastupujeme 500 miliónov občanov a nie lobistov. Ďakujem vám.
<SPEAKER ID="011" NAME="Bruno Gollnisch" AFFILIATION="NI">
(FR) Vážený pán predseda, úplne schvaľujem vašu prísnosť. Dúfam, že sa bude uplatňovať aj voči novinárom, ktorí nesmú vyvolávať problémy s cieľom vyprovokovať priestupok a ktorí tiež vážne porušujú etické zásady. A nakoniec, tento Parlament je príliš oddaný prezumpcii neviny na to, aby som mohol ďalej komentovať tieto záležitosti.
<SPEAKER ID="012" NAME="Hans-Peter Martin" AFFILIATION="NI">
(DE) V prvom rade by som sa chcel zastať novinárov. Myslím si, že to, čo sa stalo, si zaslúži pochvalu. Uvedomujete si, pán Buzek, že takýchto prípadov bude ešte oveľa viac? Pridáte sa k nášmu odporúčaniu - ako chce navrhnúť zoznam Hansa-Petra Martina -, aby sa títo kolegovia poslanci vzdali mandátu skôr, ako ich odhalia médiá, a nespôsobovali ďalšie škody veľkému európskemu mierovému projektu?
<P>
Preto vás vyzývam, aby ste v Predsedníctve zobrali túto požiadavku do úvahy a aby ste ju zároveň odovzdali politickým skupinám.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Vážený pán predseda, vo svojom vyhlásení ste uviedli, že vyjadrujete názor Predsedníctva a väčšiny Parlamentu. Je to názor celého Európskeho parlamentu. Sme proti konaniu našich bývalých kolegov poslancov. Ďakujem.
<SPEAKER ID="014" NAME="Martin Schulz" AFFILIATION="S&amp;D">
(DE) Nebol by som žiadal o slovo, keby to nebolo predposledné vystúpenie. Domnievam sa, že nulová tolerancia platí pre všetkých poslancov tohto Parlamentu. Preto by som chcel položiť túto otázku a požiadať o jasnú odpoveď. Môžete vy, pán predseda, alebo generálny tajomník tohto Parlamentu potvrdiť, že pán Martin má na základe nálezu Európskeho súdneho dvora vrátiť Európskemu parlamentu 168 000 EUR v súvislosti s nesprávnym účtovaním?
<P>
(potlesk)
<SPEAKER ID="015" NAME="Predseda">
Navrhujem, aby sme prešli k ďalším bodom nášho programu práce.
