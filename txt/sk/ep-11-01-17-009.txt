<CHAPTER ID="009">
Program práce
<SPEAKER ID="014" NAME="Predseda">
Konečné znenie návrhu programu, ktorý pripravila Konferencia predsedov na svojom zasadnutí vo štvrtok 13. januára 2011 v súlade s článkom 137 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy.
<SPEAKER ID="015" NAME="Potito Salatto" AFFILIATION="PPE">
(IT) Rád by som využil príležitosť programu práce a formálne požiadal pani barónku Ashtonovú, aby prišla do rokovacej sály Európskeho parlamentu a podala správu o krokoch, ktoré sa podnikli alebo ktoré podnikne v súvislosti so situáciou kresťanov vo svete. Boli by sme radi, keby sem prišla so správou, aby Parlament mohol byť o všetkom podrobne informovaný.
<SPEAKER ID="016" NAME="Predseda">
Prepáčte, pán Salatto. Na túto tému máme oficiálnu rozpravu v stredu o 15.00 hod.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Vážený pán predseda, chcel by som sa odvolať na článok 173 o dodržiavaní rokovacieho poriadku a poukázať na to, že článok 116 je porušovaný, pretože toto je v poradí tretia plenárna schôdza Európskeho parlamentu, na ktorej sa do programu práce nezahrnula hodina otázok pre Radu, ako to určuje článok 116. Mohli by ste, prosím, vysvetliť dôvod, prečo je to tak, a v budúcnosti zaistiť, že budete brániť právo Európskeho parlamentu a jeho členov vykonávať parlamentnú kontrolu Rady?
<SPEAKER ID="018" NAME="Predseda">
Rozhodneme o tom už čoskoro. Týka sa to Lisabonskej zmluvy a nových vzťahov medzi Európskym parlamentom a Radou. V Európskej únii máme teraz dvojkomorový parlament. Európsky parlament a Rada prijímajú právne predpisy rovnocenne. Vzťahy v Únii sa zmenili, ale navrhujem, aby sme nepokračovali v tejto diskusii, pretože táto záležitosť sa objasní v blízkej budúcnosti. Ďakujem vám, pán Chountis, za to, že ste nás na to upozornili. Čoskoro to objasníme.
<SPEAKER ID="019" NAME="Bernd Posselt" AFFILIATION="PPE">
(DE) Vážený pán predseda, podľa mňa je sporné to, že s ohľadom na možné budúce zmeny sa parlamentné právo, konkrétne hodina otázok, sťahuje bez akéhokoľvek základu. Ako ste sami povedali, ešte nebolo prijaté žiadne rozhodnutie. Vzhľadom na to by sme mali pokračovať s hodinou otázok, kým sa nerozhodne, a nie vopred súhlasiť s rozhodnutím, ktoré ešte nebolo prijaté. Poviem vám celkom úprimne, že podľa mňa je to nesprávne, pretože v otázkach týkajúcich sa zahraničnej politiky a politiky rozširovania nie je Rada nejakou druhou komorou, ale orgánom, ktorý, samozrejme, musíme podrobiť parlamentnej kontrole.
<P>
(potlesk)
<SPEAKER ID="020" NAME="Predseda">
Rád by som sa vám obom poďakoval za upozornenie na túto záležitosť. Chcem všetkých ubezpečiť, že ju prednesiem na nasledujúcej schôdzi Konferencie predsedov tento štvrtok. Ako viete, na týchto schôdzach sa zostavuje program práce. Rozhodneme, ako sa táto záležitosť bude riešiť v budúcnosti. Konferencia predsedov je zodpovedná za program práce a budeme o tom diskutovať tento štvrtok. Ďakujem.
<P>
Pristúpime k programu práce.
<P>
Pondelok
<P>
Skupina zelených/Európska slobodná aliancia požiadala, aby bola rozprava o situácii v Tunisku ukončená prijatím uznesenia, čo sme neplánovali. Preto je tu návrh na prijatie uznesenia v tejto veci. Myslím, že pán Cohn-Bendit chce niečo o tejto požiadavke povedať.
<SPEAKER ID="021" NAME="Daniel Cohn-Bendit" LANGUAGE="FR">
Iste viete, že udalosti v Tunisku sa vymkli spod kontroly, a tiež môžeme byť radi, že pán bin Alí opustil krajinu. Situácia v Tunisku bude preto počas nasledujúcich niekoľkých týždňov veľmi napätá. Myslím si, že Parlament by mal vypracovať krátke uznesenie, v ktorom bude žiadať Radu a Komisiu o veľmi konkrétne veci. Viete, že voľby sa môžu uskutočniť o šesť až osem týždňov, preto nemôžeme čakať do februára.
<P>
Únia, ako aj my musíme okamžite konať a naše kroky sa musia zakladať na uznesení, o ktorom by sme mali hlasovať vo štvrtok napoludnie. Chápem, že vzhľadom na túto situáciu bude Parlament veľmi nadšený, keď bude konečne môcť prijať uznesenie o Tunisku.
<SPEAKER ID="022" NAME="Francesco Enrico Speroni">
v mene skupiny EFD. - (IT) Neverím, že uznesenie zmení situáciu v Tunisku, preto som proti nemu.
<SPEAKER ID="024" NAME="Predseda">
Pokiaľ ide o rozpravy, ktoré sa konajú v súlade s článkom 122 rokovacieho poriadku, Konfederatívna skupina Európskej zjednotenej ľavice - Nordická zelená ľavica požiadala o vypustenie rozpravy na tému "Brazília: vydanie Cesareho Battistiho" z programu. Pán Tavares by chcel predložiť túto žiadosť. Pán Tavares, máte slovo.
<SPEAKER ID="025" NAME="Rui Tavares">
v mene skupiny GUE/NGL. - Niektorí kolegovia prišli s iniciatívou zaradiť do programu naliehavé uznesenie o odmietnutí Brazílie vydať Cesareho Battistiho do Talianska. Chápem ich dôvody, ale ako môžem ukázať, nie je to v súčasnosti prípad súvisiaci s ľudskými právami. Nie je to naliehavý prípad a nie je to ani prípad "porušovania princípov právneho štátu". Navyše to prichádza v nešťastnej chvíli, keď Brazília čelí najhoršej prírodnej katastrofe vo svojej histórii.
<P>
Cesare Battisti je vo väzení. Čaká na rozhodnutie brazílskeho najvyššieho súdu, ale ten momentálne nezasadá z dôvodu letných prázdnin na južnej pologuli. Nemáme dôvod myslieť si, že rozhodnutie nebude nezávislé. Vyjadril som solidaritu s rodinami obetí v súvislosti s týmto prípadom a uisťujem vás, že nepodporujem politické násilie zo strany pravice ani ľavice, ale naliehavý postup by sme mali použiť na rozpravu o južnom Sudáne, o prípade Buchtara Tabuniho v Indonézii alebo o Palestínčanovi, ktorý bol zastrelený vo svojej posteli.
<P>
Vyhradí Parlament prezidentke Dilme Rousseffovej hneď po jej prevratnom zvolení a bez žiadneho presvedčivého oficiálneho dôvodu taký druh rozpravy, aký zvyčajne vyhradzujeme pre ľudí ako Mugabe? Chcel by som vás požiadať o vypustenie Brazílie z naliehavých prípadov v programe.
<SPEAKER ID="026" NAME="Mario Mauro" LANGUAGE="IT">
V mene nášho poslaneckého klubu a myslím si, že aj celého Parlamentu, by som skutočne rád zdôraznil našu sústrasť s brazílskymi obyvateľmi a vládou a ich veľkým smútkom v súvislosti s nedávnymi záplavami. Stovky ľudí prišli o život a my chceme, aby cítili našu sústrasť.
<P>
Zároveň v mene navrhovateľov, a dúfam, že aj celého Parlamentu, znovu zdôrazňujem naše pevné odhodlanie diskutovať o tejto otázke, pretože žiadosť o spravodlivosť ešte stále nebola vypočutá a otázka Cesareho Battistiho by sa mala naďalej zvažovať v Európskom parlamente, ktorý musí vyjadriť svoj názor na medzinárodnej scéne.
<SPEAKER ID="027" NAME="Judith Sargentini" AFFILIATION="Verts/ALE">
(NL) Chcela by som podporiť žiadosť pána Tavaresa, pretože toto nie je naliehavá záležitosť. Pán Battisti je vo väzení a nemáme dôvod myslieť si, že bude v blízkej dobe prepustený. Podľa môjho názoru by sme nemali zasahovať do osobných záležitostí ľudí, ktorí sú súdení.
