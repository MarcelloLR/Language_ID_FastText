<CHAPTER ID="018">
Typové schvaľovanie motorových vozidiel a motorov (rozprava) 
<SPEAKER ID="200" NAME="Predsedajúci">
- Ďalším bodom programu je správa pána Grooteho v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady o typovom schvaľovaní motorových vozidiel a motorov s ohľadom na emisie z vysokovýkonných vozidiel (Euro VI) a o prístupe k informáciám o oprave a údržbe vozidiel - C6-0007/2008 -.
<SPEAKER ID="201" NAME="Matthias Groote">
spravodajca. - (DE) Vážený pán predsedajúci, pán komisár Verheugen, dámy a páni, v prvom rade chcem poďakovať tieňovým spravodajcom za ich vynikajúcu a konštruktívnu spoluprácu počas celého legislatívneho procesu. Chcem poďakovať aj francúzskemu predsedníctvu za to, že teraz môžeme tento legislatívny proces uzatvoriť kompromisom, ku ktorému predsedníctvo vo výraznej miere prispelo.
<P>
Zajtra bude Európsky parlament hlasovať o kompromisnom balíku o normách emisií Euro 6 pre vysokovýkonné vozidlá. Nové normy emisií pre vysokovýkonné vozidlá súvisia s obmedzením znečisťujúcich látok, nie skleníkových plynov. Tieto dva body sa niekedy zamieňajú.
<P>
Euro 6 je dôležitým nástrojom pri zlepšovaní kvality ovzdušia v Európe. Euro 6 konkrétne znižuje množstvo jemných častíc a oxidov dusíka. Len samotné jemné častice zodpovedajú za viac než 348 000 predčasných úmrtí v Európe, a práve preto som v tomto prípade dúfal, že stanovíme trochu ambicióznejší limit. Podporili to aj technické štúdie. Zajtra budeme hlasovať a celý balík je, ako som už spomínal, dobrým kompromisom. V porovnaní s aktuálnou normou emisií 6, ktorá platí od 1. októbra 2008, dosiahneme 66 % zníženie jemných častíc a ďalších 80 % pri oxidoch dusíka. Oxidy dusíka sú mimoriadne nebezpečné pre dojčatá, deti a starších ľudí, pretože vedú k vytváraniu ozónu pri zemi.
<P>
Rád by som využil túto príležitosť a spomenul dátum zavedenia. Podarilo sa nám tento dátum posunúť na skorší termín. Euro 6 teda vstúpi do platnosti skôr a zlepší sa tak kvalita ovzdušia. Všeobecne sme dosiahli uspokojivý kompromis a tento nástroj nepochybne zlepší kvalitu ovzdušia a kvalitu života.
<P>
Takmer presne pred dvomi rokmi sme v tomto Parlamente viedli rozpravu a prijali sme limity emisií Euro 5 a Euro 6 pre osobné autá. Počas procesu vypracovávania realizačných opatrení vyšlo najavo, že v tejto súvislosti došlo k omeškaniam. Musím znovu jasne poprosiť, aby sa to isté nestalo v tomto legislatívnom procese. Výrobcovia musia mať k dispozícii v pravý čas všetky potrebné informácie. Teší ma preto, že Komisia teraz určite vydá vyhlásenie o tom, že sa môžeme spoľahnúť na realizáciu opatrení najneskôr do konca marca 2010, teda k 1. aprílu 2010.
<P>
Na poslednom plenárnom zasadnutí sme s pánom Verheugenom diskutovali o kríze v automobilovom priemysle. Konštatovali sme, že došlo k drastickému zníženiu počtu predaných kusov v sektore úžitkových vozidiel, a preto ma teší, že v podobe právneho predpisu, ktorý je pred nami, sa nám podarilo vytvoriť nástroj, ktorý umožní členským štátom poskytovať daňové stimuly na skoré zavedenie emisnej normy Euro 6. Nepochybne to povzbudí hospodárstvo a pomôže pri zlepšovaní kvality ovzdušia, kvality života a zdravia všetkých.
<P>
Chcel by som ešte raz poďakovať všetkým, ktorí sa do prípravy návrhu zapojili, a teším sa na rozpravu, ktorá bude určite zaujímavá.
<SPEAKER ID="202" NAME="Günter Verheugen" LANGUAGE="DE">
Vážený pán predsedajúci, dámy a páni, dovoľte mi v prvom rade z celého srdca poďakovať spravodajcovi pánovi Grootemu za jeho angažovanú spoluprácu v súvislosti s týmto návrhom.
<P>
Hovoríme tu o dôležitom nariadení, ktoré predstavuje rozhodujúci krok v zavádzaní globálne harmonizovaných podmienok pre emisie znečisťujúcich látok z vysokovýkonných vozidiel a autobusov. Chcel by som sa venovať niečomu, čo spomenul už pán Groote, konkrétne tomu, že tieto kroky prijímame v kontexte neuveriteľne závažného poklesu trhu Európskej únie s úžitkovými vozidlami. Tento trh bol zasiahnutý oveľa viac než trh osobných automobilov. Verejnosť veľmi neregistruje túto skutočnosť, pretože väčšina ľudí si nekupuje vysokovýkonné vozidlá. Má to však obrovské hospodárske následky a Komisia má z tejto situácie veľké obavy. Aj na základe toho je dôležité poskytnúť výrobcom právnu istotu a jasný regulačný rámec, aby vedeli, čo sa od nich očakáva. Práve preto sa rozhoduje o tejto norme Euro VI už v čase, keď norma Euro V prakticky len nadobudla účinnosť.
<P>
Návrh na Euro VI bol vypracovaný v spojitosti s programom Čistý vzduch pre Európu (CAFE) a tematickou stratégiou v oblasti znečistenia vzduchu. V súvislosti s touto stratégiou sa vyžaduje ďalšie zníženie emisií znečisťujúcich látok v oblasti cestnej dopravy všeobecne a v ostatných oblastiach v záujme toho, aby EÚ splnila svoje ciele zlepšenia kvality ovzdušia. Chceme udržať škodlivé účinky na zdravie ľudí na minime a všeobecne lepšie chrániť životné prostredie.
<P>
Limitné hodnoty podľa normy Euro VI, ktorá je súčasťou tejto celkovej stratégie, opäť výrazne znižujú emisie sadzových častíc a oxidov dusíka v porovnaní s fázou normy Euro V, ktorá nadobudla účinnosť 1. októbra tohto roka. Úplnou inováciou je zavedenie limitnej hodnoty pre množstvo vypúšťaných častíc, a teda monitorovanie výstupu veľmi jemných častíc vypúšťaných z motora. Okrem toho sa zavádzajú aj ďalšie podmienky pre monitorovanie emisií z veľkých úžitkových vozidiel v reálnej cestnej premávke a pre prístup k informáciám o oprave a údržbe. Zodpovedá to podmienkam, ktoré sme už zahrnuli do nariadení upravujúcich ľahké úžitkové vozidlá.
<P>
Dôležité je aj prijatie tohto návrhu, pretože sa ním realizuje niekoľko dôležitých odporúčaní z procesu Cars 21. V prvom rade ide o lepšiu tvorbu zákonov. Návrh totiž berie do úvahy pozície dotknutých subjektov, ktoré boli zistené z verejnej konzultácie na internete. Technické podmienky navyše vychádzajú z analýzy nákladov a výnosov na základe náležite vykonaného posúdenia vplyvu. Ďalej je tu výrazné zjednodušenie príslušného práva. Keď sa návrh uplatní na všetky nové vozidlá, šesť predošlých právnych aktov sa zruší. Po tretie ide o globálnu harmonizáciu. Zaviesť sa má nová skúšobná a meracia metodika, ktorú vyvinula Hospodárska komisia OSN pre Európu (UNECE) v Ženeve, pričom limitné hodnoty pre častice a oxidy dusíka budú teraz rovnaké ako hodnoty, ktoré platia v USA.
<P>
Rozhodujúcim faktorom úspechu rokovacieho procesu bola úzka spolupráca Parlamentu, Rady a Komisie, ktorá fungovala pozoruhodne dobre. V tejto súvislosti som mimoriadne vďačný spravodajcovi. Komisia rada podporí všetky kompromisné pozmeňujúce a doplňujúce návrhy predložené spravodajcom. Veľmi rád vydám vyhlásenie, ktoré spravodajca požadoval, a v skutočnosti bude dokonca ešte o trochu lepšie, než žiadal.
<P>
"Komisia vyhlasuje, že technické opatrenia, ktorými sa vykonáva nariadenie Európskeho parlamentu a Rady o typovom schvaľovaní motorových vozidiel a motorov s ohľadom na emisie z vysokovýkonných vozidiel (Euro VI) a o prístupe k informáciám o oprave a údržbe vozidiel, budú odovzdané Európskemu parlamentu a Rade na základe regulačného postupu s kontrolou do 31. decembra 2009."
<SPEAKER ID="204" NAME="Anja Weisgerber" LANGUAGE="DE">
Vážený pán predsedajúci, pán komisár, dámy a páni, v prvom rade chcem srdečne poďakovať spravodajcovi pánovi Grootemu a tieňovým spravodajcom za ich vynikajúcu a konštruktívnu spoluprácu. Ich pomoc umožnila dosiahnutie dohody o veľmi odbornom dokumente už vo fáze prvého čítania.
<P>
Ako tieňová spravodajkyňa Skupiny Európskej ľudovej strany (kresťanských demokratov) a európskych demokratov si stále dobre pamätám na naše hlasovanie o revízií smernice o jemných časticiach. Aj vtedy som bola tieňovou spravodajkyňou. Pri tej príležitosti sa nám podarilo dosiahnuť, aby Komisia podpísala vyhlásenie, v ktorom sa zaviazala navrhnúť opatrenia, ktorými sa bude riešiť otázka jemných častíc na mieste, kde vznikajú. Nové nariadenie Euro VI pre vysokovýkonné vozidlá a autobusy patrí medzi opatrenia, o ktoré sme žiadali. Toto nariadenie rieši jemné častice priamo v mieste ich emisie, u zdroja, inými slovami v mieste, kde sa jemné častice v skutočnosti vytvárajú. Nová norma Euro VI tak zníži emisie jemných častíc z dieselových vysokovýkonných vozidiel a autobusov o 66 % v porovnaní s normou Euro V, pričom pri autách s benzínovými motormi sa emisie dusíka (NOx) znížia o ďalších 80 %.
<P>
Ak má byť možné naozaj dosiahnuť tieto nové, ambiciózne normy emisií, včas sa musia zverejniť vykonávacie opatrenia, ktoré podrobne stanovia technické špecifiká. Preto ma, samozrejme, veľmi teší vyhlásenie, ktoré práve vydal pán komisár Verheugen, v ktorom sa Komisia zaväzuje veľmi rýchlo, dokonca ešte rýchlejšie, než sa plánovalo, predložiť vykonávacie opatrenia Parlamentu a Rade.
<P>
Bod týkajúci sa prístupu k informáciám o opravách a údržbe pre nezávislé trhové subjekty považujem tiež sa dôležitý. Nezávislé trhové subjekty znamenajú nezávislé dielne, motoristické organizácie a záchranné služby pre prípad poruchy. Ak chceme zaistiť funkčnú hospodársku súťaž v oblasti opráv, musíme zaručiť takýto prístup. A v tomto nariadení sa nám to podarilo. Je to dobré pre hospodársku súťaž, pre cenu opráv, pre bezpečnosť na cestách a pre spotrebiteľov.
<SPEAKER ID="205" NAME="Johannes Blokland" LANGUAGE="NL">
Vážený pán predsedajúci, začiatkom tohto roka som v mene Výboru pre dopravu a cestovný ruch napísal stanovisko k norme Euro 6. Doprava tovarov pomocou vysokovýkonných vozidiel je sektorom, ktorý bol niekoľkokrát v priebehu posledných rokov nútený obmedziť svoje emisie škodlivých látok vrátane oxidu dusíka a jemných častíc. Štandardizácia Euro 6 správne ukladá ďalšie požiadavky na motory.
<P>
Toto nariadenie ako také významne prispieva k lepšej kvalite ovzdušia, čím zlepšuje verejné zdravie. Je mimoriadne dôležité, aby tieto nové požiadavky na emisie nadobudli účinnosť veľmi skoro. Netreba ani spomínať, že priemysel bude potrebovať čas, aby sa prispôsobil. Treba mu poskytnúť toľko času, koľko potrebuje.
<P>
Počas parlamentných rozhovorov o tomto dokumente som zažil niečo jedinečné. Výbor pre dopravu a cestovný ruch hlasoval napríklad v oblasti zhromažďovania údajov s väčším ohľadom na životné prostredie než Výbor pre životné prostredie, verejné zdravie a bezpečnosť potravín. Rokovania, našťastie, napokon viedli k tomu, že právny predpis nadobudne účinnosť už čoskoro.
<P>
Chcel by som poďakovať pánovi Grootemu za jeho úsilie pri dosahovaní tohto výsledku a pánovi komisárovi sa jeho vyhlásenie.
<SPEAKER ID="206" NAME="Richard Seeber" LANGUAGE="DE">
Vážený pán predsedajúci, aj ja chcem zablahoželať kolegovi poslancovi pánovi Grootemu k jeho správe. Jeho prístup pri vypracovaní tejto správy bol veľmi ústretový. Veď napokon ochranu životného prostredia nemožno obetovať na oltári hospodárskej krízy a je dobré, že pred sebou máme správu, ktorá veľmi dôrazne poukazuje na budúcnosť a obsahuje veľmi ambiciózne ciele, ako napríklad 66 % zníženie pre PM10 a 80 % zníženie pre NOx.
<P>
Chcem však Parlamentu pripomenúť, že cestná doprava sa stáva pre Európu stále väčším problémom. Je to sektor, ktorý konštantne rastie a najrýchlejším tempom. Len pomyslite na problémy s CO2. Zajtra budeme mať príležitosť viesť o tomto bode podrobnejšiu rozpravu. Vieme, že objem všetkých druhov dopravy narastá, a ja sa domnievam, že naozaj nadišiel čas, aby Komisia nielenže stanovila skutočne ambiciózne ciele v jednotlivých dokumentoch v tejto oblasti, ale aby zároveň riešila všeobecný problém dopravy v tomto modernom svete.
<P>
Aj keď teraz budeme mať čisté vysokovýkonné vozidlá, ktoré dokážu vypúšťať menej škodlivín než v minulosti, jednoducho ešte stále existujú vlastné obmedzenia v infraštruktúre. Pozrite sa na naše diaľnice. V mnohých členských štátoch sú také preplnené, že ani najčistejšie vysokovýkonné vozidlá podľa normy Euro VI už neprejdú, a to neberieme do úvahy veľký počet osobných áut, v ktorých občania sedia v dopravných zápchach.
<P>
Z tohto dôvodu sa musíme na veci pozerať zo širšieho hľadiska. Zároveň sa domnievam, že doprava všeobecne potrebuje zásadnú renováciu. Na tejto správe považujem za pozitívne v prvom rade jej ambiciózne ciele a po druhé to, že Komisia má predložiť realistické metódy merania. V Tirolsku sme zistili, že existujúce metódy merania v skutočnosti nefungujú a rozdiel medzi vysokovýkonnými vozidlami podľa noriem Euro 0 a Euro III alebo Euro IV je vlastne veľmi malý.
<P>
Za pozitívne považujem aj to, že sa všeobecne zaručuje prístup k informáciám o oprave. Domnievam sa, že hlavne pre občanov je to dôležitý argument pre súhlas s týmto dokumentom, keďže bude znamenať, že všetci občania budú mať možnosť slobodne si vybrať svoju dielňu.
<SPEAKER ID="207" NAME="Silvia-Adriana Ţicău" LANGUAGE="RO">
Rada by som zablahoželala pánovi spravodajcovi Grootemu. Komisia navrhla 60 % zníženie emisií jemných častíc a 80 % zníženie oxidov dusíka pre vznetové motory. Ak to chceme dosiahnuť, potrebujeme zaviesť dieselové filtre alebo recyklovať výfukové plyny a zaviesť zariadenia na selektívnu katalytickú redukciu.
<P>
Návrh Komisie súvisí aj so zážihovými motormi a predstavuje požiadavky na zavedenie všeobecnej metodiky testovania a merania emisií a systémov palubnej diagnostiky, ktoré by boli harmonizované na globálnej úrovni. Tieto systémy sú dôležité na kontrolu emisií počas používania vozidiel. Včasné stanovenie limitných hodnôt pre emisie oxidov dusíka ponúka výrobcom automobilov istotu dlhodobého plánovania na európskej úrovni.
<P>
Vítam, že členské štáty majú príležitosť poskytnúť finančné stimuly pre nové automobily uvedené na trh, ktoré dodržiavajú ustanovenia tohto nariadenia. Najmä v súvislosti so zmenou klímy a hospodárskou krízou oživí poskytnutie takýchto stimulov výrobu energeticky účinnejších a ekologickejších automobilov. Ďakujem.
<SPEAKER ID="208" NAME="Holger Krahmer">
v mene skupiny ALDE. - (DE) Vážený pán predsedajúci, ak zajtra prijmeme normu Euro VI pre vysokovýkonné vozidlá, budeme pokračovať vo veľmi dobrej tradícii. Nie je to tak dávno, čo sme v priebehu tohto legislatívneho obdobia hlasovali aj za normy Euro 5 a Euro 6 pre osobné automobily. Pokračujeme tak v úspešnom zavádzaní noriem výfukových plynov pre vozidlá v Európe. Dnes pritom ide o vysokovýkonné vozidlá. V tejto chvíli by som rád vyjadril osobitnú vďaku pánovi spravodajcovi Grootemu, s ktorým som opäť zažil úspešnú spoluprácu. Opäť spoločne úspešne predkladáme do prvého čítania právny predpis, ktorý zabezpečí istotu plánovania pre priemysel a, samozrejme, spoľahlivú ochranu životného prostredia.
<P>
Dohoda s Radou a Komisiou priniesla realizovateľný právny predpis. Hodnoty znečisťujúcich látok pre výfukové plyny vysokovýkonných vozidiel sa ambiciózne rozvíjajú a časový harmonogram sa sprísňuje. Nové limitné hodnoty vstúpia do platnosti skôr, než pôvodne navrhovala Komisia. Tým pozitívne prispievame k ochrane životného prostredia a zdravia občanov Európy bez toho, aby sme neprimerane postihovali výrobcov. Vstup tohto nariadenia do platnosti sa posunul takmer o rok dopredu v porovnaní s návrhom Komisie a pritom sa predsa len podarilo zohľadniť cykly výrobkov a termíny plánovania výrobcov.
<P>
Vítam, že sa Komisia poučila z minulých chýb a prijala lehotu pre komitológiu a predloženie vykonávacích opatrení. Takto sa nám azda podarí zabrániť omeškaniu, ktoré sa vyskytlo pri zavádzaní normy Euro 5 pre osobné automobily.
<P>
Čísla zníženia emisií v návrhu sú pôsobivé: o 66 % menej sadzí a o 80 % menej oxidov dusíka. Pokiaľ ide o obmedzenie emisií znečisťujúcich látok, výrobcovia pracujú na úplnej hranici technických možností. Stále je však možné dosiahnuť realizovateľné zlepšenia - a ja v tomto smere v plnej miere dôverujem kreativite a vynaliezavosti európskych výrobcov - ale čím viac sa priblížime k nulovej úrovni, tým drahšia bude technológia. Preto má stále rastúci význam aj obnova vozového parku. Staré rárohy chrliace znečisťujúce látky, ktoré už mnoho rokov nespĺňajú príslušné normy, sa musia stiahnuť z ciest. To by rýchlejšie a jednoduchšie zlepšilo bilanciu emisií než drahé vylepšovanie motorov.
<SPEAKER ID="209" NAME="Leopold Józef Rutowicz" LANGUAGE="PL">
Vážený pán predsedajúci, správa pána Grooteho o návrhu nariadenia Európskeho parlamentu a Rady o typovom schvaľovaní motorových vozidiel a motorov zameraná na zníženie znečistenia vysokovýkonnými vozidlami je veľmi dôležitá z pohľadu ochrany životného prostredia aj zdravia občanov.
<P>
Obsahuje záväzok znižovať emisie na úroveň blížiacu na norme Euro VI pre vozidlá a motory, ktoré sa už používajú. Znamená to, že servisné dielne potrebujú mať prístup k technickým informáciám a nariadeniam o vybavení motorov. Dielňa by mala byť vybavená vhodným zariadením pre vyhodnotenie fungovania motora počas jeho prevádzky. Vykonávanie smernice vyžaduje systém nezávislej kontroly, aby sa zaistilo, že sa vozidlá prispôsobujú tak, aby plnili prijaté požiadavky. Vytvorenie takéhoto systému si vyžaduje čas a prostriedky, ktoré sa budú v súčasnej kríze ťažko získavať.
<P>
Podporujem pozmeňujúce a doplňujúce návrhy k stanovisku Komisie, ktoré boli predložené. Rád by som poďakoval pánovi spravodajcovi za všetku prácu, ktorú venoval príprave dokumentu. Túto správu podporíme.
<SPEAKER ID="210" NAME="Urszula Krupa" LANGUAGE="PL">
Vážený pán predsedajúci, návrh nariadenia o typovom schvaľovaní motorových vozidiel a motorov s ohľadom na emisie z vysokovýkonných vozidiel má za cieľ vytvoriť jednotnú množinu zásad pre konštrukcie motorov a tým zaistiť vysokú úroveň ochrany prirodzeného životného prostredia. Navrhované normy Únie však zároveň jednoducho vytlačia malé a stredné podniky vyrábajúce motory z európskeho trhu. Nové motory majú zároveň fungovať na báze alternatívnych palív a výrobcovia budú povinní primerane prispôsobiť všetky vozidlá, ktoré boli predané, sú registrované alebo sa nachádzajú na trhu. Prispôsobiť sa musia aj zariadenia používané na meranie emisií znečisťujúcich látok. Vzhľadom na výskum a organizačné požiadavky tohto rozsahu obstoja len veľkí dopravcovia a korporácie.
<P>
Pokiaľ ide o nové vozidlá, ktoré nedodržiavajú ustanovenia tohto nariadenia, vnútroštátne orgány už od 1. októbra 2014 nebudú uznávať certifikáty zhody. V prípade Poľska je veľmi pravdepodobné, že zanikne mnoho dopravných podnikov a podnikov vyrábajúcich motory, ako napríklad Andoria. Predstava právneho predpisu Únie, ktorý by mal rovnaký účinok vo všetkých členských štátoch a slúžil by ich záujmom, sa ukazuje ako mýtus. Z odstránenia slabších a chudobnejších podnikov budú mať zjavne úžitok veľké korporácie a tie sú najmä v Nemecku.
<P>
Je už zrejmé, že väčšina dokumentov v celkom balíku pre energetiku a zmenu klímy môže naozaj zaistiť súdržnosť a hospodársky rozvoj podľa zásad udržateľného rozvoja pre veľké a bohaté krajiny a podniky. Poľskí vedci však odhadujú, že tento balík bude stáť minimálne 500 miliárd PLN. Povedie to k hospodárskemu kolapsu a obrovskému nárastu nákladov a cien potravín v dôsledku potreby výmeny dopravných prostriedkov. Následkom bude ochudobnenie obyvateľstva.
<SPEAKER ID="211" NAME="Bogusław Liberadzki" AFFILIATION="PSE">
- (PL) Vážený pán predsedajúci, v tomto volebnom období Parlamentu vydávame ďalšie nariadenie, ktoré zásadne uzatvára cyklus nariadení v oblasti dopravy a dopravných prostriedkov z pohľadu ich dosahu na životné prostredie a ochrany kvality ovzdušia. Ide o obrovskú prácu, ktorá sa týmto dokumentom uzatvára.
<P>
Povedzme si však veci otvorene. Európa berie vážne ochranu prírody sveta a životného prostredia, bude však za to musieť zaplatiť cenu. Súčasťou tejto činnosti je, samozrejme, veľké hospodárske úsilie, aj keď nie až také veľké, ako spomínala predošlá rečníčka. Od majiteľov vozidiel sa v súčasnosti určite vyžaduje veľké ekonomické úsilie, keďže sektor dopravy zažíva dramatickú finančnú krízu. Riešením môže byť síce kupovanie menšieho počtu vozidiel, to však môže znamenať, že by strácali výrobcovia v dôsledku obmedzeného dopytu. Ak má naše nariadenie dosiahnuť svoj cieľ a účel, ak sa má umožniť nákup a predaj vozidiel novej generácie, sú potrebné finančné stimuly. Túto otázku považujem za rozhodujúci prvok tohto dokumentu.
<SPEAKER ID="212" NAME="Zuzana Roithová" AFFILIATION="PPE-DE">
- (CS) Je zrejmé, že nielen osobné, ale aj ťažké nákladné vozidlá musia byť vybavené modernými systémami, ktoré zaručia znižovanie emisií ako oxidu uhoľnatého, tak aj zníženie oxidu dusíka o 80 % a jemných častíc až o 60 %. Vzhľadom na to, že obnova týchto vozidiel v Európe trvá približne 10 rokov, vyzývam z tohto miesta Komisiu, aby navrhla predpisy, ktoré umožnia vybaviť aj staršie vozidlá modernejšími systémami na kontrolu emisií. Inak norma Euro VI nebude mať výrazný vplyv na zlepšenie kvality ovzdušia.
<P>
V plnej miere podporujem požiadavku, aby sa Komisia zasadila za rozvoj medzinárodnej, teda nielen európskej harmonizácie právnych predpisov pre motorové vozidlá, a to nielen pre tie nákladné. A to nielen v záujme kvality ovzdušia na tejto planéte, ale, samozrejme, tiež v záujme konkurencieschopnosti v Európe. A z tohto dôvodu tiež upozorňujem na potrebu alebo nutnosť nemeniť emisnú normu skôr než po piatich rokoch.
<SPEAKER ID="213" NAME="Malcolm Harbour" AFFILIATION="PPE-DE">
Vážený pán predsedajúci, chcem poďakovať pánovi Grootemu a najmä kolegyni pani Weisgerberovej, ktorá vystupovala ako spravodajkyňa Výboru pre vnútorný trh a ochranu spotrebiteľa požiadaného o stanovisko.
<P>
Dnes večer sa nespomínala jedna vec a ja by som ju chcel dôrazne uviesť do programu. Je to skutočnosť, že európski výrobcovia dominujú na globálnom trhu veľkých úžitkových vozidiel. Tento návrh je absolútne rozhodujúci v tom, že vytvára cestu pre globálnu normu pre emisie motorov ťažkých vozidiel. Je to dôležité, pretože na rozdiel od automobilov sa veľké úžitkové vozidlá vyrábajú v malých množstvách a sú veľmi komplexné.
<P>
Výrobcovia pre globálny trh dokážu mobilizovať prostriedky a využiť rozvoj na výrobu globálneho motora pre nákladné vozidlá. Nedávno som sa bol pozrieť v jednej takejto spoločnosti a môžem vám povedať, že plánuje investovať 1 miliardu EUR do globálnej rodiny motorov pre nákladné vozidlá.
<P>
Regulačné prostredie, ktoré navrhujeme, musí takéto zámery podporovať. Zároveň chceme, aby Komisia zabezpečila, že sa toto nariadenie, ktoré je súčasťou dnes predloženého balíka, stane aj globálnym nariadením.
<SPEAKER ID="214" NAME="Matthias Groote">
spravodajca. - (DE) Vážený pán predsedajúci, chcem poďakovať všetkým svojim kolegom poslancom za túto živú rozpravu. Na prvom mieste chcem poďakovať Komisii v osobe pána komisára Verheugena za dnešné prečítanie vyhlásenia o vykonávacích opatreniach v Parlamente. Táto otázka nám naozaj nedala správať a znepokojovala nás. Bolo dobré, že sa to odohralo verejne na tomto mieste.
<P>
Mnoho poslancov hovorilo o tom, ako by tieto normy životného prostredia mohli zvýšiť alebo ako celkom určite zvýšia predaj, pretože toto priemyselné odvetvie sa momentálne nachádza v kríze. Pani Krupová nám povedala, ako tento balík v oblasti klímy a energie, ale aj tento právny predpis vyženú malých výrobcov z trhu a ako ich zničia. Nevidím to takto. Norma Euro a norma pre výfukové plyny Euro sú doteraz úspešné a technické inovácie vždy poháňali trh a podnecovali spotrebiteľov ku kúpe nových vozidiel.
<P>
Pani Roithová hovorila o dodatočnom vybavovaní starších motorov modernými prvkami. Je to dobrá vec, vyžaduje si však fungujúci harmonizovaný proces a ja by som chcel znovu naliehavo vyzvať Komisiu, aby tak urobila. Ak vybavíme vozidlá filtrami naftových častíc, výsledkom bude vyššia produkcia oxidu dusíka. Preto potrebujeme rozumnú kombináciu týchto dvoch faktorov a jednotné nariadenie pre procesy dodatočného vybavovania starších motorov modernými prvkami.
<P>
V nadchádzajúcich rokoch bude veľmi dôležité, aby sa veci pohli aj v tomto smere, aby sme dosiahli jednotnú normu aj v tejto oblasti, aby sa týmito ekologickými technológiami nevybavovali len nové vozidlá, ale aby existoval jednotný a štandardizovaný postup aj pre ojazdené vozidlá.
<P>
Chcem znovu poďakovať všetkým tým, ktorí sa zapojili do prípravy tohto návrhu a ktorí sa zapojili do diskusií. Len s vašou pomocou bude možné zajtra uzatvoriť tento legislatívny proces, s najväčšou pravdepodobnosťou v prvom čítaní, a priemyslu, ale aj ľuďom Európy zaručiť istotu plánovania a informácie o tom, čo môžu očakávať. Za to vám ešte raz úprimne ďakujem.
<SPEAKER ID="215" NAME="Predsedajúci">
Rozprava sa skončila.
<P>
Hlasovanie sa uskutoční v utorok 16. decembra 2008.
