<CHAPTER ID="005">
Vysvetlenia hlasovania
<P>
Ústne vysvetlenia hlasovania
<SPEAKER ID="098" NAME="Jan Březina" AFFILIATION="PPE">
(CS) Hlasoval som proti správe pána Bögeho, ktorá sa týka uvoľnenia prostriedkov z Európskeho fondu na prispôsobenie sa globalizácii, pretože najmä v prípade rakúskej žiadosti ide o veľmi nesystematický prístup, ktorý sa odráža v bezprecedentnej výške poskytovanej podpory na hlavu. Ak má ísť o časovo obmedzenú individuálnu podporu zameranú na pomoc pracovníkom postihnutým prepúšťaním v dôsledku globalizácie, táto podpora sa musí odvodzovať od reálnych individuálnych potrieb a reálneho hospodárskeho kontextu. To sa však nedeje, naopak, pri určovaní tejto podpory sa postupuje náhodne a svojvoľne. Preto je podľa môjho názoru potrebné stanoviť pevné kritériá. Takto použité finančné prostriedky nie sú riešením problému, ale sú v skutočnosti plytvaním peniazmi daňových poplatníkov.
<SPEAKER ID="100" NAME="Syed Kamall" AFFILIATION="ECR">
Vážený pán predsedajúci, dôvod, prečo mnohých z nás zaujíma obchod, je v skutočnosti myšlienka, ako pomôžeme ľuďom v najchudobnejších krajinách vymaniť sa z chudoby. Vieme, že jedným z najlepších spôsobov, ako im môžeme pomôcť, je pomoc podnikateľom v najchudobnejších krajinách. Podnikatelia v mnohých chudobnejších krajinách sa dožadujú pomoci a otvorených trhov a je dôležité, aby sme ich podporili.
<P>
Musíme sa však pozrieť na situáciu vo vlastných štátoch, aby sme zistili, ako vytvárame prekážky podpore obchodu s chudobnejšími krajinami. V mnohých prípadoch si chudobnejšie krajiny myslia, že obchodné predpisy sú namierené proti nim, a pozerajú sa na záležitosti, ako je napríklad spoločná poľnohospodárska politika, subvencovanie bavlny, sanitárne a fytosanitárne normy a tarify na dovoz s vyššou hodnotou do EÚ. Je dôležité, aby sme ukázali, že systém obchodovania je skutočne otvorený a že v maximálnej možnej miere pomáhame najchudobnejším krajinám odstrániť chudobu.
<SPEAKER ID="101" NAME="Nirj Deva" AFFILIATION="ECR">
Vážený pán predsedajúci, ak chceme zmierniť svetovú chudobu, musíme zvýšiť globálny obchod. Ak si zvolíme cestu protekcionizmu z dôvodu súčasnej svetovej finančnej krízy, jediné, čo urobíme, je, že oddialime oslobodenie miliónov ľudí od chudoby a že milióny ľudí zomrú. Ak neuchopíme túto výzvu hneď teraz a nebudeme sa dívať do budúcnosti nad rámec tejto krízy, zanecháme odkaz takých otrasných rozmerov, že miliarda ľudí zistí, že nedokáže žiť.
<P>
Máme potravinovú krízu, zmenu klímy, globálne otepľovanie, záplavy, zemetrasenia a všetky možné druhy katastrof, ktoré si vyžadujú našu pomoc, a jediný spôsob, ako môžeme zlepšiť situáciu všetkých, je skutočne zvýšiť globálny obchod, a som veľmi vďačný, že ma počúva nový nastávajúci komisár pre obchod.
<SPEAKER ID="102" NAME="Marc Tarabella" AFFILIATION="S&amp;D">
(FR) Vážený pán predsedajúci, pokiaľ ide o toto uznesenie o Svetovej obchodnej organizácii a na rozdiel od názoru vysloveného predchádzajúcim rečníkom, nie som presvedčený, že je to medzinárodný obchod, ktorý zaručí to, že zomrie menej ako miliarda ľudských bytostí alebo že nebudú trpieť podvýživou, ale je to samozásobiteľské poľnohospodárstvo. Zaručí to podstatne skôr ako medzinárodný obchod.
<P>
Už som mal príležitosť hovoriť o tejto otázke počas rozpravy a hlasoval som proti tomuto uzneseniu z jediného dôvodu, že bol zamietnutý pozmeňujúci a doplňujúci návrh, ktorý sa týka verejných služieb a potreby, aby vlády mohli mať kontrolu nad verejnými službami súvisiacimi so základnými otázkami, ako je voda a energia.
<P>
Písomné vysvetlenia hlasovania
<SPEAKER ID="105" NAME="Andrew Henry William Brons  " AFFILIATION="NI">
písomne. - Nie sme kapitalisti typu laissez-faire a veríme v štátnu pomoc pracovníkom, ktorí stratili prácu bez vlastného zavinenia. Chceli by sme, aby túto pomoc poskytovali suverénne štáty vlastným pracovníkom. Nie sme, samozrejme, ani za členstvo v EÚ. Európsky fond na prispôsobenie sa globalizácii však existuje a boli mu pridelené finančné prostriedky.
<P>
Tento fond je nevítanou náhradou za pomoc členských štátov. Ak by sa navrhlo, že tento fond má pomáhať britským pracovníkom, samozrejme by som ho podporil. Preto musím neochotne súhlasiť s podporou švédskych, holandských a rakúskych pracovníkov z tohto fondu. Ak by sa hlasovalo proti, finančné prostriedky by sa nevrátili daňovým poplatníkom. EÚ by si ich ponechala a potom možno minula na podstatne menej záslužnú záležitosť.
<SPEAKER ID="106" NAME="Diogo Feio  " LANGUAGE="PT">
Európsky fond na prispôsobenie sa globalizácii bol vytvorený, aby poskytoval dodatočnú pomoc pracovníkom postihnutým následkami veľkých zmien v medzinárodnom obchode. Portugalsko, Nemecko, Španielsko, Holandsko, Švédsko, Írsko a Rakúsko sa už doň prihlásili, čo svedčí o tom, že tento problém ovplyvňuje členské štáty v rôznych geografických oblastiach a s rôznymi ekonomickými modelmi a smerovaniami.
<P>
Takéto situácie, ktoré sa odohrávajú alarmujúcou rýchlosťou, vyžadujú, aby tí, ktorí majú rozhodovaciu právomoc, starostlivo zvážili európsky hospodársky a sociálny model, ako aj jeho trvalú udržateľnosť a budúcnosť. Tieto situácie tiež znamenajú, že je absolútne nevyhnutné presadzovať spôsoby vytvárania kvalitných nových pracovných miest. Ak to má byť úspešné, musíme poskytnúť podporu, odstrániť záťaže a odstrániť neopodstatnenú byrokraciu kvôli tým, ktorí sú stále ochotní podstúpiť riziko založenia nového podnikania a pripojiť sa k inovatívnym projektom, a to napriek ťažkostiam.
<P>
Bez ohľadu na to, koľko pomoci sa poskytne pracovníkom, bude bezcenná, ak sa budú spoločnosti naďalej zatvárať jedna za druhou a ak nedokážeme zvrátiť znižovanie investícií v Európe.
<P>
Predmetné prípady, ktoré schvaľujem, sa týkajú Švédska, Rakúska a Holandska a získali si širokú podporu v príslušných parlamentných výboroch, a to aj na predloženie návrhu uznesenia a na vydanie stanoviska.
<SPEAKER ID="107" NAME="Ilda Figueiredo  " LANGUAGE="PT">
Hoci si v súvislosti s Európskym fondom na prispôsobenie sa globalizácii udržiavame svoje kritické stanovisko, pretože sme presvedčení, že by bolo dôležitejšie v prvom rade prijať opatrenia na zabránenie nezamestnanosti, hlasovali sme za mobilizáciu tohto fondu na poskytnutie ďalšej pomoci pracovníkom postihnutým následkami reštrukturalizácie spoločností alebo liberalizácie medzinárodného obchodu.
<P>
V tomto prípade ide o mobilizáciu približne 16 miliónov EUR pre Švédsko, Rakúsko a Holandsko na poskytnutie pomoci pracovníkom prepusteným z automobilového a stavebného priemyslu.
<P>
Toto je piatykrát, kedy bol fond mobilizovaný v roku 2009, čím sa z plánovaných 500 miliónov EUR celkovo použilo 53 miliónov EUR. Je to celkom príznačné, že sa v období ťažkej sociálnej krízy použilo o niečo málo viac ako 10 % z naplánovanej sumy, a to samo osebe prinajmenšom dokazuje potrebu prehodnotenia nariadení upravujúcich využívanie fondu.
<SPEAKER ID="108" NAME="Françoise Grossetête  " LANGUAGE="FR">
Hlasovala som za správu pána Bögeho o mobilizácii Európskeho fondu na prispôsobenie sa globalizácii. Jeho cieľom je chrániť pracovné miesta a zjednodušiť pracovníkom, ktorí boli prepustení v dôsledku zmien v štruktúre medzinárodného obchodu a globálnej finančnej a hospodárskej krízy, návrat na trh práce.
<P>
Po troch rokoch od jeho vytvorenia v roku 2006 a v súčasnom kontexte globálnej finančnej a hospodárskej krízy bolo veľmi dôležité zjednodušiť podmienky upravujúce používanie tohto európskeho fondu. Švédsko, Rakúsko a Holandsko sú dnes cieľom týchto efektívnejších a rýchlejších opatrení a teším sa, že k týmto finančným prostriedkom budú mať väčší prístup všetky členské štáty EÚ. Keďže je fond prepojený s finančným rámcom na roky 2007 - 2013, maximálna ročná suma fondu nesmie prekročiť 500 miliónov EUR. Je však dôležité, aby sa tieto prostriedky uplatnili v plnej výške, čo sa zatiaľ nedeje.
<P>
Európska únia musí využiť všetky zdroje, ktoré má k dispozícii, na riešenie následkov hospodárskej krízy.
<SPEAKER ID="109" NAME="Jörg Leichtfried  " LANGUAGE="DE">
Hlasujem za správu o poskytnutí 15,9 milióna EUR ako pomoci Rakúsku, Švédsku a Holandsku. V dôsledku globálnej hospodárskej krízy muselo byť prepustených celkom 744 zamestnancov v odvetví zásobovania automobilového priemyslu iba v samotnom Štajersku. Žiadosť o pomoc z Európskeho fondu na prispôsobenie sa globalizácii v celkovej výške 5 705 365 EUR oprávnene predložená Rakúskom bola teraz Európskou úniou schválená.
<P>
Je to úplne oprávnené, pretože Rakúsko bolo mimoriadne vážne zasiahnuté prepadom vývozu. Napríklad vývoz cestných dopravných prostriedkov sa prepadol o 51,3 % a automobilov o 59,4 %. V dôsledku úzkeho prepojenia medzi spoločnosťami v automobilovom priemysle a nízkej úrovne diverzifikácie mnohých dodávateľov pociťuje krízu celý automobilový priemysel.
<SPEAKER ID="110" NAME="Jean-Luc Mélenchon  " LANGUAGE="FR">
Švédski, rakúski a holandskí pracujúci sú obeťami globalizácie. Znova opakujeme náš dôrazný nesúhlas s filozofiou, na ktorej tento fond stojí a ktorá z európskych pracovníkov robí iba "premenné prispôsobenia", čo umožňuje hladký chod určitej formy neoliberálnej globalizácie, ktorá sa nikdy nespochybňuje. Záujmy gigantov, ako je americká spoločnosť Ford, súčasný vlastník spoločnosti Volvo Cars, ktorá mala čistý zisk takmer 1 miliardu USD v treťom štvrťroku 2009, prípadne spoločností Aviva, Axa a BlackRock, hlavných akcionárov spoločnosti Heijmans NV, dnes vytláčajú všeobecný záujem európskych občanov. Fond prispieva k tomuto plieneniu.
<SPEAKER ID="111" NAME="Nuno Melo  " LANGUAGE="PT">
Európska únia je oblasťou solidarity. Tento duch je kontextom Európskeho fondu na prispôsobenie sa globalizácii. Fond poskytuje nevyhnutnú podporu na pomoc nezamestnaným a obetiam presídľovania podnikov, ku ktorému dochádza v globalizovanom kontexte. Platí to ešte viac, keď si uvedomíme, že sa presídľuje čoraz viac spoločností, aby využilo znížené náklady na pracovnú silu v rôznych krajinách, najmä v Číne a Indii, a to často za cenu sociálneho, zamestnaneckého a environmentálneho dumpingu.
<SPEAKER ID="112" NAME="Andreas Mölzer  " LANGUAGE="DE">
Následky globalizácie sa musia znova zmierňovať prostredníctvom mobilizácie Európskeho fondu na prispôsobenie sa globalizácii (EGF). Tentokrát, bohužiaľ, bolo vážne zasiahnuté aj Štajersko. Celkom 744 ľudí z deviatich rôznych spoločností prišlo o prácu za niekoľko posledných mesiacov, a preto spolková krajina Štajersko požiadala EÚ o pomoc. Rovnako ako pri predchádzajúcich žiadostiach bolo všetko veľmi podrobne preskúmané a som rád, že obyvatelia Štajerska spĺňajú všetky požiadavky. Najmä súčasná finančná a hospodárska kríza nám veľmi jasne pripomína negatívne účinky globalizácie.
<P>
Vzhľadom na túto skutočnosť je o to nepochopiteľnejšie, že Parlament dnes prijal uznesenie podporujúce ešte väčšiu liberalizáciu a odstránenie obchodných bariér, a tým aj väčšiu globalizáciu. Kým sa v EÚ nezmení myslenie, môžeme iba pracovať na znižovaní škôd spôsobených globalizáciou v zasiahnutých krajinách. Preto som bez výhrad hlasoval za uvoľnenie pomoci z fondu.
<SPEAKER ID="996" NAME="Wojciech Michał Olejniczak  " LANGUAGE="PL">
Podporil som mobilizáciu Európskeho fondu na prispôsobenie sa globalizácii, pretože súčasná situácia na trhu práce si vyžaduje, aby sme konali v mene pracovníkov. Predchádzajúce krízy boli charakterizované skutočnosťou, že mali dosah na konkrétne regióny a že boli koncentrované na jednom mieste. V takých časoch všetci, ktorí stratili prácu alebo čelili finančným problémom, mohli odísť za hranice a nájsť si prácu, prípadne mohli mať niekoľko zamestnaní. Dnes vzhľadom na globálny charakter finančnej krízy takéto možnosti nie sú k dispozícii.
<P>
Súčasná situácia na finančných trhoch si vyžaduje, aby sme podporovali mnoho miliónov ľudí, ktorí stratili zamestnanie za posledný rok. Nehovorím, samozrejme, iba o pomoci pri hľadaní si zamestnania, ale tiež o využívaní pružnosti trhu práce, pomáhaní pracovníkom získať novú kvalifikáciu a organizovaní vhodného vzdelávania, napríklad v oblasti používania počítačov alebo poskytovania pracovného poradenstva. Väčšina finančných prostriedkov vo fonde EGF by mala byť určená na podporu podnikania a poskytovanie pomoci samostatnej zárobkovej činnosti, keď ľudia prídu o prácu. Založenie podnikania a samostatné vytváranie zisku predstavuje príležitosť udržať finančnú stabilitu a možnosť rozvíjať sa.
<P>
Myslím si, že programy ako Európsky fond na prispôsobenie sa globalizácii sú veľmi potrebné, pretože reagujú na konkrétnu situáciu a pomáhajú priamo tým, ktorí následkami krízy utrpeli najviac.
<SPEAKER ID="113" NAME="Aldo Patriciello  " LANGUAGE="IT">
Vážený pán predsedajúci, dámy a páni, v prvom rade by som chcel zablahoželať pánovi spravodajcovi k vynikajúcej práci. Európsky fond na prispôsobenie sa globalizácii je nástroj, ktorý Európsky parlament teraz čoraz častejšie používa z dôvodu ťažkej fázy hospodárskej konvergencie, ktorú zažíva náš kontinent.
<P>
To ukazuje, že zoči-voči kríze dokázal Európsky parlament prijať politické opatrenia prinášajúce výhody občanom, ktorých zastupujeme, prostredníctvom synergie širokej škály politických cieľov. Z tohto dôvodu som hlasoval za tento fond, lebo som presvedčený, že vytvorí základný nástroj profesionálneho, a teda aj sociálneho začleňovania sa pracovníkov, ktorí stratili svoje zamestnanie.
<SPEAKER ID="995" NAME="Marit Paulsen, Olle Schmidt a Cecilia Wikström  " LANGUAGE="SV">
Švédsko požiadalo o pomoc z Európskeho fondu na prispôsobenie sa globalizácii v súvislosti s prepúšťaním v automobilovom odvetví vo Švédsku.
<P>
Sme presvedčení, že voľný obchod a trhové hospodárstvo sú prospešné hospodárskemu rozvoju, a preto sme v zásade proti finančnej pomoci krajinám alebo regiónom. Táto hospodárska kríza však je hlbšia ako akákoľvek kríza, ktorú Európa zažila od tridsiatych rokov minulého storočia, a zasiahla výrobcov automobilov vo Švédsku a najmä spoločnosť Volvo Cars mimoriadne vážne.
<P>
Pracovníkov prepustených spoločnosťou Volvo Cars považuje Komisia za výrazný negatívny vplyv na miestne a regionálne hospodárstvo západného Švédska. Spoločnosť Volvo Cars je veľmi významný zamestnávateľ v západnom Švédsku. Ak Európsky parlament nebude konať, pracovníci spoločnosti Volvo Cars a jej dodávateľov budú vážne postihnutí. Riziko sociálnej marginalizácie a trvalého vylúčenia je veľmi vysoké, čo ako liberáli nemôžeme akceptovať. Veľmi súcitíme so všetkými, ktorých postihla nezamestnanosť, radi by sme videli, že im bude sprístupnené vzdelávanie.
<P>
Švédsko je čistým prispievateľov EÚ, a preto je dôležité, aby zamestnanci vo firmách pôsobiacich vo Švédsku tiež dostali pomoc od EÚ, ak ich postihla hospodárska kríza.
<SPEAKER ID="114" NAME="Marie-Christine Vergiat  " LANGUAGE="FR">
Zdržala som sa hlasovania o ďalšej mobilizácii Európskeho fondu na prispôsobenie sa globalizácii.
<P>
Hlasovanie sa týka, okrem iného, dvoch platieb v celkovej výške takmer 24 miliónov EUR automobilovému priemyslu vo Švédsku a v Rakúsku. Ďalšia požiadavka sa týka stavebnej spoločnosti v Holandsku.
<P>
Automobilový priemysel je hlavným príjemcom tohto fondu, hoci neustále zatvára továrne, presídľuje výrobu, prepúšťa obrovské množstvo pracovníkov a stavia svojich subdodávateľov do zraniteľnej pozície. Okrem toho dostal ďalšie typy finančnej pomoci od členských štátov v rámci plánov hospodárskej obnovy, ako aj ďalšie formy podpory poskytnutej konkrétne v spojitosti s politikami na boj proti zmene klímy.
<P>
Tieto finančné prostriedky, ktoré sú určené na využitie pri školeniach ľudí, ktorí boli prepustení - potrebné opatrenie, ak si majú nájsť nové zamestnanie - nie sú poskytované výmenou za záväzok európskeho automobilového priemyslu, že nebude prepúšťať ďalších svojich pracovníkov.
<P>
Neprichádza do úvahy, aby som podporila takúto politiku, pretože vlastne podporuje presídľovanie.
<SPEAKER ID="116" NAME="Ilda Figueiredo  " LANGUAGE="PT">
Tento opravný rozpočet jasne odráža protirečenia v rozpočtoch Európskej únie. Na jednej strane sú jeho globálne hodnoty nízke v porovnaní s potrebami politík hospodárskej a sociálnej súdržnosti. Na druhej strane finančné prostriedky neboli vyčerpané, pretože krajiny, ktoré najviac tieto prostriedky potrebovali, mali ťažkosti počítať v rozpočte s požadovaným spolufinancovaním.
<P>
Napriek tomu odmietli návrhy na zníženie požiadaviek spolufinancovania, ktoré sme predložili, a to v čase krízy. Takéto protirečenia a neracionálne aspekty politiky Spoločenstva uprednostňujú iba najbohatšie a najrozvinutejšie krajiny a končia zhoršovaním sociálnych nerovností a regionálnych rozdielov. Preto sme hlasovali proti.
<P>
Správa samotná odôvodňuje naše stanovisko, keď zdôrazňuje, že existujú rôzne dôvody na zjavné spomalenie platieb v porovnaní s očakávaným rytmom v závislosti od príslušných členských štátov. V prvom rade súčasná hospodárska situácia v niektorých prípadoch spôsobila ťažkosti pri poskytovaní národného spolufinancovania. V druhom rade skutočnosť, že plnenie rozvoja vidieka v roku 2009 vykazuje menej dynamický profil ako v príslušnom roku predchádzajúceho programovacieho obdobia, je vysvetlená neskorým schválením niektorých programov, ako aj, v prípade Rumunska a Bulharska, nedostatkom vhodných predchádzajúcich skúseností s plnením programov rozvoja vidieka.
<SPEAKER ID="118" NAME="Nikolaos Chountis  " LANGUAGE="EL">
Hlasoval som proti návrhu, pretože celkovo podporuje liberalizáciu trhov a systému obchodovania, čo je výlučne na úkor chudobných a rozvojových krajín a nepreukazuje žiaden skutočný záujem o environmentálne potreby planéty. Myslím si, že by mala byť odmietnutá liberalizácia obchodu a jej katastrofické výsledky, ktoré prispeli k súčasnej finančnej, hospodárskej, klimatickej a potravinovej kríze a k stratám zamestnania, chudobe a deindustrializácii. Proti návrhu som hlasoval aj preto, lebo nechráni plné rešpektovanie práv vlád na ochranu ich schopnosti regulovať a poskytovať základné služby, a to najmä na poli verejného majetku a služieb, napríklad zdravotníctva, vzdelávania, kultúry, komunikácií, dopravy, vody a energie.
<P>
Žiaľ, pozmeňujúce a doplňujúce návrhy, ktoré predložila Konfederatívna skupina Európskej zjednotenej ľavice - Nordická zelená ľavica boli zamietnuté. Budeme bojovať za skutočnú reformu systému medzinárodného obchodu orientovanú na zavedenie pravidiel pre spravodlivý obchod, ktoré budú dodržiavať medzinárodné pravidlá na poli sociálnej spravodlivosti, ohľaduplnosti k životnému prostrediu, potravinovej nezávislosti a bezpečnosti, trvalo udržateľného poľnohospodárstva, realizovateľného rastu a kultúrnej rozmanitosti.
<SPEAKER ID="119" NAME="Anne Delvaux  " LANGUAGE="FR">
Hlasovala som proti spoločnému návrhu uznesenia o perspektívach rozvojovej agendy z Dauhy (DDA) po siedmej ministerskej konferencii WTO. Urobila som tak zo všeobecného hľadiska, pretože mu viditeľne chýba vízia v súvislosti s podporou rozvoja a rešpektovania rozvojových krajín, ale ešte konkrétnejšie, pretože hoci je nesmierne dôležité úspešne uzavrieť kolo rokovaní v Dauhe, nemožno tak urobiť za každú cenu. Medzinárodný obchod musí zohľadniť dlhodobú európsku tradíciu spolupráce s najchudobnejšími krajinami. Okrem toho pri téme poľnohospodárstva a liberalizácie služieb nepodporujem prístup odporúčaný týmto uznesením o to viac, že neboli prijaté všetky pozmeňujúce a doplňujúce návrhy zamerané na vyváženie textu. Napríklad súhlas so zintenzívnením rokovaní v odvetví služieb s cieľom dosiahnuť vyššiu mieru liberalizácie je vylúčený.
<P>
Na záver, ľutujem, že uznesenie podporilo posilnenie dvojstranných dohôd o voľnom obchode. Tento typ dohôd je často podstatne nevýhodnejší pre rozvojové krajiny. Nutnosť samostatného rokovania s EÚ podstatne oslabuje ich pozíciu a existuje tendencia zatláčať ich do rohu.
<SPEAKER ID="120" NAME="Diogo Feio  " LANGUAGE="PT">
Podľa môjho názoru má kolo rokovaní v Dauhe zásadný význam pre medzinárodný obchod a môže výrazne pomôcť zníženiu chudoby v rozvojových krajinách a spravodlivejšiemu rozdeľovaniu výhod plynúcich z globalizácie. Je preto dôležité, aby rozvojový program z Dauhy zohľadnil tento efekt a naozaj prispel k splneniu cieľov tisícročia.
<P>
Je veľmi dôležité, aby sa členovia WTO naďalej vyhýbali prijímaniu protekcionistických opatrení, ktoré by mohli mať veľmi ťaživý vplyv na svetové hospodárstvo. Som presvedčený, že neprijímanie protekcionistických opatrení viedlo k lepšej, hoci pomalej obnove z hospodárskej krízy, ktorú v súčasnosti prežívame.
<P>
Je preto veľmi dôležité, aby členovia WTO bojovali proti protekcionizmu v budúcich zmluvách v rámci ich dvojstranných a viacstranných vzťahov.
<SPEAKER ID="121" NAME="José Manuel Fernandes  " LANGUAGE="PT">
Podporujem, aby Európska únia hrala vedúcu úlohu v súčasných rokovaniach WTO, aby sa dokončilo kolo rokovaní v Dauhe a pamätalo sa pri tom na nové globálne výzvy, napríklad zmenu klímy, bezpečnosť a potravinovú nezávislosť. Dúfam, že výsledok povedie k novým trhovým príležitostiam a posilneniu pravidiel mnohostranného obchodu, aby mohol obchod slúžiť trvalo udržateľnému rozvoju. Svetová obchodná organizácia by mohla lepšie riadiť globalizáciu. Uznávam však, že v kontexte súčasnej hospodárskej krízy pravidlá a záväzky prijaté v rámci WTO vo veľkej miere zabránili členom začať využívať reštriktívne obchodné opatrenia a viedli k tomu, že prijali opatrenia na hospodársku obnovu.
<P>
Členovia WTO musia naďalej zostať verní aktívnemu boju proti protekcionizmu. Dúfam, že sa podarí dosiahnuť väčšiu spoluprácu medzi WTO a inými medzinárodnými organizáciami a orgánmi, ako sú Organizácia OSN pre výživu a poľnohospodárstvo (FAO), Medzinárodná organizácia práce (MOP), Environmentálny program OSN (UNEP), Rozvojový program OSN (UNDP) a Konferencia OSN o obchode a rozvoji (UNCTAD). Hlasoval som preto za uznesenie.
<SPEAKER ID="122" NAME="Ilda Figueiredo  " LANGUAGE="PT">
Toto uznesenie zdôrazňuje neoliberálne stanoviská Parlamentu voči kolu rokovaní v Dauhe, ktoré sa začalo v roku 2001, iba s občasným odvolaním sa na sociálne otázky a na rozvojové ciele tisícročia.
<P>
Jeho hlavným zámerom je však zdôraznenie úplnej liberalizácie svetového trhu. Odmieta uznať, že je čas zmeniť priority medzinárodného obchodu a odmietnuť voľný obchod na základe negatívneho prispenia k finančnej, hospodárskej, potravinovej a sociálnej kríze, ktorú ľudia teraz zažívajú, pri rastúcej nezamestnanosti a chudobe. Voľný obchod slúži iba záujmom najbohatších krajín a hlavných hospodárskych a finančných skupín.
<P>
Zamietnutím našich pozmeňujúcich a doplňujúcich návrhov vyslovili nie obrovskej zmene v rokovaniach, ktorá by ako prioritu určila rozvoj a sociálny pokrok, vytváranie pracovných miest so zaručenými právami a boj proti hladu a chudobe. Je poľutovaniahodné, že nepovažovali za najvyššiu prioritu zrušenie daňových rajov, podporu potravinovej nezávislosti a bezpečnosti, podporu kvalitných verejných služieb a rešpektovanie práva vlád na ochranu svojich hospodárstiev a verejných služieb, a to najmä v oblastiach zdravotníctva, vzdelávania, vody, kultúry, komunikácií a energie.
<SPEAKER ID="123" NAME="Bruno Gollnisch  " LANGUAGE="FR">
Nie, globálny voľný obchod nie je riešením súčasnej krízy. Práve naopak, je jednou z jej hlavných príčin. Kolo rokovaní v Dauhe bolo váhavé už od začiatku a rok bolo zastavené pre zásadný problém, konkrétne ten, že systém dosiahol hranice únosnosti pre všetkých - či už sú rozvinutí, rozvíjajúci sa, alebo najmenej rozvinutí, čo je medzinárodný žargón pre tie krajiny, ktoré sú postihnuté chudobou a nútené integrovať sa do extrémne konkurenčného globálneho trhu, ktorý ich pohltí. V Európe žijeme podľa paradoxu udržiavaného pseudoelitami, ktoré nám vládnu a ktoré chcú, aby sme všetci boli súčasne bohatí aj chudobní - chudobní, pretože musíme byť nedostatočne platení, aby sme mohli konkurovať v rámci obchodnej vojny, ktorá nás stavia proti krajinám s nízkymi úrovňami miezd, a bohatí, aby sme mohli konzumovať lacné a často nekvalitné dovážané tovary, ktoré zaplavujú naše trhy.
<P>
Bolo to pred niekoľkými desaťročiami, keď francúzsky laureát Nobelovej ceny za ekonomiku prišiel so zrejmým riešením - voľný obchod je možný a žiaduci iba medzi krajinami alebo subjektmi, ktoré sú rovnako rozvinuté. Takto je to pre príslušných partnerov obojstranne výhodné. Pre všetkých ostatných musí byť obchod regulovaný bez ohľadu na to, či sa to prorokom ultraliberalizmu páči, alebo nie.
<SPEAKER ID="124" NAME="Sylvie Guillaume  " LANGUAGE="FR">
Dúfam, že kolo rokovaní o rozvojovej agende z Dauhy povedie k tomu, že vytvoríme spravodlivé a rovnocenné obchodné vzťahy. Preto som podporila pozmeňujúce a doplňujúce návrhy našej politickej skupiny, ktoré sú zamerané na zlepšenie tohto uznesenia, aby sa posilnili požiadavky súvisiace s rozvojom, aby sa požadovalo, že sa verejné služby nesmú spochybňovať pri rokovaniach o službách, aby bola vo vzťahu k priemyselným tarifám uznaná potreba zohľadniť úroveň rozvoja každej krajiny a aby sa tieto odvetvia neotvárali náhle konkurencii, a nakoniec, aby sa zachovalo špeciálne a rozdielne zaobchádzanie pre niektoré typy výroby v odvetví poľnohospodárstva.
<SPEAKER ID="125" NAME="Nuno Melo  " LANGUAGE="PT">
Rôzne typy nerovnováhy v systéme medzinárodného obchodu nespravodlivo pomáhajú zdôrazniť rozdiely medzi kontinentmi. V tejto súvislosti všetko, čo pomôže napraviť súčasnú nerovnováhu, je výhodné pre všetkých a určite prispeje k vytvoreniu viacstranného systému založeného na spravodlivejších a rovnocennejších pravidlách. To nám poskytne spravodlivý systém obchodovania, ktorý bude slúžiť všetkým. To je zmysel rozvojového programu z Dauhy.
<SPEAKER ID="126" NAME="Willy Meyer  " LANGUAGE="ES">
Po 30 rokoch fundamentalizmu voľného trhu svetové hospodárstvo čelí najhoršej kríze od čias Veľkej hospodárskej krízy z 30. rokov minulého storočia. Neoliberálny program Svetovej obchodnej organizácie (WTO), ktorý zahŕňa dereguláciu, liberalizáciu a privatizáciu služieb, priniesol ďalšiu chudobu väčšine svetovej populácie v rozvojových a aj priemyselných krajinách. Naša skupina vždy odmietala liberalizáciu obchodu a jej ničivé následky, ktoré prispievajú k súčasnej finančnej, hospodárskej, klimatickej a potravinovej kríze.
<P>
Z týchto dôvodov som hlasoval proti uzneseniu Parlamentu o ministerskej konferencii WTO a naša skupina navrhla, aby sme pre rokovania WTO požadovali nový mandát. Takýto mandát musí byť prispôsobený aktuálnemu stavu sveta. Musí byť zameraný na dosiahnutie skutočnej reformy systému medzinárodného obchodu a na zaručenie prijatia nariadení o spravodlivom obchode, ktoré rešpektujú medzinárodné dohody a vnútroštátne právne prepisy v oblastiach sociálnej spravodlivosti, životného prostredia, potravinovej nezávislosti a trvalo udržateľného poľnohospodárstva.
<SPEAKER ID="127" NAME="Andreas Mölzer  " LANGUAGE="DE">
Spoločný návrh uznesenia od Poslaneckého klubu Európskej ľudovej strany (kresťanských demokratov), skupiny Európskych konzervatívcov a reformistov a Skupiny Aliancie liberálov a demokratov za Európu o rozvojovom programe z Dauhy a WTO pokračuje v trende globálnej liberalizácie vo všetkých oblastiach hospodárstva. Niet pochýb, že zrušenie bariér obchodu a jeho zvýšenie v niektorých oblastiach prináša väčšiu prosperitu. Videli sme tiež, že voľný obchod medzi podobne rozvinutými krajinami je tiež prospešný.
<P>
Ak sa však obchodní partneri príliš líšia z hľadiska stupňa ich rozvoja, dochádza v mnohých prípadoch k negatívnym účinkom na obe strany. Úplné otvorenie trhov rozvojových krajín vývozu z priemyselných krajín niekedy viedlo k zničeniu miestnej hospodárskej štruktúry, zvýšenej miere chudoby ľudí a následkom toho k zvýšenému počtu ľudí, ktorí chcú migrovať do západných krajín. Na druhej strane bola Európa zaplavená lacným tovarom z Ďalekého východu, výroba ktorého v mnohých prípadoch zahŕňa vykorisťovanie pracovníkov. Domáca výroba bola premiestnená alebo zrušená, čo viedlo k nezamestnanosti v Európe. Z tohto pohľadu sú preto určité bariéry obchodu, napríklad na udržanie potravinovej nezávislosti v Európe, absolútne odôvodnené. Nemali by sme zabúdať, že liberalizácia služieb na finančných trhoch zohrala podstatnú úlohu v súčasnej finančnej a hospodárskej kríze. Napriek tomu sa návrh uznesenia vyjadruje v prospech pokračovania procesu liberalizácie a poskytnutia WTO väčšej úlohy v rámci politiky nového globálneho poriadku, a preto som hlasoval proti nemu.
<SPEAKER ID="128" NAME="Evelyn Regner  " LANGUAGE="DE">
Hlasovala som proti uzneseniu o rozvojovom programe z Dauhy, pretože som proti akejkoľvek liberalizácii verejných služieb. Mám na mysli najmä liberalizáciu dodávok vody, zdravotníckych služieb a služieb v energetickom sektore. Pre súdržnosť spoločnosti je nevyhnutné, aby mali všetci občania prístup k verejným službám. Poskytovanie týchto služieb musí mať vysokú kvalitu a rešpektovať princíp univerzálnosti a predovšetkým musí byť cenovo dostupné. V tomto ohľade by vnútroštátne orgány mali mať široké oprávnenie a rozsiahle možnosti podľa uváženia formovať svoje služby.
<SPEAKER ID="129" NAME="Frédérique Ries  " LANGUAGE="FR">
V tejto ére globalizácie je efektívny systém na reguláciu obchodu ešte relevantnejší ako kedykoľvek predtým. Je to úlohou Svetovej obchodnej organizácie, ktorá bola vytvorená v roku 1995 ako náhrada Všeobecnej dohody o clách a obchode (GATT). Ako zdôrazňuje spoločný návrh uznesenia predložený parlamentnou pravicou, za ktorý som dnes napoludnie hlasovala, WTO má zohrať zásadnú úlohu pri zaručení lepšieho riadenia globalizácie a rovnomernejšieho rozdelenia jej výhod. Samozrejme, tí, ktorí uprednostňujú protekcionizmus a uzavretie sa, si vyberajú nesprávny cieľ, keď z WTO robia smrtiacu zbraň nekontrolovanej liberalizácie. Bol to súčasný generálny riaditeľ tejto agentúry Organizácie Spojených národov, Pascal Lamy, kto v roku 1999 naznačil cestu, ktorú treba zvoliť - cestu, ktorá je naopak cestou kontrolovanej globalizácie.
<P>
S cieľom zvoliť si túto cestu Európsky parlament navrhuje niektoré praktické riešenia: prístup na trh pre najmenej rozvinuté krajiny nezaťažený daňami a kvótami, úspešný výsledok kola rokovaní v Dauhe pre rozvojové krajiny, požiadavky v súvislosti s environmentálnymi a sociálnymi normami a Komisiou kontrolovaný mandát pre poľnohospodárske otázky. Pri navrhovaní týchto riešení tiež upozorňujeme, že Európska únia musí dať prioritu svojim politickým cieľom a nezameriavať sa iba na obchodné ciele.
<SPEAKER ID="994" NAME="Czesław Adam Siekierski  " LANGUAGE="PL">
S radosťou prijímam uznesenie o WTO, pretože v súčasnosti ide o nesmierne dôležitý problém. Povaha krízy je globálna a dostať sa z nej čo najrýchlejšie je v záujme nás všetkých. Myslím si, že jedným zo spôsobov efektívneho obmedzenia krízy je rozšírenie svetového obchodu. Obmedzenie reformy hospodárstiev na regionálnu alebo vnútroštátnu úroveň je jednoduchšie, ale z dlhodobého hľadiska to nie je dobrý spôsob boja proti kríze, ktorá má globálny rozsah a boj proti ktorej si vyžaduje použitie spoločných nástrojov v celosvetovom meradle. Preto by sme mali urobiť všetko na urýchlenie rokovaní v rámci Svetovej obchodnej organizácie, pretože tieto rokovania liberalizujú obchod. Súčasne musíme prijať seriózne zásady konkurencieschopnosti. Spomedzi týchto zásad sú mimoriadne dôležité normy kvality produktov a podmienky výroby, a to tiež v kontexte boja proti zmene klímy a znižovania emisií CO2. Veľmi citlivý tovar, napríklad poľnohospodárske a potravinárske výrobky, si vyžaduje mimoriadne seriózny prístup. V budúcnosti by sme mali uvažovať o tom, či spolu s liberalizáciou obchodu s poľnohospodárskym tovarom v rámci WTO na celosvetovej úrovni by sme nemali tiež zaviesť štandardizáciu niektorých prvkov poľnohospodárskej politiky na celosvetovej úrovni. Mala by sa brať do úvahy špecifická povaha odvetvia poľnohospodárstva - jeho závislosť od klimatických podmienok, otázky kvality súvisiace s potravinovou bezpečnosťou, podmienky výroby a problém ochrany zásobovania sveta potravinami. V rámci rokovaní WTO potrebujeme ukázať väčšie porozumenie s ostatnými a viac dobrej vôle.
<SPEAKER ID="131" NAME="Nikolaos Chountis  " LANGUAGE="EL">
Hlasoval som proti tomuto návrhu, pretože plne vychádza z doktríny a politiky "vojny proti terorizmu", ktorá sa stále používa na ospravedlnenie obmedzení práv a slobôd a na legalizovanie vojenského zásahu a akcií zavedených v rámci Lisabonskej zmluvy. Taktiež bol v konečnom dôsledku vylúčený Európsky parlament z procesu spoluzákonodarstva, skúmania a kontroly opatrení súvisiacich s právami jednotlivcov a protiteroristických politík, čím sa oslabila jeho úloha v dôležitých otázkach. Na záver by som chcel zdôrazniť, že odhliadnuc od všetkého ostatného bol prijatý pozmeňujúci a doplňujúci návrh, ktorý deformuje úlohu mimovládnych organizácií a mení ich na poskytovateľov informácií a nástroj rôznych "protiteroristických" bezpečnostných služieb namiesto toho, aby pomáhali spoločnostiam, v ktorých sú aktívne.
<SPEAKER ID="132" NAME="Carlos Coelho  " LANGUAGE="PT">
Prístup verejnosti k dokumentom je základným faktorom záruky, že existuje demokratická kontrola inštitúcií a že fungujú efektívne, a tým sa zvyšuje dôvera občanov. V rámci Štokholmského programu Rada potvrdila dôležitosť transparentnosti a vyzvala Komisiu, aby preskúmala najlepší spôsob zaručenia transparentnosti v rozhodovacom procese, prístupu k dokumentom a dobrého riadenia vzhľadom na nové príležitosti ponúkané Lisabonskou zmluvou. Nemám žiadne pochybnosti, že právny základ nariadenia vzťahujúceho sa na prístup k dokumentom je potrebné zmeniť. Rovnako je potrebné zmeniť aj právny kontext, v ktorom má fungovať, a to najmä v súvislosti so vzťahom medzi inštitúciami Únie a občanmi.
<P>
Sú tiež potrebné podstatné zlepšenia, napríklad toho, čo považujem za zásadné, čiže schopnosti Parlamentu uplatňovať svoje právo na demokratickú kontrolu prostredníctvom prístupu k citlivým dokumentom. Transparentnosť, či už vo vzťahu k verejnosti, alebo v medziinštitucionálnych podmienkach je zásadným princípom EÚ. Opatrenia a rozhodnutia uskutočnené všetkými inštitúciami, orgánmi, službami a agentúrami EÚ musia byť riadené maximálnym možným dodržiavaním zásad otvorenosti.
<SPEAKER ID="133" NAME="Diogo Feio  " LANGUAGE="PT">
Táto vec súvisí s Lisabonskou zmluvou, predovšetkým s tým, ako zosúladiť jej články 75 a 215 vo vzťahu k právomoci Parlamentu v postupe prijímania reštriktívnych opatrení proti určitým osobám a subjektom.
<P>
Zatiaľ čo sa zdá, že článok 215 vylučuje Parlament z rozhodovacieho procesu, článok 75 stanovuje riadny legislatívny postup, a teda účasť Parlamentu pri definovaní a prijímaní opatrení na predchádzanie terorizmu a súvisiacich činností.
<P>
Keďže dôvodom reštriktívnych opatrení stanovených v článku 215 je často práve boj proti terorizmu, je dôležité zistiť, či ide o výnimku z článku 75, a ak áno, či je prijateľné, aby bol Parlament systematicky vylúčený z postupov na ich prijímanie.
<P>
Som presvedčený, že bolo zámerom zákonodarcov zveriť prijímanie takýchto opatrení výlučne Rade. Tento krok môže byť založený na rýchlosti a jednote rozhodovania. Napriek tomu som presvedčený, že v každej nenaliehavej situácii by bolo výhodné konzultovať s Parlamentom, keď sa majú takéto opatrenia prijať.
<SPEAKER ID="134" NAME="Ilda Figueiredo  " LANGUAGE="PT">
Boj proti terorizmu sa opäť používa ako ospravedlnenie na zabezpečenie reštriktívnych opatrení a sankcií proti vládam tretích štátov, fyzickým alebo právnickým osobám, skupinám a neštátnym subjektom. Je to neprijateľné, pretože správa sama uznáva, že v praxi je náročné rozlíšiť medzi typmi hrozieb, hoci sa o to čiastočne pokúša.
<P>
Uvedomujeme si, že je potrebný ďalší rámec dodržiavania medzinárodného práva. Neakceptujeme politiku dvojitých noriem vo vzťahu k vládam tretích štátov, fyzickým a právnickým osobám, skupinám alebo neštátnym subjektom posudzovaným na základe záujmov Spojených štátov alebo veľkých európskych mocností. Príklady rozhodne nechýbajú. Spomeniem iba niekoľko - vieme o prípadoch nezákonnej okupácie Západnej Sahary, Aminatou Haidarovej a ďalších Sahrawčanoch zadržiavaných v Maroku a o tureckom postupe proti Kurdom a proti Cypru.
<P>
Preto sme hlasovali proti tejto správe, hoci súhlasíme s niektorými jej odsekmi, najmä s tými, kde sa žiada vysvetlenie od Komisie.
<SPEAKER ID="135" NAME="Bruno Gollnisch  " LANGUAGE="FR">
Rozhodnosť tohto Parlamentu neustále kolíše medzi potrebou prijať určité opatrenia proti teroristickým organizáciám a štátom, ktoré ich podporujú, napríklad zmrazenie ich aktív alebo uvalenie diplomatických a hospodárskych sankcií atď., a rešpektovaním práv jednotlivcov a organizácií brániť sa proti takýmto obvineniam a sankciám.
<P>
Je jasné, že sa Parlament rozhodol uprednostniť práva podozrivých pred obranou príslušných národov. Ak však demokracie nemôžu v skutočnosti bojovať proti terorizmu zrieknutím sa vlastných hodnôt, potom si nemôžu ani dovoliť vzbudzovať dojem, že sú laxné alebo slabé. Obávam sa, že to je presne dojem, ktorý vytvára toto uznesenie. Preto sme bez prihliadnutia na inštitucionálne aspekty hlasovali proti.
<SPEAKER ID="136" NAME="Sylvie Guillaume  " LANGUAGE="FR">
Hlasovala som za toto uznesenie, pretože je dôležité, aby sme my, poslanci Európskeho parlamentu, vykonávali našu parlamentnú kontrolu rozhodnutí uvaliť sankcie proti osobám spojeným s al-Káidou a hnutím Taliban, ako aj osobám, ktoré ohrozujú princípy právneho štátu v Zimbabwe a Somálsku. Zvolený právny základ je neprijateľný, požadujeme, aby sa s nami konzultovalo v rámci riadneho legislatívneho postupu a aby sme boli informovaní o vývoji v práci Výboru OSN pre sankcie. Na záver k tejto záležitosti dodám, že ľutujem administratívne náročný prístup, ktorý zachováva Rada, hoci hovoríme o opatreniach, ktoré súvisia s právami jednotlivcov.
<SPEAKER ID="137" NAME="Timothy Kirkhope  " AFFILIATION="ECR">
písomne. - Skupina Európskych konzervatívcov a reformistov (ECR) je najsilnejším podporovateľom opatrení proti terorizmu v EÚ a je najmä presvedčená, že národné vlády v Európskej únii musia spolupracovať, aby mohli riešiť neustále ohrozenie terorizmom. Skupina ECR sa napriek tomu rozhodla zdržať hlasovania o tomto uznesení z dvoch dôvodov. Prvým je, že sme proti akýmkoľvek právnym predpisom, ktoré nás približujú k spoločnej európskej zahraničnej a bezpečnostnej politike, a druhým je to, že chceme vidieť zlepšenú a posilnenú koordináciu a spoluprácu medzi EÚ a národnými vládami a že sme veľmi sklamaní, že toto uznesenie to dostatočne nezohľadnilo.
<SPEAKER ID="138" NAME="Nuno Melo  " LANGUAGE="PT">
Zdravý rozum za otázkami, ktoré boli položené, ide nad rámec obyčajného hodnotenia doktríny a súladu medzi deklarovanými zámermi a ich interpretáciou. Je tu aj praktický dôsledok vyplývajúci zo starej múdrosti, že kto dokáže urobiť viac, dokáže istotne urobiť aj menej. Týka sa to otázky, aký má zmysel, keď je orgán, ktorý má prostredníctvom spolurozhodovacieho postupu právomoc v trestných veciach a v predchádzaní teroristickým útokom a boji proti nim, následne a priori vylúčený, keď ide o iné opatrenia, ktoré tým, že sa dotýkajú práv občanov, môžu byť v tomto kontexte tiež dôležité.
<P>
Je mimoriadne dôležité, aby spôsob interpretácie Lisabonskej zmluvy v rámci právnych predpisov v realite zodpovedal proklamovanému posilneniu právomocí a kompetencií Parlamentu. Ako minimum by mal byť v niektorých prípadoch, ako bolo povedané v otázke, možný dvojitý právny základ, keď ide o práva občanov a keď sú ohrozené protiteroristické politiky. V iných prípadoch, ako sú Zimbabwe a Somálsko, by sa mali predpokladať nepovinné konzultácie, čo je vlastne aj zakotvené v štutgartskom vyhlásení o Európskej únii, ktoré bolo v otázke taktiež spomenuté.
<SPEAKER ID="139" NAME="Andreas Mölzer  " LANGUAGE="DE">
V posledných rokoch bolo v mene boja proti terorizmu obmedzených čoraz viac slobôd. V dôsledku dohody SWIFT a najmä Štokholmského programu sa "transparentná osoba" stáva čoraz viac realitou. V čase modernej technológie, globalizácie a bezhraničnej EÚ je, samozrejme, dôležité, aby orgány spolupracovali a tiež aby sa primerane pripravili. Štát sa však nesmie znížiť na úroveň teroristov. Stačí iba pomyslieť na diskutabilnú úlohu EÚ a jednotlivých členských štátov v súvislosti s preletmi CIA a tajnými americkými väznicami.
<P>
Monitorovanie zákonnosti predstavuje dôležitú protiváhu, ktorá zaručí, že obvinenému budú poskytnuté minimálne práva na základe požiadaviek modernej demokracie. Príslušná správa nie je dostatočne jasná z hľadiska jej postoja a tiež hovorí príliš málo o minulých zlyhaniach a problémoch s ochranou údajov. Preto som sa zdržal hlasovania.
