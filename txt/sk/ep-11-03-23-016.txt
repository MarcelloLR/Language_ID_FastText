<CHAPTER ID="016">
Príprava zasadnutia Európskej rady (24. - 25. marca 2011) (rozprava) 
<SPEAKER ID="067" NAME="Predseda">
Ďalším bodom programu sú vyhlásenia Rady a Komisie o prípravách zasadnutia Európskej rady, ktoré sa má konať 24. - 25. marca 2011.
<SPEAKER ID="068" NAME="Enikő Győri">
úradujúca predsedníčka Rady. - Vážený pán predseda Barroso, pán komisár, vážení poslanci, skutočne vítam príležitosť stáť tu pred vami pred ďalším zasadnutím Európskej rady. Ako viete, pôjde o veľmi intenzívne stretnutie, a to v dôsledku neočakávaných udalostí, ku ktorým došlo v priebehu posledných týždňov.
<P>
Dovoľte mi, aby som najskôr prešla hlavné body programu zasadnutia Európskej rady. Bude sa hovoriť o troch hlavných témach, a to najprv o komplexnom hospodárskom balíku, ktorý, dúfam, hlavy štátov a predsedovia vlád prijmú, potom o Líbyi a južných susedných štátoch a do tretice o Japonsku.
<P>
Dovoľte mi začať otázkami hospodárskej politiky. Dúfam, že Európska rada prijme tento balík ako reakciu na hospodársku a finančnú krízu. Balík má šesť hlavných prvkov, pričom prvým z nich je uzavretie prvej etapy európskeho semestra s podporou priorít v oblasti fiškálnej konsolidácie a štrukturálnych reforiem. Ako viete, cyklus európskeho semestra sa začal v úvode tohto roka tým, že Komisia predstavila ročný prieskum rastu. Spája v sebe rôzne politické odporúčania potrebné na posilnenie obnovy, aby si Európa zachovala svoju medzinárodnú konkurencieschopnosť a aby dosiahla ciele stratégie EÚ 2020.
<P>
Prvá etapa európskeho semestra sa teraz uzavrie tým, že Európska rada podporí priority v oblasti fiškálnej konsolidácie a štrukturálnych reforiem v súlade so závermi pripravenými Radou ECOFIN a Radou EPSCO. Rada pre všeobecné záležitosti minulý pondelok uvítala tému tejto správy, ktorú pripravilo predsedníctvo. Členské štáty zohľadnia tieto širšie politické zámery pri príprave svojich programov stability a konvergencie a národných programov reforiem, ktoré majú byť predložené v apríli.
<P>
Na základe hodnotenia Komisie potom Rada v júni predstaví svoje hodnotenie a usmernenie pre členské štáty, teda v čase, keď budú dôležité rozpočtové rozhodnutia vo väčšine členských štátov stále v prípravnej etape. Zámerom maďarského predsedníctva je uzavrieť prvý európsky semester do konca funkčného obdobia tejto Európskej rady v júni 2011.
<P>
Druhým prvkom je posilnenie hospodárskeho riadenia, pri ktorom má rozhodujúcu úlohu Európsky parlament. Rada už podnikla veľký krok vpred, keď ministri pre hospodárske a finančné záležitosti odsúhlasili všeobecný prístup Rady v súvislosti so šiestimi legislatívnymi návrhmi o posilnení hospodárskeho riadenia. Tento úspech umožňuje predsedníctvu začať rokovania s Parlamentom.
<P>
Ako viete, Rada musí dodržať lehotu stanovenú Európskou radou na dosiahnutie politickej dohody o tomto balíku, ktorou je jún 2011. Štyri zo šiestich návrhov sú predmetom spolurozhodovacieho postupu. Vieme, že lehota stanovená Európskou radou v žiadnom prípade nezaväzuje Európsky parlament, ale chcem využiť túto významnú príležitosť a požiadať Parlament o spoluprácu, aby sa nám do júna podarilo dosiahnuť politickú dohodu. Pre trhy a najmä pre našich občanov, ktorí od nás očakávajú ochranu eura a s tým súvisiacu ochranu európskeho hospodárstva, by to bol odkaz vysielajúci signál dôvery. V tejto oblasti teda máme s Európskym parlamentom spoločnú zodpovednosť.
<P>
Náš premiér sa má stretnúť so spravodajcami a koordinátormi, ktorí zodpovedajú za tento balík, a ja dúfam, že naša spolupráca s Parlamentom bude mimoriadne prínosná.
<P>
Tretím prvkom je obnova prosperity bankového sektora prostredníctvom nového ambiciózneho záťažového testu.
<P>
Štvrtým prvkom je Pakt pre euro, jeho rozšírenie na členské štáty mimo eurozóny, ktoré sa chcú stať jej súčasťou, a možné oznámenie prvých národných akčných plánov zameraných na jeho vykonávanie.
<P>
Piatym prvkom je dokončenie prác súvisiacich s budúcnosťou európskeho mechanizmu pre stabilitu a s posilnením Európskeho nástroja finančnej stability (ENFS), a to na základe dohody na ministerskom stretnutí Euroskupiny plus 21. marca, pričom všetci viete, že v referenčnom rámci európskeho mechanizmu pre stabilitu sa spomína, že Parlamentu budú poskytnuté informácie. Z tohto mám mimoriadnu radosť.
<P>
Šiestym prvkom je pozmeňujúci a doplňujúci návrh k zmluve, o ktorom ste práve hlasovali, a formálne prijatie rozhodnutí, ktorými sa mení a dopĺňa Zmluva o fungovaní Európskej únie vo vzťahu k vytvoreniu budúceho európskeho mechanizmu pre stabilitu. Chcela by som sa poďakovať Parlamentu za toto pozitívne hlasovanie. Považujem ho za váš mimoriadne dôležitý prínos.
<P>
Ako viete, v oblasti boja proti kríze sa dosiahol skutočný pokrok. Európska rada dokončí túto prácu na svojom ďalšom stretnutí a prijme komplexný balík opatrení určených na riešenie krízy, zachovanie finančnej stability a postavenie základov udržateľného rastu, ktorý zabezpečí tvorbu pracovných miest.
<P>
Dovoľte mi teraz prejsť na tému Líbye a južných susedských krajín. Na základe uznesenia Európskeho parlamentu z 10. marca 2011, záverov Európskej rady z 11. marca 2011 a rezolúcie Bezpečnostnej rady OSN č. 1973 Rada vyjadrila svoje znepokojenie zo súčasnej situácie v Líbyi a odsúdila hrubé a systematické porušovanie ľudských práv, násilie páchané na Líbyjčanoch a brutálny útlak zo strany režimu.
<P>
Hlavnými cieľmi EÚ sú ochrana civilného obyvateľstva a podpora Líbyjčanov, aby sa im podarilo naplniť ich túžbu po demokratickej spoločnosti. Plukovník Kaddáfí sa musí okamžite zriecť svojich právomocí. Jeho režim už nie je legitímny a už nie je partnerom pre EÚ. Aké kroky teda Rada podnikla?
<P>
Najprv mi dovoľte spomenúť sankcie. V rekordnom čase prijala Rada 28. februára 2011 rozhodnutia o reštriktívnych opatreniach proti režimu. Dňa 10. marca k nim pribudli ďalšie sankcie vrátane zmrazenia aktív, ďalšieho zákazu cestovania, zbrojného embarga a embarga na vybavenie, ktoré sa dá použiť na vnútorné represie, teda nad rámec opatrení, ktoré uložila predtým prijatá rezolúcia Bezpečnostnej rady OSN.
<P>
Spomeniem aj tretiu zložku: tretie kolo sankcií. Rada na základe mandátu, ktorý získala od Rady pre zahraničné veci 21. marca, dnes na základe písomného postupu prijala návrh maďarského predsedníctva na rozšírenie reštriktívnych opatrení na ďalších líbyjských jednotlivcov a subjekty a tieto sankcie sa už týkajú národnej ropnej spoločnosti Líbye.
<P>
Čo ďalšie Rada urobila okrem týchto sankcií? Maďarské predsedníctvo do programu zaradilo otázku bezpečnosti dodávok energie. Ministri diskutovali o vplyve politickej krízy na trh s energiou, energetickú bezpečnosť a dodávky energie. Zhodli sa na tom, že EÚ má dostatočné zásoby ropy a plynu. Diskusia však znovu poukázala na zraniteľnosť Európy a na potrebu ešte silnejšej spoločnej energetickej politiky, ktorej súčasťou by boli aj opatrenia ako diverzifikácia trás dodávok.
<P>
Rada vyjadrila spokojnosť po prijatí rezolúcie Bezpečnostnej rady OSN č. 1973 a zdôraznila svoje odhodlanie prispieť k jej realizácii. Rada uvítala aj parížsky samit ako rozhodujúci prínos k jej vykonávaniu. Diferencovaným prístupom sú EÚ a členské štáty odhodlané konať spoločne a rozhodne so všetkými medzinárodnými partnermi, najmä s Ligou arabských štátov a ďalšími zainteresovanými regionálnymi subjektmi, aby boli tieto rozhodnutia skutočne účinné. Rada a členské štáty podporia kroky na základe rezolúcie Bezpečnostnej rady OSN na ochranu civilného obyvateľstva a civilných oblastí, ktoré sú ohrozené útokmi.
<P>
EÚ bude aj naďalej poskytovať humanitárnu pomoc všetkým, ktorí ju potrebujú, a neskôr, samozrejme, budeme musieť pomôcť Líbyi pri budovaní demokratického štátu a rozvíjaní právneho štátu.
<P>
Na základe žiadosti Úradu OSN pre koordináciu humanitárnych záležitostí a na základe úlohy koordinácie OSN sa EÚ pripravuje poskytnúť podporu v rámci spoločnej zahraničnej a bezpečnostnej politiky (SZBP) a humanitárnu pomoc. Tieto kroky budú v plnej miere dodržiavať usmernenia OSN týkajúce sa použitia vojenských a civilných obranných prostriedkov. Vysoká predstaviteľka bola požiadaná, aby pripravila ďalšie plány v súlade s rezolúciou OSN a s vyhlásením Európskej rady z 11. marca o podpore humanitárnej pomoci a operácií zameraných na civilnú ochranu vrátane použitia námorných prostriedkov na tento účel. Všetko by sa malo realizovať v čo možno najužšej spolupráci s OSN, NATO a ďalšími inštitúciami. Vysoká predstaviteľka bude udržiavať kontakty s generálnym tajomníkom OSN a krajinami v regióne vrátane Egyptu a Tuniska a vyhlásila, že tento proces by sa mal okamžite spustiť s cieľom umožniť Európskej rade do konca tohto týždňa podľa situácie ďalej konať.
<P>
Členské štáty navyše znovu zdôraznili svoju solidaritu s tými štátmi, ktoré najviac postihujú migračné presuny, a zopakovali svoju pripravenosť poskytnúť potrebnú pomoc vzhľadom na vývoj situácie. Maďarské predsedníctvo začlenilo túto tému do programu zasadnutia Rady pre spravodlivosť a vnútorné veci v dňoch 24. a 25. februára 2011 a v rámci Frontexu bola spustená spoločná operácia Hermes, do ktorej prispieva niekoľko členských štátov.
<P>
Dovoľte mi spomenúť vývoj týkajúci sa evakuácie. Predsedníctvo už 23. februára aktivovalo mechanizmus civilnej ochrany EÚ na podporu evakuácie občanov EÚ z Líbye, pričom toto rozhodnutie podporila aj vysoká predstaviteľka. Maďarské predsedníctvo, ktoré inšpiruje zásada zodpovednosti za ochranu stanovená v uznesení EP, robí maximum pre koordináciu prebiehajúcich prác najmä s ohľadom na problematiku utečencov a migrácie. Maďarský minister zahraničných vecí János Martonyi a pani komisárka Malmströmová sú momentálne na návšteve v Egypte a jeho spoločnej hranice s Líbyou. Pán minister Martonyi bol na hraniciach a hovoril s miestnymi orgánmi a vo vyhlásení, ktoré tam už skôr vydal, spomenul, že bez leteckých útokov by sa situácia vyvinula na neznesiteľnú.
<P>
Teraz je vďaka egyptským orgánom situácia pod kontrolou. Už tri dni nebol zaznamenaný žiaden prílev utečencov a niektorí Líbyjčania sa rozhodli vrátiť. Situácia je, samozrejme, stále neistá a my nevieme, či dôjde k ďalšiemu úteku ľudí z Líbye.
<P>
Spolu s pani komisárkou Georgievovou sme 3. marca navštívili tunisko-líbyjskú hranicu, aby sme videli tamojšiu situáciu. Tá je ešte stále veľmi vážna: do Tuniska cez túto hranicu prechádzalo 1 000 ľudí za hodinu. Evakuácia bola 3. marca najdôležitejšou témou a ešte vždy je veľmi dôležité, aby členské štáty pomáhali s repatriáciou občanov zo štátov mimo EÚ, najmä migrujúcich pracovníkov.
<P>
Keďže v Tripolise nie je stála delegácia Európskej únie, EÚ zastupoval maďarský veľvyslanec. Je tam a neodíde, pričom koordinuje konzulárnu a diplomatickú činnosť v mene členských štátov.
<P>
Čo sa týka južných susedských krajín, Európska rada na svojom mimoriadnom zasadnutí 11. marca vyhlásila, že demokratické vzbury prinášajú dramatické zmeny v južných susedských krajinách, predstavujú novú nádej a príležitosť vybudovať budúcnosť založenú na demokracii, pluralite, právnom štáte, ľudských právach a sociálnej spravodlivosti. Treba povedať, že k útokom nedochádza len v Líbyi. Nemali by sme zabúdať, že aj ľudia v Bahrajne a Jemene zažívajú agresiu, a my musíme veľmi jasne povedať, že agresia nie je prípustná na žiadnom mieste.
<P>
Je na krajinách v tomto regióne, aby sa mierovo a demokraticky rozhodli o svojej budúcnosti. EÚ podporí všetky kroky smerujúce k demokratickému prechodu na politické systémy, ktoré umožňujú pokojné zmeny, rast a prosperitu a primeranejšie rozdeľovanie prínosov z hospodárskej činnosti. EÚ bude konzultovať s dotknutými krajinami regiónu o finančnej a technickej pomoci na zlepšenie kontroly a riadenia hraníc, ako aj o opatreniach na uľahčenie návratu migrantov do ich krajín pôvodu.
<P>
Rada bola vyzvaná, aby v spolupráci s Komisiou do júnového zasadnutia Európskej rady predložila plán rozvoja kapacít na riadenie migračných tokov a tokov utečencov. Európska rada celkovo uvítala spoločné oznámenie Komisie a vysokej predstaviteľky, v ktorom sa navrhuje partnerstvo za demokraciu a spoločnú prosperitu v oblasti južného Stredozemia na základe diferencovaného a stimulačného prístupu spájajúceho všetky nástroje EÚ. Rada bola vyzvaná, aby pružne preskúmala návrhy obsiahnuté v tomto oznámení a najmä aby zvážila, ako možno rozšíriť podporu Únie pre jej partnerov.
<P>
Na záver rýchlo predstavím nápady, pri ktorých treba veľmi rýchlo konať. Musíme zvýšiť strop pre operácie Európskej investičnej banky (EIB) v krajinách Stredozemia realizujúcich politické reformy. V tejto oblasti bude zohrávať svoju úlohu aj Parlament a ja počítam s vašou spoluprácou. Musíme prijať návrh Komisie, ktorý by EIB umožnil v rámci nástroja pre euro-stredozemské investície a partnerstvo (FEMIP) znovu investovať finančné prostriedky plynúce z minulých operácií. So všetkými zainteresovanými stranami musíme preskúmať podmienky, za akých by mohla Európska banka pre obnovu a rozvoj vykonávať činnosť v južných susedských krajinách, a musíme bezodkladne prijať návrh týkajúci sa pravidiel pôvodu pre celú euro-stredozemskú oblasť, ktoré sú základom ďalšieho rozvoja tohto regiónu. No a za nevyhnutnosť napokon považujem aj prijatie nariadenia posilňujúceho možnosti Frontexu do júna 2011.
<P>
A tu sa zastavím. Nebudem hovoriť o Japonsku, pretože teraz máme v programe nový bod. Ospravedlňujem sa, ak bol môj prejav príliš dlhý. Dôvodom je to, že sa udialo mnoho a chcela som, aby mal Parlament o všetkých týchto témach komplexnú predstavu.
<SPEAKER ID="069" NAME="José Manuel Barroso">
predseda Komisie. - Ako som tomuto Parlamentu povedal už minulý týždeň, to, čo Európa presadí počas zasadnutia Európskej rady konaného v dňoch 24. až 25. marca, skutočne zmení situáciu z pohľadu hospodárskeho riadenia.
<P>
Inými slovami, bude to základným kameňom našej komplexnej reakcie na krízu a bude to predstavovať začiatok jej kompletnej realizácie so zriadením nového rámca hospodárskeho riadenia a hádam aj Európskej menovej únie, ktorá bude namiesto pokrivkávania stáť pevne na dvoch nohách (na menovej únii a hospodárskej únii).
<P>
Teraz už pripúšťame, že hospodárska politika každého členského štátu je témou, ktorá by sa mala týkať všetkých členských štátov a všetkých európskych inštitúcií. S európskym semestrom máme po prvýkrát nástroj, ktorý potrebujeme na včasnú a dôslednú koordináciu našich hospodárskych politík a štrukturálnych reforiem ešte predtým, než si každý členský štát stanoví svoje vlastné politiky a rozpočet na ďalší rok. Máme nielenže koordináciu ex ante, ale túto koordináciu môžeme realizovať súbežne s hospodárskou politikou a rozpočtovou politikou.
<P>
Prvý európsky semester sa začal začiatkom januára ročným prieskumom rastu Komisie, ktorý predstavuje na tento rok 10 priorít, pričom všetky z nich sú pevne zakotvené v stratégii Európa 2020 pre rast a zamestnanosť.
<P>
Ich zámerom je podporovať fiškálnu konsolidáciu, napraviť makroekonomické nerovnováhy a zaistiť finančnú stabilitu, teda všetky predpoklady stabilného rastu. Tieto politiky samotné neprinesú rast, je však celkom jasné, že bez týchto predpokladov by sme nezabezpečili rast, ktorý potrebujeme: udržateľný, inkluzívny rast.
<P>
Pakt pre euro, na ktorom sa dohodli hlavy štátov a predsedovia vlád eurozóny a ktorý je otvorený pre všetky členské štáty, ktoré sa chcú stať jej súčasťou, vyjadruje prioritné akcie ročného prieskumu rastu. Teraz je však Pakt pre euro v odsúhlasenej podobe aj úplne zlučiteľný so zmluvou a v plnej miere sa začlení do európskeho systému hospodárskeho riadenia. Chcem znovu poďakovať tomuto Parlamentu, pretože sa domnievam, že dôrazné pozície, ktoré prijal, boli veľmi dôležité na to, aby sa prístup Spoločenstva mohol uznať aj v rámci Paktu pre euro. V Pakte pre euro sa uznáva aj práca Komisie na zdaňovaní a finančnej regulácii. Ako viete, Komisia v skutočnosti pracuje na návrhu zdaňovania finančného sektora.
<P>
Pri vykonávaní Paktu o stabilite a raste musí každý členský štát postupovať podľa odporúčaní Komisie. Ako sa rozhodlo minulý týždeň, citujem: "Pri rozhodovaní o krokoch v rámci Paktu o stabilite a raste sa od Rady očakáva, že bude postupovať spravidla podľa odporúčaní Komisie alebo písomne vysvetlí svoje stanovisko." Taká je zásada z 11. marca 2011. Považujem ju za veľmi dôležitú politickú zásadu, ktorú možno pridať k dôležitým legislatívnym rozhodnutiam, ktoré už boli prijaté a z ktorých niektoré teraz pripravujete.
<P>
Fiškálna konsolidácia sama osebe nepredstavuje koniec. Bez fiškálnej konsolidácie nebude dôvera. Bez dôvery nebudú investície. Bez investícií nebude rast. Naším cieľom, ako som v tomto Parlamente povedal predtým už niekoľkokrát, je rast: udržateľný, inkluzívny rast.
<P>
Preto musíme zlepšiť aj podnikateľské prostredie. Musíme dokončiť vnútorný trh. Medzi ciele, ktoré máme v oblasti vnútorného trhu, patria práve rozličné základy dane. Práve preto Komisia navrhla a teraz aj predložila legislatívny návrh spoločného konsolidovaného základu dane z príjmov právnických osôb.
<P>
Skutočne musíme využiť plný potenciál jednotného trhu a Komisia čoskoro predloží Akt o jednotnom trhu so skupinou dvanástich prioritných návrhov, aby naša najväčšia výhoda prinášala výsledky, aby sme zaručili rast a pracovné miesta a posilnili konkurencieschopnosť Európy.
<P>
Musíme urobiť viac aj pre rozvoj zamestnanosti. Potrebujeme väčšiu mobilitu práce, nie menšiu. Potrebujeme viac presadzovať daňové stimuly podporujúce prácu a chceme rast, ktorý bude rozvíjať a podporovať zamestnanosť.
<P>
V úzkej spolupráci s Komisiou teraz členské štáty dokončujú svoje národné programy reforiem, ako aj svoje programy stability a konvergencie. Chcel by som zdôrazniť, že existencia jasných, konkrétnych, ambicióznych programov s národnou zodpovednosťou je základom úspešného vykonávania európskeho semestra. Preto je teraz na každom členskom štáte, aby túto závažnú prácu dokončil do konca apríla.
<P>
Minulý týždeň Rada odsúhlasila svoj všeobecný prístup k legislatívnemu balíku Komisie o posilnení hospodárskeho riadenia. Rád by som znovu poďakoval maďarskému predsedníctvu za jeho úsilie vedúce k úspešnému kompromisu.
<P>
Teraz začnú rokovania s Parlamentom. Viem, že Komisia môže počítať so silnou podporou tohto Parlamentu, a dúfam, že do júna dosiahneme konečnú dohodu. Tým by sa úplne zaviedol náš nový hospodársky rámec a všetky jeho nástroje by sa dali použiť na vyhodnotenie národných rozpočtov, programov stability a konvergencie, ako aj národných programov reforiem do roku 2012.
<P>
No a napokon aj vďaka súčasnému európskemu fondu finančnej stability a do roku 2013 vďaka európskemu mechanizmu pre stabilitu budeme mať zábranu, ktorá v prípade potreby zaručí stabilitu celej eurozóny. Minulý pondelok sa ministri financií dohodli na vytvorení európskeho mechanizmu pre stabilitu od júna 2013 s účinnou úverovou kapacitou vo výške 500 miliárd EUR. Je to pre Európsku úniu veľký krok vpred, ktorý Komisia, ako viete, silno podporuje. Na základe našich návrhov sa v dohode o budúcom európskom mechanizme pre stabilitu jasne uvádza ústredná úloha Komisie v tomto procese, ako aj pôsobnosť Európskeho parlamentu.
<P>
Úlohou Komisie bude v spolupráci s Európskou centrálnou bankou (ECB) posúdiť existenciu rizika ohrozenia finančnej stability celej eurozóny a uskutočniť analýzu udržateľnosti verejného dlhu dotknutého členského štátu. Ďalej bude úlohou Európskej komisie prevziať vedenie pri hodnotení skutočných finančných potrieb prijímajúceho členského štátu, ako aj charakter požadovaného zapojenia sa súkromného sektora. Európska komisia tiež bude Rade navrhovať rozhodnutie presadzujúce program makroekonomických zmien.
<P>
Európska komisia bude spoločne s MMF a v spolupráci s ECB zodpovedať za monitorovanie súladu s podmienenosťou politík, ktorú si bude vyžadovať program makroekonomických zmien.
<P>
Podmienenosť politík stanovená na základe rozšíreného dohľadu alebo programu makroekonomických zmien bude v súlade s rámcom dohľadu Európskej únie a musí zaručovať dodržiavanie postupov Európskej únie, a tým aj úlohu Európskeho parlamentu.
<P>
Na tento účel plánuje Komisia navrhnúť nariadenie Európskeho parlamentu a Rady na základe článku 136 zmluvy, ktorým by sa objasnili potrebné postupné kroky s cieľom zakotviť podmienenosť politík do rozhodnutí Rady a zaistiť súlad s rámcom mnohostranného dohľadu Európskej únie. Rada a Komisia budú Európsky parlament pravidelne informovať o zriadení a fungovaní európskeho mechanizmu pre stabilitu.
<P>
Vážení poslanci, chcem len potvrdiť to, čo sa spomínalo v liste pána komisára Rehna a predsedu Euroskupiny pána Jeana-Clauda Junckera, ktorý bol adresovaný vám, pán predseda Buzek. Myslím si, že napokon máme dohodu, ktorá je úplne v súlade s prístupom Spoločenstva, a chcem znovu poďakovať Parlamentu za jeho záujem a zaviazanosť tomuto prístupu.
<P>
Čo sa týka oblasti finančnej stabilizácie, členské štáty konečne uznali, že ich hospodárstva sú do istej miery vzájomne závislé. Európska únia už urobila veľa práce na náprave bankového systému, ale aj v tejto oblasti musíme urobiť viac. Zdravý bankový systém je nevyhnutnou podmienkou udržateľnej hospodárskej obnovy.
<P>
Ďalšie kolo celoeurópskeho bankového záťažového testu vykoná v najbližších mesiacoch novozriadený Európsky orgán pre bankovníctvo (EBA). Základom je transparentnosť, aby mohli politickí činitelia a investori prijímať kvalifikované rozhodnutia. A rovnako podstatná je vôľa pokračovať ďalej v ťažkých a nevyhnutných rozhodnutiach.
<P>
Myslím si, že po veľmi komplexnej a dobrej správe pani Győriovej zastupujúcej maďarské predsedníctvo sa teraz nebudem venovať témam, ktoré súvisia s Líbyou a južným Stredozemím.
<P>
Dovoľte mi však povedať, že čo sa týka pôsobnosti Európskej komisie, budeme zohrávať významnú úlohu pri koordinácii európskej reakcie na zhoršujúcu sa humanitárnu krízu na líbyjských hraniciach. Zmobilizovali sme sumu 30 miliónov EUR na pomoc utečencom a migrantom, a ako viete, v oblasti máme niekoľko tímov a udržiavame úzky kontakt s krajinami pôvodu a s darcovskými krajinami. Aj mechanizmus civilnej ochrany Komisie naďalej podporuje konzulárne operácie členských štátov, pričom na tejto veci sa aktívne zúčastňujú v úzkej spolupráci s maďarským predsedníctvom aj pani komisárka Malmströmová a pani komisárka Georgievová.
<P>
Vojenský zásah formou bezletových zón uskutočnený na základe rezolúcie Bezpečnostnej rady OSN č. 1973 vytvoril nové okolnosti, ktoré treba vziať do úvahy pri poskytovaní humanitárnej pomoci ľuďom v núdzi bezpečným a účinným spôsobom, či už na hraniciach, alebo vo vnútri Líbye. Priniesol novú nádej a zároveň sa ním riešila potreba záchrany nevinných životov civilistov.
<P>
Pri riešení krátkodobých problémov tejto rýchlo sa meniacej a mimoriadne zložitej situácie nezabúdame na náš dlhodobý cieľ, ktorým je demokratický, stabilný a prosperujúci región južného Stredozemia na základe návrhu Komisie o partnerstve za demokraciu a spoločnú prosperitu.
<P>
Mechanizmus civilnej ochrany Komisie koordinuje aj reakciu Európskej únie na žiadosť Japonska o pomoc. Od minulého piatka sme zintenzívnili naše zastúpenie v oblasti prostredníctvom tímu civilnej ochrany, ktorý tvoria odborníci na logistiku a jadrovú energiu.
<P>
Musíme sa poučiť z udalostí, ktoré sa odohrali v Japonsku, najmä pokiaľ ide o jadrové otázky. Práve preto Európska komisia navrhla preskúmať bezpečnosť jadrových elektrární a uskutočniť komplexné posúdenie rizika a bezpečnosti (tzv. záťažový test) všetkých európskych jadrových elektrární. Tieto záťažové testy by sa mali vykonávať vo všetkých našich susediacich krajinách aj v ďalších krajinách v rámci pôsobnosti Medzinárodnej agentúry pre atómovú energiu. Samozrejme dúfam, že Európska rada podporí a bude presadzovať toto smerovanie.
<P>
Vážení poslanci, ako vidíte, na ďalšie zasadnutie Európskej rady máme pripravený veľmi rozsiahly program a Komisia usilovne pracuje na rozvoji tejto komplexnej európskej reakcie na krízu mimo našich hraníc, ale aj v oblasti hospodárskej situácie.
<P>
Spoločne s Európskym parlamentom budeme zohrávať ústrednú úlohu pri realizácii komplexnej reakcie na hospodársku krízu. Budeme pritom vždy postupovať v duchu Lisabonskej zmluvy, teda v úzkej koordinácii s týmto Parlamentom. A môžem vás ubezpečiť, že túto povinnosť vždy dodržíme.
<SPEAKER ID="070" NAME="Joseph Daul" LANGUAGE="FR">
Európska rada sa pripravuje na druhý týždeň stretnutí v atmosfére medzinárodnej neistoty a napätia. Neistota panuje v Japonsku, kde je ešte stále ťažké určiť počet obetí na životoch, a neistota panuje aj v Stredozemí, kde sa ďalšie obyvateľstvo búri proti režimu, a to v Bahrajne a v Jemene, ako ste spomínali, pani úradujúca predsedníčka Rady.
<P>
Táto situácia sa nevyhnutne premieta aj do života nás tu v Európe. Naši občania naživo sledovali vývoj drámy v Japonsku. Cítime empatiu s tisícami otrasených a zničených rodín, pričom aj teraz, keď tu vedieme rozpravu, panujú obavy súvisiace s problémami v jadrovej elektrárni vo Fukušime a strach z nebezpečenstva, ktoré by mohlo hroziť aj nám v podobnej alebo porovnateľnej situácii.
<P>
Tieto udalosti by si mali určite vziať k srdcu všetky krajiny, ktoré majú jadrové elektrárne, a je dobré, že tento Parlament organizuje rozpravu o jadrovej bezpečnosti. Nemali by sme však zabúdať na to, že v Európe by sme mali zvyšovať a nie znižovať našu energetickú nezávislosť. K tejto téme sa vrátime počas našej ďalšej schôdze.
<P>
Tento víkend bude 27 hláv štátov a predsedov vlád hovoriť o rozhodnutí OSN o zásahu v Líbyi s cieľom zachrániť povstalcov pred bezprostredne hroziacim útokom zo strany režimu. Chcel by som poukázať na to, že európske štáty sa iniciatívne podieľajú na týchto operáciách a ako prvé zasahovali v rámci mandátu OSN, pričom samotný tento mandát bol iniciatívou niekoľkých európskych štátov. Nepochybne počuli, čo sme my poslanci EP hovorili počas našej poslednej schôdze tu v Bruseli.
<P>
Náš poslanecký klub by bol rád, keby Rada využila túto príležitosť na ďalší rozvoj stratégie EÚ pre Stredozemie a keby sa zároveň držala cieľa pomáhať a podporovať, ale nikdy nie vnucovať. To je naša susedská povinnosť.
<P>
Pán predseda, dámy a páni, po minulotýždňovom samite o eure, na ktorom sa postavili základy, budú tento týždeň hlavné opatrenia Rady súvisieť s posilnením eura a dosiahnutím pokroku v oblasti hospodárskeho riadenia.
<P>
Poslanecký klub Európskej ľudovej strany (kresťanských demokratov) podporuje zvýšenie objemu dostupných financií na podporu eura a vytvorenie nástroja ad hoc, ktorý sme prijali minulý rok, na stálejšiu pomoc Grécku a Írsku. Táto politická vôľa je vyjadrením zodpovedného postoja, ktorý členské štáty prijali pri riešení tejto nebývalej krízy v histórii našej jednotnej meny.
<P>
Chceme však veľmi silno zdôrazniť, že tieto výnimočné okolnosti, ktoré so sebou priniesla strata kontroly nad národnými verejnými financiami, nesmie Rada považovať za príležitosť prijať iný spôsob riadenia európskych záležitostí. Metóda Spoločenstva musí zostať pravidlom a medzivládna metóda výnimkou. Túto zásadu podporuje drvivá väčšina Parlamentu a v tomto prístupe nás podporuje aj Komisia pod vedením pána Barrosa celkom jednoducho preto, že je rozhodujúci pre budúcnosť Európskej únie. Som si istý, že pán predseda Van Rompuy o tom úspešne presvedčí aj hlavy štátov a predsedov vlád.
<P>
V piatok by sa mal prijať aj Pakt pre euro. Vítame ho, keďže zavádza ustanovenia, o ktoré sme žiadali už celé mesiace, a to zblíženie rozpočtových, sociálnych a daňových politík členských štátov.
<P>
Treba úplne zreteľne povedať, že naši občania budú akceptovať európsku solidaritu len vtedy, keď budú mať pocit, že je spravodlivá a zaslúžená. A to sa stane, len ak sa splnia pracovné podmienky a ak budú môcť naše podniky investovať a prijímať zamestnancov za existencie porovnateľných daňových podmienok.
<P>
Náš poslanecký klub napokon vyzýva Radu, aby dosiahla rýchly pokrok, čo sa týka balíka hospodárskeho riadenia, a aby primerane zohľadnila pozíciu Európskeho parlamentu ako spoločného zákonodarcu pri štyroch zo šiestich návrhoch, o ktorých sa diskutuje.
<P>
Európa sa musí vrátiť na cestu rastu a zamestnanosti a opatrenia, ktoré sa formujú, sú krokom týmto smerom. Ak budú naplánované v súlade s rámcom Spoločenstva, poskytnú Európe zdravý základ nového začiatku a sľubnej budúcnosti.
<SPEAKER ID="071" NAME="Martin Schulz" LANGUAGE="DE">
Na úvod by som chcel zapriať pánovi predsedovi Komisie všetko najlepšie k jeho dnešným narodeninám. Zaslúžite si, aby sme vám k nim zablahoželali.
<P>
(potlesk)
<P>
Nestotožňujem sa však s vašou radosťou z tohto samitu. Domnievam sa, že tento samit sa koná v najhoršej etape Európskej únie, keď je v najhoršom stave. Začína sa Líbyou. Len zriedkavo sa kampaň pripravuje tak narýchlo a takým neštruktúrovaným spôsobom ako táto kampaň, ktorá je v skutočnosti dobrým zámerom s cieľom pomôcť ľuďom, ktorá sa však teraz skončí diplomatickou a možno tiež vojenskou katastrofou (aj keď dúfam, že to sa nestane): uponáhľanou, nekoordinovanou, neorganizovanou. Európa od toho uteká každým možným smerom a Turecko, náš kandidát na vstup, všetko blokuje. Skutočne blahoželám!
<P>
V tejto kritickej chvíli musíme uvažovať. Táto kríza trvá už rok a za uplynulý rok sa znovu a znovu opakuje ten istý proces. To, čo je potrebné, najprv popierame a potom to pripustíme o štyri alebo päť mesiacov. Pred rokom ľudia hovorili, že Gréci by si mali poradiť sami, že im nemusíme pomáhať. Prešli štyri mesiace a sú tu záchranné opatrenia. "Nepotrebujeme záchranný balík. Suma, ktorú sme získali, nám stačí." A o štyri mesiace je to: "Potrebujeme viac peňazí. Nechceme eurobondy. Eurobondy sú nezmysel." A teraz všetci diskutujú o eurobondoch. Eurobondy sa budú vydávať, tým som si celkom istý. Možno o štyri mesiace. "Nepotrebujeme hospodárske riadenie. Európa nepotrebuje hospodárske riadenie." Tí istí ľudia, ktorí predtým neoblomne presadzovali tento postoj, teraz na zasadnutí Európskej rady oslavujú, že konečne máme hospodárske riadenie. Dokonca sa vôbec nehanbia za to, že hovoria a robia opak toho, čo vyhlasovali predtým.
<P>
Neviem ani to, či sme už zachránili metódu Spoločenstva. Dúfam, že áno, a podporujeme vás v tom, pán Barroso. Nielen ako narodeninový darček, ale preto, že Európa musí obhájiť metódu Spoločenstva, pretože vidíme, že ak by sme prešli na túto druhú metódu, ktorú pani kancelárka Merkelová označuje ako "nová európska metóda", došli by sme presne k tomu, čo som práve opísal. Každý robí niečo a ďalší deň urobí opak toho, čo bolo ohlásené predvčerom. Taká je skutočnosť. Neriešime krízu eura, ale riešime krízu vlád v krajinách eurozóny. V tom je podstatný rozdiel.
<P>
Čo sa týka Portugalska, každý hovorí a dúfa, že sa vláde podarí zrealizovať skutočne neuveriteľne tvrdé opatrenia. Navyše je to vláda - podobne ako v prípade Grécka -, ktorá sčasti koná proti vôli svojich vlastných voličov, a potom tu máme určitú taktickú hru zo strany opozície, ktorá tlačí na vládu.
<P>
V Nemecku minister financií - proeurópsky orientovaný - navrhne len pár dní pred týmto samitom balík, ktorý všetci potrebujeme, a potom minister zahraničia a kancelárka povedia: "Nuž, budeme o tom musieť najprv znovu hovoriť." Minulý piatok som mal možnosť hovoriť s mnohými vedúcimi predstaviteľmi európskeho finančného sveta o tom, či dôverujeme euru. Odpoveď od mnohých týchto predstaviteľov vo Frankfurte, s ktorými som hovoril - vrátane predsedu Európskej centrálnej banky a predsedu Euroskupiny, ale aj mnohých ďalších významných bankárov -, znela takto: "Áno, euro je stabilná mena. Euro má dôveru a aj my máme dôveru v euro. Neveríme však vládam krajín, ktoré majú euro. Ako možno dôverovať vláde, ktorá sa nedrží svojich slov ani tri dni?" A presne s týmto problémom v Európe zápasíme. Vybrali sme sa zlým smerom. Euro je silná mena. Zároveň je vyjadrením hospodárskej sily eurozóny v rámci hospodárskej súťaže s inými kontinentmi. Pri svojom zavedení malo euro hodnotu 1,17 USD. Pozrite sa na jeho hodnotu dnes. Euro je stabilnou menou v medzikontinentálnej hospodárskej súťaži medzi hospodárskymi zónami, ale destabilizuje sa zvnútra, pretože tu nie je žiadna stabilná forma vlády. Práve preto je metóda Spoločenstva nielen predmetom rozpravy v Európskom parlamente, ale poskytuje aj základ stabilizácie meny a je vyjadrením obrovskej hospodárskej sily eurozóny. Táto hospodárska sila sa však nemôže rozvíjať, pretože ju spravujú ľudia, pre ktorých je posledný prieskum politickej mienky pred ďalšími regionálnymi voľbami dôležitejší než budúcnosť európskej meny. Taká je skutočnosť, pred ktorou stojíme.
<P>
Dúfam, že tento víkend bude všetko dobre napredovať. Dúfam, že to, čo ste oznámili, sa aj zrealizuje. Dúfam, že sa vrátime z úspešného samitu. Mám však pochybnosti a obávam sa, že aj naďalej budeme zažívať to, čo sa deje už celý rok. Je mi ľúto, ale musím povedať, že Európska únia sa pri svojom vedení potáca.
<P>
(potlesk)
<SPEAKER ID="073" NAME="Guy Verhofstadt" LANGUAGE="FR">
Chcel by som v prvom rade zapriať všetko najlepšie pánovi predsedovi Barrosovi. Je Baran ako ja a ako Marielle de Sarnez a Joseph Daul. Mám tu okolo seba skupinu Baranov, ale my všetci máme čo povedať k paktu pre Európu, pán predseda Barroso.
<P>
Celkom vážne, aj keď je dobré, že teraz všetci súhlasia s tým, že potrebujeme hospodársku úniu a skutočné hospodárske riadenie, musíme si položiť rozhodujúcu otázku: naozaj vytvorí pakt pre Európu hospodársku úniu? Naozaj tento pakt pre Európu zabezpečí hospodárske riadenie?
<P>
Skutočne si nemyslím, že to zabezpečí, a to z jednoduchého dôvodu, že tento proces nevedie Komisia, že ho stále vedú členské štáty. To nie sú moje slová. Mám tu text z 11. marca, ktorý bude zajtra alebo pozajtra schválený. Čo sa v ňom hovorí? Hovorí sa v ňom, že o cieľoch budú rozhodovať hlavy štátov alebo predsedovia vlád, že záväzky budú prijímať hlavy štátov alebo predsedovia vlád a že situáciu budú monitorovať hlavy štátov alebo predsedovia vlád. Komisia sa v skutočnosti bude zapájať len do technického monitorovania, nič viac. Všetky právomoci sú v rukách Rady. Práve to zmarilo lisabonskú stratégiu a zmarí to aj túto stratégiu.
<P>
Pán predseda Barroso, dovoľte mi ešte požiadať vás o toto: tento víkend sa schváli to, čo sa schváli, ale prosím, spojte sa čo najskôr s pánom Rehnom a pripravte skutočný plán hospodárskeho riadenia na základe aktu Spoločenstva, ktorý dá všetky právomoci Komisii a ktorý bude založený na pravidlách konvergencie, a predložte ho Rade. Viem, že povedia nie. Vždy hovoria nie. Ale bojujte spoločne s nami ďalej a neprijmite tento postup alebo návrh, ktorý je teraz na stole, pretože nepovedie k želanému výsledku a v najbližších mesiacoch či rokoch neprinesie stabilizáciu eura. To je prvá vec, ktorú som chcel povedať.
<P>
Druhá vec, o ktorej som chcel hovoriť, sa týka arabských vzbúr a nadviazania na diskusiu, ktorú sme tu viedli pred týždňom. V tejto chvíli môžeme urobiť úvodné hodnotenie krokov EÚ a musím povedať, že toto úvodné hodnotenie je trochu vlažné. V prvom rade si spomeňme, že na začiatku sme sa veľmi nehrnuli do rozhovorov o týchto arabských vzburách v dôsledku obavy z islamského fundamentalizmu. To bola naša prvá reakcia v orgánoch EÚ.
<P>
Čo sa týka situácie v Líbyi, ukázali sme nedostatočnú jednotu Európskej únie. Považujem za otrasné, že v Bezpečnostnej rade OSN neprijali rovnakú pozíciu všetky členské štáty EÚ. Veď tri štáty hlasovali za a jeden štát sa zdržal hlasovania. To je proti Lisabonskej zmluve. V článku 34 zmluvy sa uvádza, že v orgánoch diskutujúcich o zahraničnej politike majú členské štáty Európskej únie povinnosť koordinovať svoju činnosť a dosiahnuť spoločný postoj. Urobili tak? Myslím si, že nie, a domnievam sa, že dokonca porušili článok 34 zmluvy.
<P>
Po tretie, pozrime sa na to, čoho sme teraz svedkami. Včera pani barónka Ashtonová vystúpila vo Výbore pre zahraničné veci a myslím si, že by tu mala byť aj dnes, keď hovoríme o takejto dôležitej téme. Osobne mi vo vzťahu k revolúciám v arabskom svete chýba stratégia EÚ. Inštitúcie EÚ prijali niekoľko otrasných rozhodnutí.
<P>
V pondelok napríklad vo Výbore pre zahraničné veci jeden z kolegov pani barónky Ashtonovej pán Cooper dokonca v jednej chvíli povedal, že by sme mali chápať situáciu v Bahrajne a že orgány postupovali správne pri obnove mieru a poriadku, keď o život prišli štyria ľudia a dvesto ľudí bolo zranených. Toto je pozícia EÚ?
<P>
Dám vám aj ďalší príklad. Ministri zahraničných veci Únie sa v pondelok stretli v Rade. A čo povedali? Aj oni vyzvali demonštrantov v Bahrajne, aby sa zdržali úmyselného zastrašovania. Namiesto podpory týchto revolúcií zo strany Európskej únie a podpory tých, ktorí vyšli do ulíc a bojovali a boli zabití, urobili presný opak. Hovoria im, aby zostali pokojní a aby boli opatrní.
<P>
Žiadam pani barónku Ashtonovú, aby prišla na ďalšiu schôdzu a vysvetlila, aké postoje a stratégie plánujeme presadzovať voči Bahrajnu, Sýrii a Jemenu a aké sankcie plánujeme zaviesť a voči komu. Práve takýto postoj by sme mali prijať, a nie ten patetický prístup, ktorý v tejto oblasti doteraz zaujali mnohí európski vedúci predstavitelia.
<SPEAKER ID="074" NAME="Jan Zahradil">
v mene skupiny ECR. - Je mi ľúto, ale musím povedať, že sa zdá, že toto zasadnutie Európskej rady by mohlo priniesť niektoré nebezpečné zmeny, a mali by sme sa tým zaoberať. Pod rúškom takzvanej hospodárskej koordinácie, hospodárskeho riadenia a stability eurozóny vidíme presadzovanie celoeurópskej daňovej harmonizácie a celoeurópskeho fiškálneho zjednotenia. Parlament v tom, žiaľ, zohráva veľmi aktívnu úlohu.
<P>
Dovoľte mi vyjadriť sa jasne. Návrh Komisie týkajúci sa spoločného konsolidovaného základu dane z príjmov právnických osôb je riskantný krok, ktorý oslabí zdravú daňovú súťaž medzi členskými štátmi, poškodí hospodárstvo a oddiali podniky od tých, ktorí túto politiku zavádzajú. Zašlo to až príliš ďaleko a musí sa to zastaviť.
<P>
V posledných dňoch sme videli aj pokus niektorých členských štátov o zasahovanie do fiškálnej a daňovej zvrchovanosti ostatných štátov. Viete, o čom hovorím: o veľmi nehanebnom zastrašovaní Írska. Nesmieme dovoliť, aby sa také niečo zopakovalo.
<P>
Prejdem k téme Líbye. Vývoj v tejto krajine nám znovu pripomenul, že by sme nemali mať veľké očakávania od takzvanej spoločnej zahraničnej a bezpečnostnej politiky EÚ. Medzinárodné vodcovstvo ukázali vedúci predstavitelia štátov, nie vedúci predstavitelia EÚ. Rozhodnutia prijali a presadili premiér Cameron a prezident Sarkozy - nie zástupcovia EÚ. Podľa mňa to jasne ukazuje, že integrácia v tejto oblasti má hranice. A nielen v tejto oblasti. Žiaden členský štát by nemal cítiť povinnosť urobiť viac, než považuje za správne. Platí to pre zahraničnú politiku rovnako ako pre hospodársku politiku.
<P>
Európa musí zostať pružná vždy, keď je to možné, a nemala by ju ďalej viesť nemenná dogma nutnosti integrácie. Nastal čas na zmenu v modeli integrácie EÚ. To je jasné. Je to pochopiteľné a ja dúfam, že Európska rada sa tým bude zaoberať.
<SPEAKER ID="075" NAME="Philippe Lamberts" LANGUAGE="FR">
Pán Barroso už odišiel, ale ako povedal, základom všetkého je dôvera.
<P>
Môžem vám povedať, že dôvera našich občanov sa vyparuje tak rýchlo ako voda v nádržiach elektrárne vo Fukušime. Áno, naši občania vedia, že sa isté veci musia zmeniť a že sa nedá pokračovať tak ako predtým. Áno, musíme zastaviť preteky smerujúce k neistote a väčšej nerovnosti. Áno, musíme prelomiť našu závislosť od energie z fosílnych zdrojov a rizikovej energie. Áno, musíme sa vrátiť do situácie, keď financie slúžili hospodárstvu a keď hospodárstvo slúžilo občanom. A nie, už nemôžeme budovať naše hospodárstva na dlhoch, či už verejných, alebo súkromných, na deficitoch a na špekuláciách.
<P>
Naši spoluobčania to všetko vedia. Vedia aj to, že si to bude vyžadovať hlbokú a radikálnu zmenu zo strany vlád, podnikov aj ich samotných. Vedia to a cítia to.
<P>
Vedia, že tieto radikálne zmeny sú tiež komplikované. Ako mi včera povedala pani Marianne Thyssenová, sú komplikované a všetko sa nedá urobiť naraz. Musíme niekde začať.
<P>
Problém však je, že z hľadiska našich občanov stále začíname na tom istom mieste. Začíname krátením verejných výdavkov, ktoré, ako vieme, znamenajú najviac pre najzraniteľnejšie vrstvy. Stále začíname tým, že zvyšujeme flexibilitu trhov práce. Veď keď sa hovorí o opätovnom vytvorení rovnováhy flexibility a istoty, vieme veľmi dobre, že to znamená väčšiu flexibilitu a menšiu istotu.
<P>
Naši občania už majú plné zuby dvojitých štandardov tejto politiky. Výsledok je taký, že tí, ktorí posledných 20 rokov najviac ťažili z kasínového hospodárstva, si pokojne žijú aj naďalej.
<P>
Okrem všetkého, čo je dnes predložené, chceme od Rady aj smelú iniciatívu, ktorá by bola určená na zabezpečenie stabilných a spravodlivých daňových príjmov pre členské štáty a Európsku úniu. Znamená to, samozrejme, daň z finančných transakcií plus dane z energií a daň z podnikania - a prosím, nepresviedčajte nás tu o spoločnom základe dane ako o všelieku a podstatnej fiškálnej politike - a napokon to znamená aj boj proti daňovým podvodom a daňovým rajom.
<P>
Bez takejto iniciatívy vám môžem sľúbiť, že všetky veci súvisiace s hospodárskym riadením, ktoré sú predložené, sa zrútia a stiahnu euro so sebou. Dámy a páni, nejestvuje žiaden príklad z histórie, kedy by menová únia uspela bez silnej fiškálnej únie, ktorá by ju podporovala.
<P>
Žiadne ďalšie posúdenia vplyvov, žiadne ďalšie vykrúcanie, žiaden ďalší národný egoizmus: dobrý Bože, konajte!
<P>
A napokon, čo sa týka finančného sektora, nové záťažové testy nepovedú k väčšej bezpečnosti a rovnako tak k nej nepovedú v oblasti jadrového priemyslu, ak to môžem takto trúfalo povedať. Videli sme, aké zbytočné boli predošlé záťažové testy. Všetko bolo údajne v poriadku, dokonca aj v Írsku. Potrebujeme nové záväzné pravidlá, ale nie pravidlá, o ktorých sa dozvieme, že sa budú vykonávať 1. januára 2019. Je najvyšší čas vrátiť démona finančného priemyslu s jeho predátorskými činnosťami späť do fľaše a naši občania nebudú tolerovať naše ďalšie čakanie.
<P>
Je to cena, ktorú treba zaplatiť za dôveru našich občanov, a je rozhodujúce, aby sme ako Európania mali dôveru, aby sme sa mohli vrátiť do 21. storočia s optimizmom a so vztýčenými hlavami.
<SPEAKER ID="076" NAME="Lothar Bisky" LANGUAGE="DE">
Hospodárska a menová únia bez účinnej koordinácie hospodárskej politiky nebude fungovať. Pakt stability a rastu zlyhal, na tom sa zhodli mnohí odborníci z rôznych politických strán. Problémom je, že politika podľa všetkého neurobila veľký pokrok. V skutočnosti nie sú vo výhľade žiadne nové politické koncepcie.
<P>
Dovoľte mi pripomenúť vám, že 3 % limit paktu stability sa od roku 1999 dosiahol 73-krát, z toho 46-krát spôsobom, ktorý sa dá podľa zmluvy len sotva tolerovať, no napriek tomu nebola uložená pokuta ani v jedinom prípade. Tento nefungujúci pakt netreba revidovať, stačí ho len viac vykonávať, alebo skôr - v prvom rade sa musí vykonávať.
<P>
Každý člen domácnosti a každý podnikateľ, prirodzene, vie, aké dôležité je mať udržateľné rozpočty. Obávam sa však, že nadchádzajúce rozhodnutia týkajúce sa hospodárskeho riadenia a európskeho mechanizmu pre stabilitu budú výlučne o finančných škrtoch. To však nie je to isté ako udržateľný rozpočet. Žiaden štát, ktorý je natoľko zadlžený, že je na okraji platobnej neschopnosti, sa nemôže dostať z dlhovej pasce, ak musí naďalej financovať tento dlh tým, že si bude požičiavať pri vysokých úrokových sadzbách. Bez ohľadu na to, koľko ušetrí, bude jeho dlh narastať - o to viac, čím viac sa musia znížiť mzdy, dávky v nezamestnanosti a dôchodky, čím viac sa musí predĺžiť pracovný čas a čím viac sa musia obmedziť verejné investície do infraštruktúry, vzdelávania, zdravotníctva a podobne. Bez spotreby skolabuje aj výroba. K nášmu cieľu nás preto nepovedie ani sprísnenie Paktu stability a rastu, ani takzvaná prísnejšia podmienenosť budúceho mechanizmu pre stabilitu.
<P>
V celkovom balíku opatrení treba jasnejšie zdôrazňovať ďalšiu potrebu investícií najmä do krajín postihnutých krízou, ktoré musia ísť nad rámec malých predĺžení úverov a mierneho obmedzenia úrokových mier. Zmienka o potrebe znižovania makroekonomických nerovnováh bude problematická až dovtedy, kým sa bude požadovať len od hospodársky slabých štátov a kým tie štáty, ktoré sú hospodársky silné, budú môcť pokračovať ako predtým. Nielenže sa nikde neobjavuje kľúčové slovo "solidarita", ale zabudlo sa aj na to, že výdavky a obchodné deficity jednej strany sú príjmami a obchodnými prebytkami druhej strany.
<SPEAKER ID="077" NAME="Nikolaos Salavrakos" LANGUAGE="EL">
To, čo povedal pán komisár Barroso, sa v podstate rovná návrhu na posilnenie hospodárskeho riadenia a stability eura. Znamená to urýchliť politiku hospodárskeho riadenia v Európe.
<P>
Práca pána Barrosa, ktorému pomáha pán komisár Rehn, samozrejme napreduje veľmi dobre a vnímame ju pozitívne. Dúfame, že tento pakt dokáže priniesť odpoveď na hospodárske a fiškálne problémy, ktorým Európa čelí, a že trhom vyšle správnu správu. Bohužiaľ, trhy sú naším aktuálnym problémom.
<P>
Toto nové hospodárske riadenie prichádza po kríze, drsnej kríze, v podobe verejného dlhu členských štátov. Môj názor je, že keď Spojené štáty tlačia peniaze v odhadovanej výške viac než tri bilióny dolárov, nevidím žiaden dôvod, prečo by Európa nemala vyriešiť svoje problémy vydaním peňazí v hodnote jedného bilióna EUR, nie aby ich naliala na trhy, ale aby vytvorila fond, ktorý označujeme ako mechanizmus podpory. Nech je už, ako chce, zdá sa, že ešte nedozrel čas na takýto nápad, nie pokiaľ budú Európu ovládať nápady pani Merkelovej.
<P>
Musíme však znovu poukázať na to, že Európska únia je nútená vytvárať nové systémy a hodnoty za nepriaznivých podmienok.
<P>
Zavedenie menovej únie bez celkovej stratégie hospodárskeho riadenia a koordinácie medzi členskými štátmi bolo riziko, ktoré sa overilo v praxi a ktoré všeobecne existovalo. Domnievam sa, že nadišiel čas, aby Únia prijímala smelšie rozhodnutia a aby uskutočnila potrebné štrukturálne zmeny.
<P>
Ako som spomínal, v podstate, samozrejme, podporujeme rozhodnutia Rady týkajúce sa Paktu pre euro a domnievame sa, že euro je stále dobrou menou. Musíme však zaistiť nielen to, že dosiahneme cieľ stability eurozóny, ale aj to, že dosiahneme vysokú úroveň rastu a konkurencieschopnosti v Európe a že zvýšime a zachováme počet pracovných miest pre európskych občanov, najmä pre mladých ľudí. Musíme sa zamerať na mladých ľudí.
<SPEAKER ID="078" NAME="Hans-Peter Martin" AFFILIATION="NI">
(DE) Ako vášnivý zástanca Európy - ktorú podporuje aj veľká väčšina z 500 000 priamych voličov - považujem za veľmi ťažké prijať tieto ťažkosti, do ktorých ste sa dostali. Na jednej strane potrebujeme stabilitu a musíme urobiť niečo proti špekuláciám, na druhej strane spôsob, ktorým to robíte, znovu ukazuje celkom dramatický obraz demokratického deficitu v Európskej únii. Tento postup pripomína skôr núdzové právne predpisy, ako to, čo by sme radi videli v pokrokovej Európe. Preto som, prirodzene, podporil pozmeňujúci a doplňujúci návrh 34, ktorý predložila ľavica a ktorý vyzýva na uskutočnenie riadneho postupu revízie zmluvy. Vždy, keď existuje nejaká núdzová situácia, urobíte niečo, čo v skutočnosti ešte viac prehlbuje rozdiel medzi občanmi.
<P>
Chcel by som tiež využiť túto príležitosť a jednoznačne odmietnuť spôsob, akým sa pán Schulz správa v tomto Parlamente voči mne.
<SPEAKER ID="079" NAME="José Ignacio Salafranca Sánchez-Neyra" AFFILIATION="PPE">
(ES) Kríza v severnej Afrike je testom pre mechanizmus zriadený Lisabonskou zmluvou.
<P>
Včera sme za prítomnosti vysokej predstaviteľky vo Výbore pre zahraničné veci zdôraznili pozitívne aspekty krokov Európskej únie: oznámenie pani barónky Ashtonovej, v ktorom sa rozlišuje krátkodobý, strednodobý a dlhodobý časový horizont, rýchle uplatňovanie uznesenia č. 1970 Bezpečnostnej rady Organizácie Spojených národov, schopnosť rokovať s Ligou arabských štátov a zasadnutie Európskej rady.
<P>
Treba tu však dnes povedať aj to, že európska verejnosť, a teda naši občania stále kladú určité otázky.
<P>
Vážená pani úradujúca predsedníčka Rady, pán Verhofstadt má absolútnu pravdu. Ako je možné, že štyri členské štáty, ktoré sú súčasťou Bezpečnostnej rady Organizácie Spojených národov, v súčasnosti nehlasujú rovnako, ale inak ako ostatné?
<P>
Ako je v súčasnosti možné, že máme diskutovať o tom, či bude rezolúciu OSN uplatňovať Európska únia, NATO alebo medzinárodná koalícia, keď hovoríme o rovnakých prostriedkoch pochádzajúcich od tých istých daňových poplatníkov, o rovnakých lodiach a o ich použití v rovnakých bojových operáciách?
<P>
Je jasné, že pokiaľ ide o našu schopnosť koordinácie, máme veľa čo zlepšovať, a rovnako veľa máme čo zlepšovať v našom rozhodovacom procese.
<P>
Je jedna slávna fráza z filmu, ktorá hovorí, že "vždy nám zostane Paríž". Niekto počas tejto rozpravy povedal, že reakcia Európskej únie bola uponáhľaná. Ak by nebolo odvahy, odhodlania a jednoty Francúzska - a tak na to treba hľadieť -, ktoré uznalo práva povstalcov, ktoré vyslalo ministra zahraničných vecí do Bezpečnostnej rady, ktoré zvolalo elyzejský samit a ktoré začalo uplatňovať rezolúciu, pani Ashtonová, jednotky plukovníka Kaddáfího by už boli vstúpili do Bengázi.
<SPEAKER ID="080" NAME="Kristian Vigenin" AFFILIATION="S&amp;D">
(BG) Chcel by som sa trochu viac zamerať na jednu naliehavú tému, o ktorej sa bude viesť rozprava zajtra, a to na situáciu v Líbyi.
<P>
Kolegovia poslanci správne hovorili, že za posledné dni sa vyvinul pocit úplného chaosu alebo minimálne nepredvídateľnosti rozhodnutí a správania sa Európskej únie a najmä jej členských štátov. Keď sa niektoré krajiny pripoja ku koalícii a potom svoju účasť zastavia, je zvlášť nemožné dosiahnuť konsenzus s NATO.
<P>
Táto situácia nielenže vyvoláva veľkú neistotu medzi našimi partnermi vo vzťahu k tomu, či máme jasno v tom, čo v podstate chceme dosiahnuť a ako to chceme dosiahnuť, ale spôsobuje aj veľké problémy pre európsku verejnosť, ktorá takto nemôže mať dôveru, že Európska únia a jej súčasní vedúci predstavitelia splnia povinnosti, ktoré majú voči našim partnerom v južnom Stredozemí.
<P>
Bol by som veľmi rád, keby Európska rada v nadchádzajúcich dňoch prišla s jasnými a pevnými rozhodnutiami o Líbyi a nielen o nej, ale aj o ďalších krajinách, v ktorých je v podstate podobná situácia, ako sú napríklad Bahrajn, Jemen a do určitej miery aj Sýria. Trochu zabúdame, že to, čo urobíme v Líbyi, sa bude posudzovať aj vo vzťahu k nášmu správaniu k ďalším krajinám regiónu.
<P>
Bol by som rád, keby Európska rada prijala jasné rozhodnutia týkajúce sa toho, čo chce Európska únia dosiahnuť v Líbyi, ktoré do veľkej miery objasnia aj to, ako to dosiahneme. Domnievam sa, že musíme jasne chápať, že ak by súčasná situácia v Líbyi trvala dlho, závažne ovplyvní aj susedné krajiny.
<P>
Musíme byť preto pripravení poskytnúť pomoc Egyptu aj Tunisku, a to nielen pomoc, ktorá by riešila humanitárnu situáciu, ale musíme byť pripravení poskytnúť aj hospodársku a finančnú pomoc doslova v najbližších dňoch, týždňoch a mesiacoch, pretože tamojšia situácia bude mať vplyv na hospodársku situáciu v oboch týchto krajinách.
<SPEAKER ID="081" NAME="Alexander Graf Lambsdorff" AFFILIATION="ALDE">
(DE) Odznelo tu, že v kríze nie je euro, ale členské štáty, ktoré sa zadlžili. To je podstata krízy - nezodpovedné zadlžovanie, ku ktorému dochádzalo mnoho rokov. A práve to musíme zastaviť. Preto je správne, aby bol európsky mechanizmus pre stabilitu prísny. Práve preto je tiež správne, že prísne boli aj záchranné opatrenia, ktoré sa podnikli. A práve preto je správne aj to, že Írsko nezískalo nižšiu úrokovú sadzbu.
<P>
Táto zadlženosť sa musí skončiť. Znovu počujem, ako sociálni demokrati hovoria o rozdiele medzi dobrým a zlým dlhom. Samozrejme, že investície sa líšia od spotreby, ale dobrý dlh sa v nejakej chvíli tiež zmení na zlý dlh. Musíme byť spravodliví voči budúcim generáciám, potrebujeme udržateľné verejné financie a potom bude euro znovu stabilné.
<P>
Pakt pre euro obsahuje príliš málo metódy Spoločenstva. To tu už odznelo a celkom správne. Súhlasím s týmto názorom.
<P>
Na záver by som sa rád dotkol témy Líbye. Rada podporila rezolúciu č. 1973. Teraz sa musíme pozerať do budúcnosti. Súhlasím so slovami pána Salafrancu Sáncheza-Neyru, že Francúzsko zohralo veľmi dobrú úlohu. Ak by však Turecko bolo pozvané na elyzejský samit, nemali by sme tieto problémy v NATO a situácia by bola pre nás všetkých podstatne jednoduchšia. Dúfam tiež, že novovymenovaný premiér prechodnej vlády v Líbyi príde čoskoro na návštevu do Európy.
<SPEAKER ID="082" NAME="Konrad Szymański" AFFILIATION="ECR">
(PL) Všetky ciele, ktoré si stanovila Euroskupina a ktoré sú niekedy celkom rozumné, sa dajú dosiahnuť úspešne pomocou hospodárskych, sociálnych a daňových politík členských štátov. Vzniká teda otázka, prečo dnes meníme a dopĺňame expresnou rýchlosťou zmluvu, aby sme tieto kompetencie - aspoň čiastočne - preniesli na úroveň Únie.
<P>
Myslím si, že odpovede sú dve. Ako zvyčajne sa chceme podeliť o zodpovednosť za nepopulárne rozhodnutia s Európskou úniou alebo chceme využiť príležitosť, aby sme možno pod zámienkou reforiem jednoducho preniesli viac právomocí na Brusel. Pochybujem, že to prinesie očakávaný výsledok, ak vezmeme do úvahy, že väčšina členských štátov Euroskupiny má väčší verejný dlh a menej konkurencieschopné daňové systémy ako ostatné členské štáty.
<P>
Nad touto diskusiou, samozrejme, visí hrozba dvojrýchlostnej Európy. Chcel by som varovať tých, ktorí sa chcú ponáhľať. Okrem rovnakej rýchlosti potrebujeme aj správny smer. Pohyb veľkou rýchlosťou, ale zlým smerom nesie so sebou riziko jediného možného konca - veľkého zvýšenia rozsahu katastrofy. Aspoň podľa mňa sa na cestách Európy deje presne to.
<SPEAKER ID="083" NAME="Miguel Portas" AFFILIATION="GUE/NGL">
(PT) Portugalský parlament dnes bude hlasovať proti štvrtému programu stability predloženému vládou za 12 mesiacov. Väčšina poslancov portugalského parlamentu bude hlasovať proti tomuto dokumentu v dôsledku obsahu tohto balíka, ale aj preto, že ešte predtým, než sa o ňom vedelo v Portugalsku, než sa o ňom rokovalo alebo bol v Portugalsku schválený, bol predložený v Bruseli.
<P>
Toho sa týka aj moja prvá otázka adresovaná maďarskému predsedníctvu: plánuje maďarské predsedníctvo na základe tejto skúsenosti spoločne s partnermi obhajovať povinnosť schvaľovania najprv v parlamente?
<P>
Moja druhá otázka znie takto: zajtra bude Rada rozhodovať o mechanizme financovania po roku 2013, ale nehovorí nám nič o súčasnom mechanizme financovania, ktorý nás pritom zaujíma. Portugalsko vstupuje do obdobia predčasných volieb, ktoré so sebou nevyhnutne prinesú aj prudký nárast verejného dlhu a úrokových sadzieb. Čo Rada plánuje urobiť, aby predišla špekuláciám s portugalským verejným dlhom? Nehovorte však, že je to vecou Portugalska, pretože ak sú úsporné opatrenia naše, sú naše preto, lebo rozhodnutia sú aj vaše.
<SPEAKER ID="084" NAME="Bastiaan Belder" AFFILIATION="EFD">
(NL) Vo Výbore pre zahraničné veci včera vysoká predstaviteľka naznačila, že chce konkrétne podporiť to, čo sme začali označovať ako "nový Egypt", a riešiť tak rozsiahly nedostatok bývania. Nikto, kto je aspoň trochu informovaný o obrovskej sociálno-hospodárskej biede, v ktorej sa ocitá obrovská väčšina Egypťanov, nemôže byť euforický. Ide o prejavenie skutočnej európskej empatie.
<P>
Z tohto dôvodu úprimne vítam všetky európske snahy o zlepšenie životných podmienok v Egypte. A určite ich vítam teraz, keď krajina prechádza neistou zmenou po odchode prezidenta Mubaraka, a teraz, keď sa zdá, že Káhira smeruje priamo do finančnej a potravinovej krízy. Európsku pomoc Egyptu by malo podľa mňa sprevádzať dvojnásobné úsilie zo strany Rady.
<P>
Všetci občania v novom Egypte bez ohľadu na náboženské vyznanie si musia byť rovní pred zákonom a musia mať rovnaké práva. Káhira navyše musí dodržiavať mierovú zmluvu s Izraelom a dokonca ju ďalej rozvíjať. Ak by sme stanovili tieto dve podmienky, posilnila by sa vnútorná aj vonkajšia stabilita nového Egypta.
<SPEAKER ID="085" NAME="Barry Madlener" AFFILIATION="NI">
(NL) Vážená pani predsedajúca, myslel som si, že ste ma prehliadli. Ďakujem vám za slovo. Vytvárame mechanizmus pre stabilitu, stály fond pomoci, za ktorý budú musieť zaplatiť bežní ľudia, ľudia, ktorí nebudú dostávať žiadne darčeky zadarmo. Príjemcovia týchto peňazí však budú dostávať darčeky zadarmo. Odteraz budeme odmeňovať podvodníkov, tých, ktorí neplnia svoje sľuby, a tých, ktorí falšujú údaje.
<P>
Pred desiatimi rokmi bol podpísaný Pakt stability a rastu s vážnym záväzkom udržať v poriadku verejné financie. Tento pakt porušili Nemecko, Francúzsko, Grécko a ďalšie štáty. Najväčšie deficity sa nevyriešili. A teraz sa znova dávajú vážne prísľuby, že nový pakt bude naozaj fungovať. Teraz bude Brusel rozhodovať o tom, koľko môžu zarobiť Holanďania, kedy môžu ísť Holanďania do dôchodku a aké vysoké dôchodky dostanú. A celé to znova bude platiť daňový poplatník, ľudia, ktorí nedostávajú nič zadarmo.
<P>
Pani predsedajúca, tento stály fond je drahá hračka, ktorá umožňuje politickej elite zatajovať skutočnosť, že niektorým krajinám sa v menovej únii nedá veriť. Sú krajiny, ktoré chcú využívať úspechy eura, nechcú však spoločne niesť záťaž, krajiny, ktoré svoje financie nemajú v poriadku. Tie krajiny by mali opustiť eurozónu, pani predsedajúca. A to je jediná zmena, ktorú by sme mali v rámci Paktu stability a rastu urobiť.
<SPEAKER ID="086" NAME="Mario Mauro" AFFILIATION="PPE">
(IT) Povstania, ktoré sa na juhu Stredozemia rozširujú, by nemali odpútať našu pozornosť od strednodobých hospodárskych a ďalších cieľov, ktoré boli vymedzené už dávno. Tieto medzinárodné nepokoje by namiesto toho mali urýchliť tempo rastu nášho hospodárstva. Vítam, že rozhodnutia o vykonávaní stratégie EÚ 2020 by sa mali prijať rýchlo, už na stretnutí tento týždeň.
<P>
Nevieme, čo sa stane po konflikte v Líbyi, ale môžeme si byť istí, že nič už nebude také isté. Európa preto naozaj potrebuje balík opatrení, ktoré umožnia hospodárstvam členských štátov chytiť dych, keď budú vstupovať do nového obdobia neistoty. Najväčšia otázka sa však určite týka situácie v Stredozemí. Vojna na tomto území je najhoršou katastrofou, akú si svet vie momentálne predstaviť. Krajiny, ktoré považovali za rozhodujúce v tejto situácii niečo urobiť, konali rozumne. V rámci Európskej únie však panuje veľký rozpor, keď pôsobí ťažkopádne či dokonca nesúhlasne v tom, čo treba urobiť.
<P>
Vyzývam preto maďarské predsedníctvo: som presvedčený, že Parlament aj Komisia majú blízko k tomuto predsedníctvu, ktoré má príležitosť premeniť krízu na niečo, čo napokon neoslabí Európsku úniu.
<P>
Máme obrovskú zodpovednosť premeniť súčasnú krízu na príležitosť vyrábať a preukázať oprávnenosť existencie zahraničnej politiky. S našimi zodpovednosťami, našimi pochybnosťami a našimi chybami sme na pokraji dôležitých udalostí a myslím si, že by sme mali v plnej miere prevziať túto zodpovednosť a zabezpečiť, že rozhodnutia prijaté zajtra a pozajtra v Rade budú rozumné, ale predovšetkým odvážne. Ďakujem.
<SPEAKER ID="087" NAME="Edite Estrela" AFFILIATION="S&amp;D">
(PT) Už tu odznelo, že v tejto chvíli, žiaľ, možno padá vláda v portugalskom parlamente. Ak vláda padne, bude to výsledkom politickej nestability spôsobenej opozičnými stranami, ktoré nepodporili ďalší balík úsporných opatrení.
<P>
Je pravda, že ide o štvrtý balík v priebehu niekoľkých mesiacov. Nie je to preto, že by sa predošlé nedodržiavali, práve naopak. Je to skôr preto, lebo sa stanovené podmienky zhoršili v dôsledku tzv. apetítu trhov. Portugalské plnenie rozpočtu v januári a februári zaznamenalo prebytok, keď sa výdavky znížili o 3 % a príjem stúpol o 11 %.
<P>
Politické sily, ktoré spôsobili túto politickú krízu odmietnutím tohto programu úsporných opatrení predloženého vládou s podporou Európskej komisie, Rady a Európskej centrálnej banky, môžu byť veľmi spokojné. No len nerozvážnosť im umožňuje uspokojiť sa s touto situáciou, pretože je hrozná pre krajinu eurozóny s problémami zadlženosti. Je hrozná pre krajinu, je nespravodlivá pre Portugalčanov a je to ďalšia rana pre udržateľnosť takého veľkého projektu, akým je jednotná mena.
<P>
Nenachádzame sa v kríze v eurozóne, nachádzame sa uprostred veľkej krízy eurozóny. Chcela by som sa všetkých portugalských poslancov opýtať, aká je alternatíva. Všetky členské štáty musia do apríla predložiť svoje plány úsporných opatrení. Potrebuje Portugalsko ďalšie úsporné opatrenia na zníženie svojich deficitov a verejného dlhu, aby znížilo svoj deficit o 3 % v roku 2012 a o 2 % v roku 2013? Odmietli ste rokovať, ale nepredložili ste žiadne alternatívy. Odmietanie nie je riešenie, je to problém, pri ktorom sa od Portugalčanov vyžadujú ďalšie obete.
<SPEAKER ID="089" NAME="Marielle De Sarnez" AFFILIATION="ALDE">
(FR) Ďalšie zasadnutie Rady je pravdepodobne poslednou príležitosťou, aby si vedúci predstavitelia Európy spomenuli, že Európu sme založili s cieľom dodržiavať hodnoty a konať spoločne v prípadoch, keď sú v stávke základné otázky. Keď je obyvateľstvo vydané na milosť a nemilosť vraždiaceho vodcu, ide o základnú otázku.
<P>
Vďaka snahe Francúzska a Spojeného kráľovstva bola prijatá rezolúcia. Podarilo sa nám zastaviť plukovníka Kaddáfího, aby sa nedostal do Bengázi. Nedostatočná jednota Európy je však znepokojujúca. Zajtra musí Rada vyslať silný signál, musí podporiť zásah, ktorý práve prebieha, musí uznať práva líbyjských povstalcov a podporiť ich a ešte viac izolovať plukovníka Kaddáfího, aby tento režim padol.
<P>
Aj keď sa pozrieme na to, čo sa deje v Bahrajne, Jemene a Sýrii, sú v stávke základné otázky. Keď sa pozrieme na šírenie násilia, ktoré znova prepuklo na Blízkom východe, aj tu ide o základný problém.
<P>
My Európsky parlament očakávame, že vedúci predstavitelia Európy budú konať skôr, než bude príliš neskoro. História sa mení vo veľkej časti sveta. Politická odvaha znamená zhostiť sa tejto úlohy. A práve to očakávame od Európy a od tých, ktorí ju vedú.
<SPEAKER ID="090" NAME="Peter van Dalen" AFFILIATION="ECR">
(NL) Holandská záruka za mnoho miliárd EUR viedla bývalého ministra financií pána Rudinga k tomu, že povedal, že cesta do rozpočtového pekla je dláždená zárukami. Záruky, ktoré boli poskytnuté, sú skutočne príliš veľké a príliš riskantné. Nepomôžu odvrátiť krízu, pretože ich účel je úplne nesprávny.
<P>
Súčasnú európsku krízu spôsobili tí, ktorí nezodpovedne dovolili hromadenie dlhu a ktorí nedodržali prijaté dohody. Ak nebudeme riešiť tieto základné problémy, môžeme poskytovať toľko záruk, koľko len chceme, a aj tak vôbec nepomôžu.
<P>
Máme Pakt stability a rastu. Ešte v roku 2004 sa z neho Nemecko a Francúzsko vysmievali. Mali sme príležitosť posilniť tento pakt najmä prostredníctvom automatických pokút, ale čo sa deje? Pokuty sú naďalej predmetom politického rozhodovania. To je neuveriteľné. Nemecký spisovateľ Hans Enzensberger správne predvídal, čo sa stane. Predpovedal, že aktuálna situácia povedie k tomu, že občania budú hľadieť na európsku politickú elitu s cynizmom a pohŕdaním.
<SPEAKER ID="091" NAME="Ilda Figueiredo" AFFILIATION="GUE/NGL">
(PT) Cesta, po ktorej kráčajú vedúci predstavitelia Európskej únie, je neprípustná. Zvyšuje sa využívanie pracujúcich, prijímajú sa nové protisociálne opatrenia, ktoré prehlbujú nerovnosti, zvyšuje sa nezamestnanosť a neistota práce a zvyšuje sa chudoba a miera sociálneho vylúčenia. Všetky tieto faktory slúžia hospodárskym a finančným záujmovým skupinám Európskej únie, ktorých zisky nikdy neprestanú stúpať.
<P>
Pod zámienkou krízy chcú nasadiť hospodársky zraniteľnejším krajinám na krk ďalšiu slučku využitím vytvorených podmienok uplatňovania európskeho mechanizmu pre stabilitu, aby v skutočnosti premenili zvrchované štáty na obyčajné protektoráty.
<P>
Pracujúci a ľudia preto namietajú proti takýmto opatreniam, ako sa to stalo napríklad aj v sobotu v Portugalsku na demonštrácii, na ktorej sa zúčastnilo viac než 300 000 ľudí, a ako sa to deje dnes v portugalskom parlamente, kde väčšina jeho poslancov určite urobí to isté so štvrtým balíkom úsporných opatrení.
<P>
Pán predsedajúci, chceme však povedať "nie" aj bombovým útokom, ktoré uskutočňujú medzinárodné sily v Líbyi, rovnako ako sme povedali "nie" potláčaniu bojujúceho ľudu v každej krajine v regióne vrátane Líbye, Bahrajnu a Jemenu.
<SPEAKER ID="092" NAME="Jaroslav Paška" AFFILIATION="EFD">
(SK) Zodpovedné hospodárenie s finančnými prostriedkami je základnou podmienkou dobrého, stabilného fungovania domácností, výrobnej či obchodnej firmy, krajiny, národného štátu, ale aj zväzku štátov.
<P>
Je preto prirodzené, že ak sa skupina štátov Európskej únie dohodla na vytvorení jednej spoločnej meny, musí nájsť mechanizmus, ako zabrániť populistickým politikom zaťažovať spoločnú menu neudržateľnými záväzkami - zadlžovaním, ktorým si títo kupujú na krátky čas hlasy svojich voličov. Pakt konkurencieschopnosti definuje isté parametre, ktoré by najmä krajiny eurozóny mali dodržiavať. Problém je však v implementácii týchto dobre myslených pravidiel.
<P>
Preto som presvedčený o tom, že už nadišiel čas na uplatňovanie automatických mechanizmov sankcií za nerešpektovanie spoločne dohodnutých pravidiel hospodárenia, aby sa tieto sankcie nestávali predmetom akéhosi politického kupčenia Európskej rady, kde si predsedovia vlád navzájom odpúšťaním sankcií kompenzujú svoje rôznorodé a rozličné politické prešľapy.
<SPEAKER ID="093" NAME="Jacek Saryusz-Wolski" AFFILIATION="PPE">
Chcem sa vyjadriť k dvom otázkam. Najprv by som chcel privítať zrod paktu Euro plus, ktorý je vítanou udalosťou. Rodí sa nová architektúra, skoro sa dá povedať, že akýsi hospodársky Schengen. Je dôležité, aby bol prístupný pre všetkých a otvorený pre tých, ktorí sú schopní a ochotní sa doň zapojiť, a aby nevytváral dvojrýchlostnú Európu. Pakt bude, žiaľ, otvorený len spolovice, pretože pozmeňujúci a doplňujúci návrh k článku 136, tak ako bol prediskutovaný a odhlasovaný v našom Výbore pre ústavné veci, neprešiel. Je v ňom uvedené: "Vyzýva na to, aby bol mechanizmus pre stabilitu od začiatku otvorený pre členské štáty, ktorých menou nie je euro, ktoré však majú záujem zapojiť sa do paktu." Bude otvorený len spolovice, pretože bude otvorený možnosti prevziať záväzky na svoje plecia. Nebude otvorený pre štáty, ktoré nemajú euro a chcú využívať tieto práva.
<P>
To, čo nás spája, je jednotný trh, a to oveľa viac než euro. Nejde o krízu eura, ale o krízu v niektorých členských štátoch, ktoré patria do eurozóny. Rovnaký problém s verejnými financiami by mohol mať ktorýkoľvek členský štát, ktorý nepatrí do eurozóny. Takže tu chýba logika, ako aj dôslednosť.
<P>
Niekoľko slov k Líbyi a južnému Stredozemiu. Predovšetkým by som nám chcel zablahoželať - v skutočnosti nie Únii, ale niektorým členským štátom, ktoré stoja na čele ochrany ľudských práv a demokracie v Líbyi. Mali by sme byť vďační Francúzsku a jeho vedúcemu predstaviteľovi Nicolasovi Sarkozymu za to, že stoja v popredí tohto procesu.
<P>
Podľa mňa ide o posun v našej zahraničnej politike od zahraničnej politiky založenej na záujmoch k zahraničnej politike založenej na hodnotách. Musíme podniknúť dva kroky. Musíme prepracovať našu susedskú politiku a preorientovať ju na naše spoločnosti a naše vlády a dosiahnuť niečo, čomu v strednej a východnej Európe hovoríme prechod alebo transformácia. Je to pre nás tiež varovanie, aby sme prepracovali, zreformovali a posilnili spoločnú bezpečnostnú a obrannú politiku s cieľom vybaviť Európu spoločnými veliacimi a vojenskými kapacitami.
<SPEAKER ID="094" NAME="Liem Hoang Ngoc" AFFILIATION="S&amp;D">
(FR) Zajtrajší deň, 24. marec, bude symbolickým dňom. V prvom rade sa bude spájať so zmenou a doplnením Lisabonskej zmluvy, za ktoré sme práve zahlasovali a ktoré umožnia vytvorenie trvalého európskeho mechanizmu pre stabilitu. Tento mechanizmus umožňuje Európskej únii vydávať prvé eurobondy, ktorými sa majú v prípade špekulatívnych útokov financovať vládne dlhy pri nízkych úrokových sadzbách.
<P>
Z tohto hľadiska je škoda, že sa tento proces zastavil na polceste. V záujme zvládania iracionálnej neviazanosti trhov mala byť revízia zmluvy príležitosťou na splnomocnenie Európskej centrálnej banky na to, aby mohla robiť to, čo robia Spojené štáty, teda odkupovať verejný dlh v prípade napätia v oblasti výmenných kurzov. Proces je ešte neúplnejší v tom, že požadovanou protihodnotou je uplatnenie Paktu konkurencieschopnosti prekrsteného na Pakt pre euro. To je ďalší symbol zajtrajšieho dňa. Tento pakt má jednohlasnú podporu Rady, Komisie aj Európskej centrálnej banky.
<P>
Dámy a páni, všetkým je vám známy washingtonský konsenzus: boli ste ním nadšení. Nuž, 24. marca sa zrodí "bruselský konsenzus". "Bruselský konsenzus" je slepým, nekompromisným uplatnením neoliberálnej dogmy: zoštíhľovanie verejných služieb a sociálneho štátu; obmedzovanie rastu miezd a minimálna regulácia finančných trhov.
<P>
Dámy a páni, Rada, Komisia a ECB majú krátku pamäť. Navrhujú transponovať Pakt pre euro do balíka riadenia s cieľom zakotviť v našom systéme presne tie politiky, ktoré viedli k hospodárskej kríze. V Španielsku, Spojenom kráľovstve, Írsku a inde nebol rast zadlženosti domácností, ktorú živí finančný sektor, spôsobený ničím iným ako krízou kúpnej sily vyplývajúcou zo mzdových obmedzení, ktoré sa uplatňujú už dvadsať rokov. Pakt pre euro, žiaľ, navrhuje urobiť obmedzovanie rastu miezd trvalou politikou.
<P>
Pokiaľ ide o verejný dlh, nie je len dôsledkom hospodárskej krízy, ale aj výsledkom nezmyselných plošných znížení daní presadzovaných liberálmi, ako aj konzervatívcami. V Európe nedošlo k žiadnemu prudkému nárastu verejných výdavkov: práve naopak. Obmedzovanie rozpočtových výdavkov a miezd v kombinácii s rastom úrokových sadzieb, ktorý už teraz plánuje Európska centrálna banka, v konečnom dôsledku povedie k likvidácii vnútorného dopytu v Európe a likvidácii obnovy bez zníženia deficitov. Zajtra sa pripojíme k demonštrácii zamestnancov proti tomuto "bruselskému konsenzu": to je tretí symbol 24. marca. Ak nechceme byť svedkami návratu hnedých košieľ a im podobných, na záštitu proti ktorým bola Európa vytvorená, musia volení zástupcovia ísť s ľuďmi a odsúdiť politiky, ktoré sú také nespravodlivé, aké sú neúčinné.
<SPEAKER ID="095" NAME="Anneli Jäätteenmäki" AFFILIATION="ALDE">
(FI) Vytvorenie trvalého mechanizmu krízového riadenia pre Európu je opodstatnené z hľadiska možnosti budúcich kríz. Nikto z nás nechce ďalšie krízy, môže k nim však dôjsť. Je v každom prípade poľutovaniahodné, že plán spočíva vo vytvorení trvalého mechanizmu krízového riadenia mimo inštitúcií EÚ. Mechanizmus by sa mal čo najviac priblížiť inštitúciám EÚ, aby mohli monitorovať jeho uplatňovanie. Okrem toho by sa mali všetky sankcie uplatňovať automaticky, nie ako výsledok diskusií a rokovaní.
<P>
Chcela by som povedať niekoľko slov k našej takzvanej zahraničnej politike a Líbyi.
<P>
Situácia v Líbyi a v rámci medzinárodného spoločenstva je nejasná. Bolo správne prijať rozhodnutie, pokiaľ ide o bezletové zóny, s cieľom chrániť civilistov. Podieľala sa na tom aj EÚ. Keď teraz došlo k útoku na pozemné sily, myslím si, že existuje dobrý dôvod pýtať sa, či táto bezletová zóna bola vytvorená na tento účel. Z tohto hľadiska sa veci blížia k prekročeniu prahu vojny.
<SPEAKER ID="096" NAME="Derk Jan Eppink" AFFILIATION="ECR">
Pán Schulz povedal, že vojenské operácie boli zorganizované príliš narýchlo. Práve naopak, prišli príliš neskoro. Západ čakal príliš dlho. Mohol Kaddáfího izolovať v Tripolise a prinútiť ho buď k odchodu, alebo zničeniu. Nakoniec sa nám len tak-tak podarilo zabrániť masovému vraždeniu v Bengázi.
<P>
A čo sa stalo? Iniciatívu prevzali Francúzsko a Británia - dva národné štáty. Blahoželám! Nemecko je očividne krajinou tvrdej meny a mäkkej sily. Byť ministrom obrany v Nemecku je najriskantnejšou funkciou v krajine. A zatiaľ sa Turecko stavia proti NATO a Spojené štáty sú veľmocou na ústupe a správajú sa ako pozorovateľ.
<P>
Obávam sa, že teraz - tak ako na Balkáne - sa nám nepodarí prekonať patovú situáciu bez angažovaného amerického vedenia: vedenia, ktoré Európska únia, žiaľ, nedokáže poskytnúť. Jediným politikom, ktorý vedel, ako zaobchádzať s Kaddáfím, bol Ronald Reagan. Reagan mal celý čas pravdu.
<SPEAKER ID="097" NAME="Nikolaos Chountis" AFFILIATION="GUE/NGL">
(EL) Presne pred rokom vedúci predstavitelia Európskej únie a grécky predseda vlády rozhodli, že Grécko zohrá úlohu hospodárskeho a sociálneho pokusného králika. Pod zámienkou znižovania verejného deficitu a dlhu a zlepšovania konkurencieschopnosti boli potom prijaté extrémne antisociálne opatrenia. Na konci tohto pokusu predstavuje verejný dlh len niečo menej ako 150 %, nezamestnanosť dosahuje 15 %, z čoho nezamestnanosť mladých ľudí dosahuje 30 %, inflácia sa blíži k 4,4 % a hospodárstvo sa oslabilo o 6,6 %.
<P>
Pán komisár Rehn, grécky experiment bol neúspechom, pričom pokusného králika ste hospodársky, sociálne a politicky zahubili. Vedúci predstavitelia Európskej únie majú prichystaný rovnaký osud pre ďalšie členské štáty, ktoré sa uchýlia k paktu pre euro, ktorý je európskou verziou gréckeho memoranda. Sme proti tomuto paktu, pretože nechceme zlikvidovať pracujúcich, dôchodcov a nezamestnaných.
<P>
Pán komisár Rehn, keď bolo podpísané grécke memorandum, zaželali ste Grékom "bon courage”. Ak ste vo svojich želaniach dôsledný, budete tiež musieť zaželať "bon courage” európskym pracujúcim v piatok alebo v sobotu.
<SPEAKER ID="098" NAME="Hans-Gert Pöttering" AFFILIATION="PPE">
(DE) Americký politický vedec Samuel Huntington kedysi predpovedal zrážku civilizácií. Keby sme sa na to spoliehali, sami sme mohli zohrať úlohu v privodení tejto zrážky civilizácií ako sebanapĺňujúceho sa proroctva. My, Európsky parlament, sme sa vždy usilovali o spoluprácu s arabskými krajinami a ich obyvateľmi. Teraz vidíme, ako sa ľudia v arabskom svete snažia o hodnoty, ktoré vyznávame aj my: o demokraciu, slobodu prejavu a právny štát. Kto by len pred niekoľkými týždňami očakával, že Arabská liga nás, západné a medzinárodné spoločenstvo, bude žiadať, aby sme zastavili tyrana v Líbyi? V arabskom svete dochádza k radikálnej zmene. Nesmieme sa tu dopustiť žiadnych chýb. Nesmieme ľuďom v arabskom svete dávať len plané sľuby, ale musíme ich podporiť činmi.
<P>
Dnes večer cestujem do Tuniska v mene nadácie Konráda Adenauera, ktorej som prezidentom, tak ako som bol pred dva a pol týždňom v Káhire. Chcel by som zopakovať slová Konráda Adenauera, prvého kancelára Spolkovej republiky Nemecko, ktorý povedal: "Sme na strane slobody." Ľuďom v arabských štátoch musíme teraz povedať: "Ak to sami chcete, potom vám chceme pomôcť poskytnutím solidarity a radami v oblasti demokracie, aby ste sa mohli pripraviť na voľby."
<P>
Trochu nás vydesila správa, že dnes došlo v Jeruzaleme k teroristickému útoku a že bolo zranených mnoho ľudí. Čo najdôraznejšie to odsudzujeme, nech je už zodpovedný ktokoľvek. Takisto však hovoríme, že medzi Izraelom a Palestínou musí teraz vládnuť mier. Ak arabskými štátmi veje vietor slobody, potom treba túto príležitosť využiť aj na dosiahnutie mieru medzi Izraelom a Palestínou, aby mohol Izrael žiť v bezpečných hraniciach, ale tiež aby Palestínčania, ktorí si zaslúžia rovnakú dôstojnosť ako Izraelčania, mohli takisto žiť v bezpečných hraniciach. To je naša úloha počas tejto veľkolepej zmeny v arabskom svete: prispieť k tomuto procesu ako Európska únia a urobiť to jednotne a rozhodne.
<P>
(potlesk)
<SPEAKER ID="099" NAME="Pier Antonio Panzeri" AFFILIATION="S&amp;D">
(IT) Neviem, či mimo oznámených opatrení robí európska politika dosť. Trvá to, prirodzene, určitý čas, kým Európska únia zaujme vedúce postavenie, zvlášť v zahraničnej politike, ale ako vieme, vyskytujú sa určité situácie, ktoré nám, žiaľ, neposkytujú všetok čas, ktorý by sme chceli, a v skutočnosti si vyžadujú rýchle konanie a prezieravosť.
<P>
Teraz je jasné, že stále nerobíme to, čo treba, pokiaľ ide o udalosti v Stredozemí a zvlášť v Líbyi: musíme sa trochu viac zamyslieť a uznať, že asi budeme musieť podniknúť dôraznejšie kroky, aby sme pochopili, čo sa deje, a taktiež aby sme mohli v Stredozemí prijať koordinované opatrenia.
<P>
V skutočnosti je každému jasné, že ak sa pozrieme na Líbyu, vidíme, že existuje zásadný rozdiel medzi podnikaním spoločných krokov celou Európou a podnikaním krokov len ochotnými krajinami, ako je to v tomto prípade. Nie, mojím posolstvom predstaviteľom Rady a Komisie je, že zatiaľ sme sa tam nedostali.
<P>
Rada neodpovedala na určité otázky a teraz to musí urobiť rýchlo. Neviem, či mimo humanitárneho úsilia skutočne vieme, čo robiť, ak uplatňovanie rezolúcie 1973 nestačí a ak určité krajiny prekračujú svoj mandát.
<P>
Po druhé, chcel by som poznať názor Rady na otázku operačného velenia: NATO nám povedalo, že plní technickú úlohu, ale neposkytuje politické usmerňovanie. Myslíme si, že sa tak dostaneme ďalej bez toho, aby sme sa usilovali o silnejší a jednotnejší hlas Európskej únie namiesto hádzania tejto úlohy na tých niekoľkých ochotných?
<P>
A nakoniec, v rámci prebiehajúcich operácií a vzťahov s Arabskou ligou a Africkou úniou je najdôležitejšie zabrániť tomu, aby bola naša intervencia v konečnom dôsledku vnímaná negatívne, z čoho by vyplývalo riziko vytvárania neistoty a nebezpečných zvratov. Uvedomujeme si to? Asi nie úplne. To sú otázky, ktoré si nezasluhujú byrokratické odpovede, ale si vyžadujú náležité politické odpovede počnúc zajtrajším zasadnutím Rady.
<SPEAKER ID="100" NAME="Olle Schmidt" AFFILIATION="ALDE">
(SV) Kritici eura v našej krajine hovoria, že situácia v Grécku a Írsku dokazuje, že euro nefunguje. Hovoria, že je lepšie byť mimo eurozóny. Mýlia sa.
<P>
Počas svojej desaťročnej histórie vytvorila eurozóna stabilitu, nízku infláciu a v skutočnosti aj milióny nových pracovných miest. Trvalý krízový mechanizmus sa bude uplatňovať ako absolútne krajné riešenie v prípade, že sa niektorá krajina dostane do vážnych hospodárskych problémov.
<P>
Euro nie je dôvodom krízy, ako pán komisár zvyčajne celkom správne podotýka. Naopak, spoločná mena je dôležitou súčasťou riešenia a platí to aj v prípade krajiny ako Švédsko. Preto ma nesmierne mrzí, že väčšina vo švédskom parlamente nie je za pripojenie Švédska k Paktu pre euro. To znižuje vplyv našej krajiny. Ak chce Švédsko patriť do vnútorného kruhu EÚ, ako hovorí švédska vláda, že doň patrí, nie je dobré sedieť vonku pred rokovacími miestnosťami. Dánsko a dánska vláda a dánsky parlament sú za euro. Malo by byť možné, aby bolo zaň aj Švédsko.
<SPEAKER ID="101" NAME="Georgios Toussas" AFFILIATION="GUE/NGL">
(EL) Grécka komunistická strana odsudzuje novú nezákonnú imperialistickú vojnu rozpútanú v Líbyi Spojenými štátmi americkými, Francúzskom, Britániou a NATO.
<P>
Záujem o poskytovanie humanitárnej pomoci je hanebným pokrytectvom. Skutočným cieľom imperialistov je ropa, zemný plyn a zdroje Líbye, severnej Afriky a celého regiónu produkujúce bohatstvo. Imperialistická intervencia zo strany USA, NATO a Európskej únie prehlbuje riziká, ktorým sú ľudia v regióne všeobecne vystavení. Nový pakt a eurounifikujúce hospodárske riadenie prinesú so sebou masovú nezamestnanosť a chudobu. Európsky podporný mechanizmus je mechanizmom kontrolovaného bankrotu a bezpečnej platobnej neschopnosti pre krajiny s cieľom chrániť zisky plutokracie.
<P>
To je slobodný svet USA. To je Európska únia demokracie a slobody. Skutočnou dilemou je nasledovné: budú na mizine ľudia alebo plutokracia? Ľudia by nemali platiť za dôsledky imperialistického barbarstva a kapitalistickej krízy. Nemali by byť odsúdení na trvalú nezamestnanosť a chudobu, a preto ich vyzývam, aby sa postavili proti tejto imperialistickej intervencii a bojovali za svoje moderné práva a za alternatívnu cestu k rastu, ktorý slúži potrebám obyčajných ľudí, nie ziskom monopolov.
<SPEAKER ID="102" NAME="Paulo Rangel" AFFILIATION="PPE">
(PT) Predovšetkým by som chcel zdôrazniť význam, ktorý Poslanecký klub Európskej ľudovej strany (kresťanských demokratov) a zvlášť portugalskí členovia poslaneckého klubu PPE pripisujú nadchádzajúcemu zasadnutiu Rady, nájdenému riešeniu - ktoré je, úprimne povedané, lepšie, než sa vtedy očakávalo - a zvlášť práci mojich kolegov pána Broka a pána Gualtieriho, ktorí v súlade s pozíciami Komisie vypracovali v mene Parlamentu správu, ktorá fond približuje k niečomu, čo sa skutočne riadi metodológiou Únie, a vzďaľuje ju od niečoho, čo by bolo medzivládnym riešením.
<P>
Ďalej by som chcel všetkým kolegom poslancom povedať, že v čase, keď Portugalsko zažíva politickú krízu, portugalská Sociálnodemokratická strana (PSD), ktorá je súčasťou poslaneckého klubu PPE, je pripravená po voľbách vládnuť. Okrem toho budeme vládnuť podľa kritérií, ktoré sú kritériami pre eurozónu, teda budeme sa usilovať o splnenie všetkých cieľov a aj o viac, teda o to, čo portugalská Socialistická strana (PS) nedokázala urobiť v priebehu 13 rokov; opakujem, v priebehu 13 rokov.
<P>
Vláda PS bola dramatickým neúspechom. Všetko, čo sa v Portugalsku deje, predvídala PSD počas volieb v roku 2009. Zúčastnil som sa kampane a varovali sme, že sa to stane. Preto tu chcem teraz povedať, že Európskej únii a zvlášť partnerom v eurozóne garantujeme, že splníme všetky kritériá, čo bude náročné a vyžiada si to od ľudí v Portugalsku obete. V Portugalsku však bude konečne raz dôveryhodná vláda, na rozdiel od súčasnej portugalskej vlády, ktorá musela predložiť štyri programy stability a rastu a ktorá neustále hľadá nové riešenia bez toho, aby dokázala poskytnúť trhom vierohodné riešenie; poskytnúť riešenie, ktoré by poslúžilo Portugalsku a Európe.
<P>
(Rečník súhlasil, že bude odpovedať na otázku podľa postupu zdvihnutia modrej karty (článok 149 ods. 8 rokovacieho poriadku).)
<SPEAKER ID="103" NAME="Edite Estrela" AFFILIATION="S&amp;D">
(PT) Len by som sa chcela pána Rangela spýtať, či vzhľadom na to, že hovorí, že budúca portugalská vláda navrhne tie isté úsporné opatrenia a zaviaže sa k tým istým cieľom, ktoré boli dohodnuté s Bruselom, nepovažuje za detinské a nerozvážne vyprovokovať politickú krízu; či si nemyslí, že Portugalsko za to zaplatí privysokú cenu a že si to od obyvateľov Portugalska vyžiada priveľa obetí. Na to by som chcela počuť odpoveď. Nie je to túžba po moci, čo ich vedie k zaujatiu tohto postoja?
<SPEAKER ID="104" NAME="Paulo Rangel" AFFILIATION="PPE">
(PT) Veľmi rád odpoviem na túto otázku, hoci som nechcel premeniť rozpravu Európskeho parlamentu na rozpravu o portugalskej politike. Ak chce pani Estrelová diskutovať o portugalskej politike, je na to jednoduché riešenie: musíme mať voľby, kandidovať do portugalského parlamentu a bude mať možnosť, v opozícii, diskutovať s portugalskou Sociálnodemokratickou stranou o politikách pre Portugalsko.
<P>
Chcel by som povedať len nasledovné: nemôžeme mať znova vládu, ktorá za dva roky štyrikrát zlyhala. To nejde, je to neudržateľné a trhy to nepovažujú za dôveryhodné: S portugalskou Socialistickou stranou vo vláde sa už nedajú dosiahnuť žiadne riešenia.
<P>
(Rečník súhlasil, že bude odpovedať na otázku podľa postupu zdvihnutia modrej karty (článok 149 ods. 8 rokovacieho poriadku).)
<SPEAKER ID="105" NAME="Liisa Jaakonsaari" AFFILIATION="S&amp;D">
(FI) Ja nebudem mať príležitosť spýtať sa na to portugalského parlamentu, tak sa spýtam priamo vás: Prečo portugalská časť Poslaneckého klubu Európskej ľudovej strany (kresťanských demokratov) nepodporuje tento veľmi dôležitý návrh? Celá eurozóna a Európska únia sa môžu dostať do krízy, ak bude dochádzať k odkladaniu rozhodnutí. Prečo nechcete podporiť predložené riešenia tu a teraz?
<SPEAKER ID="106" NAME="Paulo Rangel" AFFILIATION="PPE">
(PT) Portugalská Sociálnodemokratická strana (PSD) na rozdiel od mnohých strán v iných krajinách Únie zodpovedne podporila všetky úsporné balíky. Keď vláda dramaticky zlyhala - pričom jej konanie už nemožno ospravedlniť, nie je schopná predložiť jediný výsledok po celých dvoch rokoch - a situácia na trhu zostáva taká, aká je, PSD už nemá inú možnosť, ako byť na strane riešenia. Riešením sú nové voľby, nová vláda, nová dôveryhodnosť pre Portugalsko, ako aj pre Európu a eurozónu.
<SPEAKER ID="107" NAME="Simon Busuttil" AFFILIATION="PPE">
(MT) Pred dvoma týždňami prijal tento Parlament statočné politické uznesenie, ktorým vyzval - medzi iným - na vytvorenie bezletovej zóny nad Líbyou. Len pred týždňom, ešte predtým, ako Bezpečnostná rada Organizácie Spojených národov prijala túto rezolúciu, sme mali ďalšie zasadnutie, kde sme sa cítili dosť zúfalí v dôsledku blížiaceho sa pádu Bengázi a následného zrútenia sa revolúcie, ktorá je za nastolenie demokracie v Líbyi. Minulý štvrtok, o deň neskôr, bola rezolúcia schválená a od jej uplatnenia prešli štyri dni.
<P>
Je dôležité, aby sme pokračovali v uplatňovaní tejto rezolúcie a naďalej podporovali líbyjský ľud a zároveň ho chránili pred ďalšími masakrami a pomáhali mu v jeho prechode na demokraciu.
<P>
Okrem toho sa musíme zaoberať ďalšími dvoma záležitosťami. Predovšetkým musíme pokračovať v poskytovaní rozsiahlej humanitárnej pomoci líbyjskému ľudu a utečencom utekajúcim z Líbye zvlášť do Tuniska a Egypta. Po druhé sa musíme pripraviť na možný masový exodus utečencov do krajín Európskej únie. Napokon, nie je to zodpovednosť len stredozemských krajín EÚ, ale nás všetkých.
<SPEAKER ID="108" NAME="Tunne Kelam" AFFILIATION="PPE">
Dnes bola zasadacia miestnosť poslaneckého klubu PPE oficiálne pomenovaná podľa jedného zo zakladajúcich otcov Európskej únie: Alcida de Gasperiho. V čase, keď žil, bol kľúčom k vyriešeniu krízy nadnárodný prístup, ktorý uprednostňoval spoločný európsky záujem. Patril k štátnikom, ktorí, hoci sa narodili v 19. storočí, dokázali vypracovať víziu pre Európu 21. storočia.
<P>
Zvrátenie dnešnej hospodárskej krízy si vyžaduje štátnickosť, ktorá nie je orientovaná len na nasledujúce voľby a nie je zameraná predovšetkým na národnú záchranu, ale ktorej záleží na nasledujúcich generáciách Európy ako celku. Pokiaľ ide o Európsku radu, vítam nový text mechanizmu stability, ako aj reformný balík pre eurozónu.
<P>
Po druhé, dúfam, že sa pakt pre konkurencieschopnosť preukáže ako spoľahlivý nástroj a že bude atraktívny aj pre štáty, ktoré nepatria do eurozóny. Je dôležité, aby sa každá vláda na vnútroštátnej úrovni dôrazne zaviazala k zlepšeniu nášho konkurenčného postavenia.
<P>
Po tretie, tak ako v prípade jednotného trhu ma trochu znepokojuje to, že došlo k výraznému zmenšeniu rozsahu jeho cieľov a jeho operačná účinnosť by sa mohla stať takmer irelevantnou. Preto pri rozhodovaní o nových politických krokoch dokážme svoju politickú vôľu a dôveryhodnosť naplnením štyroch slobôd, na ktorých je založená európska spolupráca, vrátane vnútorného trhu a plného uplatnenia smernice o poskytovaní služieb.
<SPEAKER ID="109" NAME="Wim van de Camp" AFFILIATION="PPE">
(NL) Najprv by som chcel vyjadriť súcit a sústrasť obyvateľom Japonska. Viem, že o Japonsku budeme viesť rozpravu o chvíľu, ale dúfam, že aj v nadchádzajúcich dňoch Rada vyhovie všetkým požiadavkám Japonska na špecializovanú pomoc. Často hovoríme o rozvojových krajinách, ale tu máme katastrofou postihnutú oblasť vo vysoko rozvinutej krajine, ktorá stále môže potrebovať ďalšiu pomoc.
<P>
Moja druhá poznámka sa týka Líbye. Nemyslím si, že niektoré z vrúcnych slov, ktoré tu dnes zazneli, alebo slová, ktoré zazneli zo strany Komisie, môžu niečo zmeniť na tom, že Európska únia nie je v Líbyi nijako prítomná a že v súčasnosti ani nedokáže zastaviť krízu v mestách alebo operácie Kaddáfího pozemných vojsk.
<P>
Chcel by som zablahoželať francúzskemu prezidentovi k tomu, že na poslednú chvíľu dosiahol, že Európska únia bola predsa schopná po konzultáciách s NATO niečo urobiť, lenže utrpenie ľudí sa ešte neskončilo a bolo by od nás múdre nepreceňovať našu úlohu. Európa je lepšia v poskytovaní pomoci po kríze než počas krízy, ako som už povedal pri niekoľkých príležitostiach.
<P>
Nakoniec sa zmienim o Pakte pre euro. Myslím si, že sme urobili naozaj dôležité kroky dopredu. Pán Barroso to nazval základným kameňom, podľa mňa však tento základný kameň ešte stále nie je pevne na mieste a v nadchádzajúcich mesiacoch sa budeme musieť pohnúť dopredu. Určite sa to nevyrieši už zajtra.
<SPEAKER ID="110" NAME="Seán Kelly" AFFILIATION="PPE">
Tak ako pán Barroso, aj ja by som sa chcel sústrediť na hospodársku situáciu, zvlášť vzhľadom na to, že naša krajina je v tomto konkrétnom čase príjemcom pomoci zo strany EÚ a MMF. Máme však v Írsku novú vládu a novú nádej. Vo svojom prvom vystúpení náš predseda vlády povedal, že chce v Európe stavať mosty, dosiahnuť finančnú sebestačnosť a zvýšiť našu váhu - a presne to sme rozhodnutí robiť.
<P>
Na to však potrebujeme najmä dve veci. Po prvé, úroková sadzba je drakonická a nie je udržateľná. Chceli by sme, aby sa znížila aspoň o 1 % až 2 %. Po druhé, takisto potrebujeme pokračujúcu záruku financovania našich bánk až do dosiahnutia ich opätovnej funkčnosti. Nemusí sa na nás vyvíjať tlak, pokiaľ ide o našu daň z príjmu právnických osôb a zvlášť nepotrebujeme lekcie od ľudí ako pán Sarkozy, ktorý je zjavne veľmi spokojný s platnou sadzbou vo Francúzsku, ktorá predstavuje 8,2 %, kým naša platná sadzba predstavuje 11,9 %. Možno by sa mal pozrieť na brvno vo svojom vlastnom oku, skôr ako vrhne pohľad cez Írske more.
<P>
V čom spočíva quid pro quo? Po prvé, na veľkú nevôľu a bolesť našich občanov prijmeme úsporný balík. Po druhé, zvážime, ak o to budeme požiadaní, dlhový pakt, ako je ten, ktorý majú od roku 2009 v Nemecku. Po tretie, tiež zvážime vytvorenie nezávislej európskej fiškálnej agentúry. Aj to je veľmi dôležité, pretože si nemyslím, že existuje niečo také ako nezávislá vnútroštátna agentúra.
<P>
Chcel by som požiadať pána Barrosa na jeho narodeniny a jeho kolegov, aby pomohli Írsku využiť túto príležitosť, vďaka čomu už neprídeme a nebudeme volať o pomoc vo forme záchranných opatrení.
<SPEAKER ID="111" NAME="Krzysztof Lisek" AFFILIATION="PPE">
(PL) Treba uvítať skutočnosť, že vedúci predstavitelia Európskej únie v uplynulých týždňoch a dňoch venovali toľko času udalostiam v Líbyi a iných krajinách severnej Afriky. Som si istý, že nám táto operácia umožní zabrániť masakre civilistov, a tiež som si istý, že Líbyjčania sami zvrhnú tyrana.
<P>
Nemožno však poprieť, že tiež musíme hovoriť o vnútorných problémoch - problémoch týkajúcich sa spôsobu fungovania Európskej únie a jej inštitúcií; problémoch v oblasti vnútorného fungovania, spoločnej zahraničnej politiky a spoločnej bezpečnostnej a obrannej politiky. Rôznosť názorov, ktorá sa objavila medzi niektorými členskými štátmi Európskej únie, ukazuje, ako veľmi sme od toho cieľa vzdialení na to, aby to bola skutočne spoločná zahraničná politika, politika, ktorá bude odrážať charakter Lisabonskej zmluvy.
<P>
Ide tiež o problém celého medzinárodného spoločenstva. Je dobré, že spolupracujeme so Spojenými štátmi a ostatnými členmi NATO, je dobré, že vedieme dialóg s Arabskou ligou a Africkou úniou, a je dobré, že vedieme dialóg s Izraelom. Pán Pöttering podľa mňa zdôraznil niečo, čo je veľmi dôležité, konkrétne, že to, čo sa v súčasnosti deje v severnej Afrike, čo sa deje v Líbyi a Egypte, môže mať veľmi vážne dôsledky a že tieto dôsledky môžu ovplyvniť budúcnosť mierového procesu. Túto radu by sme mali mať na pamäti a náležite by sme sa ňou mali riadiť.
<P>
Mali by sme tiež myslieť na budúcnosť týchto krajín a presadzovanie demokracie a ľudských práv, nielen vystupovať v úlohe požiarnika hasiaceho požiare, a mali by sme myslieť aj na ostatné krajiny v blízkosti Európy, kde môže dôjsť k takýmto procesom - zlovestným procesom.
<SPEAKER ID="112" NAME="Michael Gahler" AFFILIATION="PPE">
(DE) Vo svojej výzve Európskej rade pán Van Rompuy konštatuje, že našu pracovnú večeru začneme hodnotením udalostí v Líbyi a v južných susedných štátoch. Dúfam, že sa pri tom nikto neudusí, ale že namiesto toho vyšleme jasné posolstvá - a tiež jednotné posolstvá - o našich cieľoch plukovníkovi Kaddáfímu a obyvateľom Líbye, ale aj našej vlastnej verejnosti, ktorú znepokojuje nedostatok jednotnosti tvárou v tvár diktátorovmu úsiliu udržať sa pri moci.
<P>
Je správne rozšíriť našu čiernu listinu o istých ľudí a zmraziť účty národnej líbyjskej ropnej spoločnosti. Potešilo by ma však, keby si skôr EÚ ako NATO pamätala svoje vlastné rozhodnutia, pokiaľ ide o potenciál a kapacitu, a dokázala uplatňovať zbrojné embargo s použitím námorných síl členských štátov. Ide napokon o našich susedov. Keby sme to urobili, predišli by sme nedávnemu napätiu okolo členstva Turecka v NATO a znížili záťaž našim americkým spojencom.
<P>
Teraz dúfam, že plánovanie humanitárnych misií EÚ sa zameria nielen na prijímanie vojnových utečencov na egyptskej a tuniskej strane líbyjskej hranice, ale že budeme aktívne poskytovať humanitárnu pomoc v častiach Líbye, ktoré už boli oslobodené od moci plukovníka Kaddáfího. Je to podľa mňa potrebné na to, aby boli ľuďom v Tripolise jasné naše zámery.
<P>
Komunistickému poslancovi z Grécka by som chcel len povedať, že z Moskvy som práve počul, že Stalin je mŕtvy. Z politbyra prichádzajú nové pokyny, ale evidentne ste ich ešte nedostali.
<SPEAKER ID="113" NAME="Cristian Dan Preda" AFFILIATION="PPE">
(RO) Podľa mňa sa všetci zhodneme na konečnom cieli prebiehajúcej intervencie v Líbyi: úplne zastaviť netolerovateľné násilné činy páchané na civilistoch Kaddáfího režimom.
<P>
Odsek 8 rezolúcie 1973 Bezpečnostnej rady OSN poskytuje nepopierateľný právny základ pre zabezpečenie - všetkými možnými spôsobmi - rešpektovania bezletovej zóny vytvorenej práve s cieľom ochrániť civilistov. Vlastne chcem spomenúť, že pred prijatím rezolúcie 1973 bol Európsky parlament jednou z prvých medzinárodných inštitúcií, ktoré vyzvali na vytvorenie takejto zóny, konkrétne počas plenárnej schôdze v Štrasburgu.
<P>
Vzhľadom na schôdzu Európskej rady, ktorá sa začína zajtra, mám pocit, že úspech v Líbyi zaručia dva dôležité faktory. Kľúčovými slovami by podľa mňa mali byť "koordinácia" a "zrozumiteľnosť". Hovorím predovšetkým o koordinácii na úrovni EÚ v humanitárnej oblasti v duchu Lisabonskej zmluvy. Uskutočňuje sa tiež koordinácia s NATO. Naše kroky musia podľa mňa dopĺňať kroky NATO. Napokon veľmi dôležitá je koordinácia s Arabskou ligou, pretože pokračujúca regionálna podpora bude základným aspektom našich krokov v Líbyi.
<P>
A nakoniec, musíme byť dôrazní v našom odhodlaní ukončiť násilie proti civilistom. Úspešné vyriešenie tejto situácie do veľkej miery závisí od toho, aké jasné bude naše posolstvo.
<SPEAKER ID="114" NAME="Ildikó Gáll-Pelcz" AFFILIATION="PPE">
(HU) Z posledných hospodárskych údajov vyplýva, že Európa sa dostáva z krízy. Nadchádzajúci samit EÚ môže tento proces ešte viac posilniť. Víkendové zasadnutie Rady môže priniesť zlom v európskej politike v tom zmysle, že vyzdvihne solidaritu na novú úroveň. Dôležitým prvkom balíka opatrení predložených na schválenie je cyklus makroekonomickej koordinácie, teda európsky semester, ktorého prvú fázu uzatvorila súhrnná správa vypracovaná maďarským predsedníctvom. Táto správa je dôležitá aj preto, lebo nám dáva príležitosť načrtnúť hospodársky obraz konkurencieschopnej Európy po skončení krízy. Okrem toho zohralo úradujúce maďarské predsedníctvo minulý týždeň dôležitú úlohu v prijatí celkového usmernenia balíka šiestich legislatívnych návrhov a vďaka tomu môže Parlament začať a...
<P>
(Predsedajúci prerušil rečníčku.)
<SPEAKER ID="115" NAME="Csaba Sándor Tabajdi" AFFILIATION="S&amp;D">
(HU) Gratulujem maďarskému predsedníctvu k jeho činnosti za posledné týždne. Ide o skutočný úspech. Zároveň je to však úspech pre Európu. Všetko je pripravené tak, aby bola dohoda o novom rámci hospodárskej politiky Európskej únie dosiahnutá na nasledujúcom zasadnutí Európskej rady v druhej polovici týždňa. To môže umožniť vstup celkového procesu európskej integrácie do novej fázy. V rámci nového rámca pre hospodárske riadenie je naša zodpovednosť a zodpovednosť Európskeho parlamentu veľmi veľká, pretože by bolo dobré prijať týchto šesť legislatívnych návrhov v prvom čítaní. V prípade odkladu môže prehrať celá Európa. Blahoželám pánovi Brokovi a pánovi Gualtierimu k dnešnej správe. Som vďačný za to, že bola Rada flexibilná a že Európsky parlament nielen teraz...
<P>
(Predsedajúci prerušil rečníka.)
<SPEAKER ID="116" NAME="Pat the Cope Gallagher" AFFILIATION="ALDE">
(GA) Podporujem kroky írskej vlády smerujúce k dosiahnutiu zníženia úrokových sadzieb v rámci programu EÚ - MMF pre Írsko. Európska komisia dala jasne najavo, že bude ochotná podporiť zníženie úrokovej sadzby, a očakávam, že konsenzus, pokiaľ ide o prehodnotenie tejto otázky, dosiahne aj 27 členských štátov.
<P>
Je v záujme Írska aj Európskej únie zabezpečiť udržateľnosť nášho dlhu. Je mimoriadne dôležité, aby bolo oceňovanie v rámci mechanizmu finančnej pomoci EÚ zvládnuteľné a aby bolo spravodlivé.
<P>
Objavuje sa veľa správ o tom, že niektoré krajiny žiadajú od Írska výmenou za zníženie úrokovej sadzby ústupky. Mohlo by sa zdať, že na Írsko sa vyvíja tlak, aby zvýšilo napríklad svoju daň z príjmu právnických osôb - nemám čas rozoberať otázku účinnej dane v zmysle dane z príjmu právnických osôb -
<P>
(Predsedajúci prerušil rečníka.)
<SPEAKER ID="118" NAME="Andrew Henry William Brons" AFFILIATION="NI">
Takže Európska rada prijme rozhodnutie o zmene a doplnení zmluvy v súvislosti s európskym mechanizmom pre stabilitu, ale údajne pomôže krajinám zostať vo vnútri eurozóny. Samozrejme, že sa to nepodarí: nie preto, lebo si bude tento problém vyžadovať veľa peňazí, ale preto, lebo tento problém je endemický. Ide o mechanizmus, ktorý sa bude snažiť prinútiť vodu tiecť do kopca.
<P>
Externá hodnota meny krajiny by mala odrážať dopyt a ponuku meny, čo by malo následne, samozrejme, odrážať dopyt po jej vývozoch, viditeľných aj neviditeľných, a dopyt po jej dovozoch, viditeľných aj neviditeľných, ako aj pohyb kapitálu.
<P>
Rovnaká hodnota meny nemôže, samozrejme, odrážať hospodárske podmienky v 17 rôznych krajinách. Vôbec nepotrebujeme mechanizmus na udržanie krachujúcich krajín v eurozóne, potrebujeme mechanizmus na to, aby sme im pomohli vyslobodiť sa z nej. Dokonca aj krajiny, ktoré boli v rámci eurozóny úspešné, budú na tom lepšie mimo s revalvovanými menami.
<SPEAKER ID="119" NAME="Petru Constantin Luhan" AFFILIATION="PPE">
(RO) Myslím si, že je mimoriadne dôležité, aby bol v rámci diskusií na zasadnutí Európskej rady 24. a 25. marca dokončený vierohodný legislatívny balík na posilnenie hospodárskeho riadenia v Európskej únii.
<P>
V tomto zmysle sú vzhľadom na rokovania o novom rozpočte Európskej únie po roku 2013 prioritnými oblasťami politika súdržnosti a spoločná poľnohospodárska politika.
<P>
Je mimoriadne dôležité zachovať vyčlenenie veľkej časti rozpočtu EÚ po roku 2013 na politiku súdržnosti, aby sa zabezpečilo, že Európska únia dosiahne svoje ambiciózne ciele a poskytne náležitú podporu vykonávaniu stratégii Európa 2020.
<P>
Politika súdržnosti však musí viesť k účinnosti investícií najmä prostredníctvom strategického programovania financovania, tematickej koncentrácie cieľov a zjednodušenia vykonávacích pravidiel.
<SPEAKER ID="120" NAME="Zigmantas Balčytis" AFFILIATION="S&amp;D">
(LT) Dnes sme schválili zmenu a doplnenie Lisabonskej zmluvy, ktoré uľahčia vytvorenie trvalého mechanizmu pre stabilitu eura. Prejavili sme solidaritu súhlasom so zmenou a doplnením zmluvy a tým, že sme pochopili, že sa nachádzame v zložitej hospodárskej a finančnej situácii a že musíme prijať veľmi konkrétne opatrenia, pokiaľ ide hospodársku koordináciu a dozor. Tento mechanizmus a garančný fond sú určené len pre členov eurozóny, kým krajiny nepatriace do eurozóny budú mimo hry, z čoho vzniká riziko fragmentácie Európskej únie a odmietnutia metódy Spoločenstva. Európska únia musí preto prejaviť väčšiu solidaritu poskytnutím pomoci aj štátom nepatriacim do eurozóny, aby sa aj ony mohli stať členmi klubu a nadobudnúť všetky rozhodovacie práva v Európskej únii, čím by sme tiež odstránili dočasný nesúlad v rámci dohody o pristúpení k EÚ.
<SPEAKER ID="121" NAME="Monika Flašíková Beňová" AFFILIATION="S&amp;D">
(SK) Vážený pán komisár, chcela by som upozorniť na dva aspekty v súvislosti s nadchádzajúcim zasadnutím Rady.
<P>
Po prvé, povaha mnohých opatrení je nedemokratická. Úloha národných parlamentov a Európskeho parlamentu ako jediných volených orgánov sa má oslabiť a posilniť sa majú právomoci centrálnych exekutívnych orgánov. Prísne sankcie, resp. ich automatický charakter, obmedzujú taktiež schopnosť národných parlamentov ovplyvniť hospodársku politiku. Rovnako negatívne hodnotím aj to, že Komisia legislatívu o makroekonomických indikátoroch pripravuje bez účasti Európskeho parlamentu.
<P>
Po druhé, mnohé z navrhovaných opatrení sú kontraproduktívne. Ako chce Komisia obnoviť hospodársky rast a zamestnanosť? Navrhujete politiky, ktoré utlmujú domáci dopyt a spoliehajú sa na export. Je takmer isté, že takáto kombinácia politík Európsku úniu z kríz nevyvedie. Namiesto nedemokratickej a reštriktívnej politiky, pán komisár, by som sa chcela vysloviť za...
<P>
(Rečníčka bola prerušená predsedajúcim.)
<SPEAKER ID="122" NAME="Liisa Jaakonsaari" AFFILIATION="S&amp;D">
(FI) Zlou správou bolo dnes to, že portugalskí konzervatívci odmietajú tento balík v nádeji, že dôjde k novým voľbám. Takto sa môže dostať do krízy celá eurozóna, pretože odklad by v súčasnosti zapôsobil ako jed. Aj trhy sledujú, či Európska únia dokáže prijímať rozhodnutia.
<P>
Je veľmi dôležité, aby sme dokázali nájsť riešenia. Pôjde o historické rozhodnutie, pretože teraz prechádzame od dlhoročného systému koordinácie, v rámci ktorého chcú byť koordinovaní len niektorí, k riadeniu, ktoré je úplne novým typom európskej hospodárskej architektúry, pričom ide o dobrú vec. Žiaľ, povesť celého tohto projektu narušili pán Sarkozy a pani Merkelová svojimi neoliberálnymi...
<P>
(Predsedajúci prerušil rečníčku.)
<SPEAKER ID="123" NAME="Olli Rehn">
člen Komisie. - Najprv sa chcem váženým poslancom a váženým poslankyniam poďakovať za veľmi zodpovednú rozpravu o budúcotýždňovom zasadnutí Európskej rady. V mene Komisie by som sa chcel najprv vyjadriť k niekoľkým vystúpeniam týkajúcim sa Líbye a Japonska a potom prejdem k hospodárskym otázkam. Ako viete, Komisia nemá žiadnu právomoc v oblasti bezpečnosti a obrany, koordinujeme však Európsku reakciu na eskalujúcu humanitárnu krízu na líbyjských hraniciach. Vojenský zásah formou bezletových zón uskutočnený na základe rezolúcie 1973 Bezpečnostnej rady OSN vytvoril nové okolnosti, ktoré treba vziať do úvahy pri poskytovaní humanitárnej pomoci bezpečným a účinným spôsobom ľuďom v núdzi, či už na hraniciach, alebo vo vnútri Líbye. Prinieslo to tiež novú nádej, že budú ušetrené životy nevinných civilistov.
<P>
Hoci udalosti v Japonsku nemajú pre občanov Európskej únie žiadne bezprostredné zdravotné dôsledky, je dôležité zhodnotiť politiky EÚ v oblasti jadrovej bezpečnosti, ako aj existujúce náhradné plány a bezpečnostné opatrenia. Komisia využíva všetky dostupné nástroje na monitorovanie dôsledkov vrátane dôsledkov pre bezpečnosť v budúcnosti. Podľa mňa nám Japonsko ukazuje, že riziká sa môžu stať skutočnosťou; čo bolo považované za nemožné, treba teraz zapracovať do nášho plánovania. Európsky prístup zasadzujúci sa za komplexnú bezpečnosť a hodnotenie rizík jadrových zariadení by maximalizoval účinky na európskej úrovni.
<P>
Pred vyvodením konečných záverov je nevyhnutné uskutočniť plnú analýzu nehody v Japonsku; posúdenie by sa malo venovať najdôležitejším otázkam, ako sú bezpečnostné požiadavky pre prípad zemetrasení, ako aj pomoc s núdzovými dodávkami energie na účely chladenia reaktoru.
<P>
Aj v súvislosti s hospodárskou politikou odrážala vaša rozprava dôležitosť toho, o čo pôjde na zajtrajšom zasadnutí Európskej rady, a verím, že posolstvám vyslaným z tohto Parlamentu sa bude venovať pozornosť vo všetkých hlavných mestách Európy. Je celkom správne povedať, že Európska únia po marci tohto roku prekoná zásadný vývoj. Finančná kríza, ktorá sa premenila na hospodársku recesiu a potom na štátny dlh a bankovú krízu, prinútila Európu hľadať nové cesty dopredu, zvážiť všetky dostupné možnosti a prijať rozhodnutia s dlhodobými dôsledkami.
<P>
Ako povedal pán predseda Barroso vo svojich úvodných poznámkach, tento problém budeme riešiť pomocou komplexnej stratégie, ktorá stavia na silných stránkach, hodnotách a inštitúciách Európskej únie. Európska únia bola vytvorená presne na riešenie problémov, ktorým v súčasnosti čelíme: aby sme spoločne dokázali prekonať otrasy a aby sme spoločným úsilím dokázali vyjsť z krízy silnejší ako predtým.
<P>
Dlhé niekoľkomesačné rozhovory konečne viedli k stanoveniu prvkov komplexného riešenia v hospodárskej politike, ktoré odsúhlasia a ku ktorým sa zaviažu vedúci predstavitelia Európskej únie na zajtrajšom zasadnutí Európskej rady. Členské štáty a najmä členské štáty patriace do eurozóny s veľkým odhodlaním uskutočňujú intenzívnu rozpočtovú konsolidáciu a štrukturálne reformy na posilnenie rastu. Ide tu o najdôležitejší základný kameň dosahovania pokroku v rámci tejto stratégie.
<P>
Po druhé, Rada aj Parlament plnia váš záväzok dokončiť do tohto leta legislatívny balík Komisie týkajúci sa hospodárskeho riadenia. Posilnenie hospodárskeho riadenia je naozaj základným kameňom nášho komplexného riešenia.
<P>
Po tretie, trvalý európsky mechanizmus pre stabilitu sa stane funkčným k júnu 2013 s účinnou úverovou kapacitou 500 miliárd EUR. Toto rozhodnutie nám poskytne finančnú záchrannú sieť s dostatočným zamedzujúcim účinkom, čo nám umožní odstrániť všetky pochybnosti o našej schopnosti konať aj v tých najkrízovejších scenároch.
<P>
Úloha Komisie v riadení činností Európskeho mechanizmu pre stabilitu (ESM) bude kľúčová a vzťah ESM k inštitúciám EÚ vrátane, samozrejme, Európskeho parlamentu bude jasne a pevne stanovený. V dohľadnom čase predložíme návrh nariadenia založeného na článku 136 zmluvy, ktorý bude objasňovať kroky definovania podmienenosti politík a zaistenia súladu s rámcom EÚ pre dohľad nad krajinami.
<P>
V neposlednom rade treba dokončiť ozdravenie bankového sektora, aby sa zabezpečilo poskytovanie úverov reálnemu hospodárstvu, podnikom a domácnostiam. V nadchádzajúcich mesiacoch sa uskutoční ďalšie kolo záťažových testov bánk; výsledky budú základom pre nevyhnutnú reštrukturalizáciu a prípadnú rekapitalizáciu bankového sektora EÚ. Pred zverejnením výsledkov budú musieť všetky členské štáty, ak to bude potrebné, stanoviť a predložiť svoje stratégie možnej reštrukturalizácie a rekapitalizácie svojich zraniteľných inštitúcií.
<P>
Je skutočne nevyhnutné, aby sme pochopili, že tieto dva problémy treba vyriešiť paralelne; treba urýchliť finančné ozdravenie, reštrukturalizovať banky, a ak to bude potrebné, čo najskôr ich rekapitalizovať. Je to základným predpokladom obnovenia a posilnenia dôvery v európske hospodárstvo, zlepšenia odolnosti bánk a zaručenia hospodárskeho rastu ponukou úverov.
<P>
Aby som to zhrnul, keď Európska rada potvrdí svoje odhodlanie zasadzovať sa za všetky tieto prvky našej komplexnej hospodárskej stratégie prekonávania krízy, dostane sa Európska únia tohto roku 2011 na cestu obrátenia hospodárskeho trendu. To neznamená, že všetko je v poriadku, a už vôbec nie, že môžeme sedieť so založenými rukami. Ale áno, skutočne to znamená, že sme pripravení čeliť súčasným a vynárajúcim sa problémom a zabraňovať budúcim krízam.
<SPEAKER ID="125" NAME="Enikő Győri" LANGUAGE="HU">
Najprv sa vám chcem poďakovať za túto rozpravu. Som vďačná za to, že väčšina v tomto Parlamente a rečníci v rozprave uznali potrebu šiestich prvkov, ktoré budú spoločnou odpoveďou Európskej únie na hospodársku krízu a o ktorých, dúfam, dokážu vo štvrtok a piatok rozhodnúť hlavy štátov alebo predsedovia vlád. Pomôže nám to ukončiť krízu; pomôže nám to položiť základy účinného systému zabraňovania vzniku podobných kríz. V plnej miere súhlasím s rečníkmi, ktorí povedali, že v kríze nebola samotná Európska únia, ale značná časť členských štátov sa zamotala do dlhovej krízy, do dlhovej špirály. S tým musíme skoncovať. To je úlohou najvyššej priority pre nás všetkých, pre každý členský štát.
<P>
Žijeme však v spoločnej Únii a máme spoločnú menovú politiku a spoločnú menu. Preto je dlhová kríza každého jednotlivého členského štátu spoločným problémom nás všetkých. Preto potrebujeme spoločné riešenia. Rozprúdila sa zaujímavá rozprava, do ktorej sa podľa mňa budeme musieť zapojiť, keď začneme teraz rokovať oficiálne, ako aj o šiestich legislatívnych návrhoch o hospodárskom riadení. Ide o rozlišovanie medzi dobrými a zlými dlhmi. Existuje niečo ako dobrý dlh? Je to veľmi zaujímavá rozprava. Pán komisár súhlasí s tým, čo hovorím, keďže sme sa tým zaoberali v Európskej rade, a Rada bola veľmi skeptická, pokiaľ ide o to, či existuje niečo také ako dobré dlhy. Aj jeden poslanec povedal, že vo veľmi veľa prípadoch dlh, ktorý začal ako dobrý dlh, sa môže premeniť na veľmi zlý dlh.
<P>
Mali by sme v tejto rozprave pokračovať, myslím si však, že ak sa chceme raz a navždy dostať z dlhovej krízy, musíme hľadať iné spôsoby stimulovania hospodárstva a naštartovania rastu, ako je zvyšovanie zadlženosti. Nemali by sme chcieť uskutočňovať dobré investície na úkor budúcich generácií. Preto si myslím, že je tiež dôležité povedať, že, ako uviedol aj pán predseda Barroso, máme v rukách nástroje: ďalší rozvoj jednotného trhu, odstraňovanie stále existujúcich prekážok a stratégiu Európa 2020.
<P>
Chcela by som povedať niekoľko slov k situácii v Portugalsku a Írsku. Všetci vieme, že sa o tom bude diskutovať na zasadnutí Európskej rady. Pokiaľ ide o Portugalsko, chcela by som len zdôrazniť, že hlavy štátov a predsedovia vlád na samite EÚ 11. marca uvítali ohlásený balík opatrení Portugalska a uvítal ho aj prezident Európskej centrálnej banky. Samo osebe je to preto pozitívnym posolstvom pre trhy. Zároveň je veľmi dôležité povedať, že každý akčný plán je hoden len toľko, koľko sa z neho uskutoční. Ďalej je veľmi dôležité, aby sa každé opatrenie opieralo o politické odhodlanie a jednoznačnú podporu.
<P>
Pokiaľ ide o Írsko, len by som chcela uviesť, že zástupca novej írskej vlády bol na pondelňajšom zasadnutí Rady pre všeobecné záležitosti veľmi otvorený spolupráci a že som pevne presvedčená, že na zasadnutí Európskej rady sa nájde riešenie aj írskeho problému. Mnohí postavili metódu Spoločenstva do protikladu k medzivládnej metóde, čím chceli povedať, že aj medzivládny prístup bol dôvodom zlyhania lisabonskej stratégie. Podľa mňa sme od 4. februára dosiahli významný pokrok. Štvrtého februára boli mnohé členské štáty a mnohí poslanci Európskeho parlamentu, s ktorými som vtedy hovorila, znepokojení tým, kam smerujeme a čo sa stane s Európskou úniou, ak budeme dôležité záležitosti riešiť pomocou outsourcingu. Podľa mňa sa situácia v tomto smere značne zlepšila a vrátili sme sa k prístupu Spoločenstva. Od samého začiatku bolo našou úlohou - ako predsedníctva - snažiť sa presadzovať vytvorenie realizovateľného riešenia medzi outsourcingom a tými, čo chcú zotrvať výlučne v rámci Spoločenstva.
<P>
Maďarský predseda vlády už 4. februára navrhol a požadoval, aby sa v záveroch zasadnutia Európskej rady hovorilo aj o realizácii toho, čomu sa vtedy hovorilo Pakt konkurencieschopnosti, a to v súlade so zmluvami. Veľmi ma teší, že môžem s istotou povedať, že sme sa vrátili k prístupu Spoločenstva. Európska komisia, jedna z našich inštitúcií najviac orientovaných na Spoločenstvo, má dôležitú úlohu v každom prvku nášho komplexného hospodárskeho riešenia vo forme šiestich zákonov, a preto Európsky parlament tiež dostal záruky, že bude mať prístup k informáciám. Takže sme prešli dlhú cestu správnym smerom. Pakt pre euro je takisto otvorený a členské štáty ako moja vlastná krajina sa doň budú môcť zapojiť, ak budú chcieť. Nejde o exkluzívny klub.
<P>
A nakoniec, ako poslednú požiadavku opakujem moje želanie, aby sme v čo najkonštruktívnejšom duchu viedli rozpravu o balíku šiestich legislatívnych návrhov týkajúcich sa hospodárskeho riadenia. Sme na to pripravení a chcela by som uviesť, že sme sa snažili zohľadniť správy poslancov EP, ktoré boli dokončené už v januári, keď Rada formulovala svoju pozíciu.
<P>
Pokiaľ ide Líbyu a Stredozemie, treba povedať, že vojna a nestabilita sú pre ľudí žijúcich v regióne a pre Európsku úniu najväčšou možnou tragédiou. Myslím si, že citujem slová pána Maura, s ktorým v plnej miere súhlasím. Máme pred sebou príležitosť a úlohu premeniť túto krízu na šancu zabezpečiť, aby v oblasti Stredozemia už nikdy k takejto tragédii nedošlo. Myslím si, že je správne povedať, pretože verím v úprimnosť, že Parlament sa v tejto záležitosti rozhodoval rýchlejšie ako Rada. Nakoniec bola koalícia na poslednú chvíľu schopná zorganizovať operáciu, ktorá dokázala zachrániť životy mnohých ľudí v Bengázi.
<P>
Pokiaľ ide o otázku našej jednotnosti a účinnosti spoločnej zahraničnej a bezpečnostnej politiky Európskej únie, aj k tomu sa vyjadrím úprimne. Nie sme stopercentne jednotní. Dokázali sme sa však dohodnúť na mnohých veciach, ktoré mali v poslednej dobe zásadný význam. Na samite, ktorý sa konal 11. marca, hlavy štátov alebo predsedovia vlád jednoznačne vyhlásili, že Kaddáfí musí odísť; že treba nadviazať vzťahy s Prechodnou národnou radou v Bengázi a že líbyjské orgány treba vyzvať, aby umožnili prísun humanitárnej pomoci do krajiny. Už vtedy sme rozhodli, že musíme zhodnotiť svoje vzťahy s južnými susedskými krajinami. Podmienkou bolo začatie demokratických zmien.
<P>
Už vtedy sme súhlasili, že treba zvýšiť finančnú pomoc stanovením vhodných podmienok, že treba prehĺbiť obchodné vzťahy a že musíme uľahčiť sociálne zmeny v regióne. Pokrok musíme dosiahnuť v troch oblastiach - v prístupe na trh, mobilite a peniazoch. Ministri zahraničných vecí a splnomocnenci oblastí spoločnej zahraničnej a bezpečnostnej politiky a spoločnej bezpečnostnej a obrannej politiky potom 21. marca svoj záväzok zopakovali. Vtedy už existovala rezolúcia Bezpečnostnej rady OSN č. 1973. Uvítali sme to a takisto sme uvítali rozhodnutia parížskeho samitu, ktoré treba začať realizovať. Veľmi rýchlo sme rozhodli o sankciách, pričom sme zdôraznili naše odhodlanie pomôcť civilistom.
<P>
Spoločná zahraničná a bezpečnostná politika možno nefunguje dokonale, ale podľa mňa sa prijalo niekoľko veľmi dôležitých rozhodnutí, aj keď na poslednú chvíľu. Veľmi pekne ďakujem, pani predsedajúca.
<SPEAKER ID="126" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="127" NAME="Ivo Belet" AFFILIATION="PPE">
písomne. - (NL) Tohtoročný jarný samit má zásadný význam pre všetkých Európanov. Položíme na ňom základy stabilného eura a celkového posilnenia hospodárskej spolupráce v Európe. Pakt pre euro, ktorý máme teraz pred sebou, je, našťastie, oveľa vyváženejší ako pôvodné možnosti. Dodržiavanie modelu sociálnych konzultácií je ústredným prvkom tohto paktu. Tak to aj má byť, pretože je základom nášho európskeho modelu Porýnia.
<P>
Je teraz načase, aby sme podnikli dôležitý nasledujúci krok, pretože európsky projekt sa nemôže obmedzovať na čistý, suchý finančno-menový projekt. To by bolo v konečnom dôsledku na škodu a viedlo by to k podpore verejnosti postupného zániku Európy. Európa preto viac ako kedykoľvek predtým potrebuje príťažlivý nový projekt orientovaný na budúcnosť, ktorý znovu raz ľudí nadchne.
<P>
Musíme hľadieť do diaľky, pretože návrhy sú už na stole. Musíme sa sústrediť najmä na cezhraničné investície do obnoviteľných zdrojov energie. To bude možné len vtedy, ak otvoríme cestu zavedeniu eurobondov. Bude to adrenalínová vzpruha pre zamestnanosť a, samozrejme, životné prostredie a na základe výpočtov plánu Komisie do roku 2050 to bude plne realizovateľné. Tak v tom len pokračujme.
<SPEAKER ID="128" NAME="Zita Gurmai" AFFILIATION="S&amp;D">
písomne. - Nadchádzajúce zasadnutie Rady je skutočne veľmi dôležité. Predseda Európskej rady pán Herman Van Rompuy vo svojom verejnom pozývajúcom liste konštatuje, že "ako dôležitý krok v novom rámci európskeho semestra by sme mali poskytnúť usmernenie pre vnútroštátne hospodárske politiky v záujme realizovania našej stratégie Európa 2020". Tento bod programu by sme nemali obchádzať ako druhoradý popri hospodárskom balíku. Každý vie, že kľúčom k európskemu hospodárskemu rastu je zamestnanosť. Cieľom stratégie Európa 2020 je dosiahnutie miery zamestnanosti 75 % u mužov a žien vo veku od 20 do 64 rokov. Každý v podstate vie, že sa tento 75-percentný prah nedosiahne bez masovej účasti a prítomnosti žien na pracovnom trhu.
<P>
Preto žiadam Radu pred jej nadchádzajúcim zasadnutím o dve veci. Prvou je, aby bola ambiciózna a priamočiara, pokiaľ ide o usmernenia pre oblasť zamestnanosti a najmä pokiaľ ide o zamestnanosť žien. Po druhé, žiadam vás, aby ste potvrdili svoje odhodlanie presadzovať európske ciele a usmernenia, ktoré umožnia masovú účasť žien na trhu práce, zvlášť barcelonské ciele týkajúce sa zariadení starostlivosti o deti, ktoré sa v EÚ, ako vieme, ani zďaleka neplnia.
<SPEAKER ID="128" NAME="Cǎtǎlin Sorin Ivan" LANGUAGE="RO">
Považujem za absolútne nevyhnutné, aby sa s podporou všetkých členských štátov začalo okamžite investovať do vzdelávania, výskumu a inovácií v záujme dosiahnutia cieľov stratégie Európa 2020, vďaka čomu sa hospodárska obnova stane realitou. Ako zástupca európskych občanov deklarujem svoju podporu správe pani Balzaniovej. Súhlasím, že Európska únia musí zlepšiť stav svojich finančných prostriedkov, aby mohla konkurovať na globálnej politickej a hospodárskej scéne v čase, keď si súčasné problémy od globálnych hráčov vyžadujú väčšiu konkurencieschopnosť. A v neposlednom rade dosiahnutie silného hospodárstva si vyžaduje stanovenie presadzovania zamestnanosti za základný cieľ. Európska únia potrebuje kvalifikované pracovné sily v každej oblasti, ľudí s primeranou odbornosťou a vyššou produktivitou vo všetkých odvetviach.
<SPEAKER ID="129" NAME="Niki Tzavela" LANGUAGE="EL">
Počas niekoľkých nasledujúcich dní dokončí Európska rada Pakt pre euro. Základným cieľom paktu je podpora konkurencieschopnosti, čo povedie k rastu zamestnanosti v krajinách patriacich do eurozóny. V záujme dosiahnutia uvedených cieľov na európskej úrovni navrhujem, aby sa do paktu zahrnulo aj definovanie a kontrola pozemných a morských hraníc a hospodárskych hraníc členských štátov Európskej únie. Ochráni to európsky výrobný sektor pred falšovanými výrobkami dovážanými z krajín s vysokým podielom ľudskej práce z Východu. Dovoz tohto lacno vyrábaného tovaru je nielen ilegálny, ale tiež narušuje správne fungovanie trhu, čím sa znižujú zisky európskych spoločností. Spomaľuje to rast a znižuje konkurencieschopnosť európskych spoločností a Európy celkovo. Na záver chcem povedať, že potrebujeme nové stimuly pre členské štáty, aby rozvíjali výlučné hospodárske zóny. Potrebujeme európsku záruku pre celoeurópsku výlučnú hospodársku zónu, ktorú nemôžu ohroziť tretie krajiny.
<SPEAKER ID="130" NAME="Angelika Werthmann" LANGUAGE="DE">
Neexistuje niečo také ako dobrý alebo zlý dlh; nepretržitý rast národného dlhu treba zastaviť. Rade sa, žiaľ, nepodarilo plne realizovať Pakt stability a rastu. Našich občanov však nesmie postihnúť ďalšia štrukturálna kríza. Problém existujúceho národného dlhu však možno riešiť len vyžadovaním prísnej rozpočtovej disciplíny. "Zrýchlený postup" uplatnený členskými štátmi treba odmietnuť, ale, ako už povedal pán Gualtieri, ak máme predložiť protinávrh, musíme sa sústrediť na podstatu. Uvítala by som iniciatívu na okamžité vyradenie zo siete 143 jadrových elektrární a ich nahradenie trvalo udržateľnými zdrojmi energie. Stručne sa vyjadrím k nadchádzajúcim záťažovým testom v jadrových zariadeniach. Keďže - ako sa opakovane zdôrazňuje - konkrétne bezpečnostné opatrenia v jadrových elektrárňach patria do právomoci jednotlivých členských štátov, nemôžem tieto záťažové testy v tomto štádiu rokovaní bezvýhradne podporiť. Vzhľadom na udalosti, ktoré spustila v roku 1986 krízová simulácia v černobyľskom jadrovom reaktore, by som sa na takéto testy pozerala s veľkou rezervou, pokiaľ by ich neuskutočňovala EÚ alebo porovnateľná inštitúcia, a to len po podrobnej analýze stavu a zaťažiteľnosti jednotlivých reaktorov.
<SPEAKER ID="131" NAME="Véronique Mathieu" LANGUAGE="FR">
Pani spravodajkyňa chcela do kapitoly s názvom "Udržateľnosť a zodpovednosť ako základné prvky rozpočtu EÚ na rok 2012" vsunúť článok týkajúci sa decentralizovaných agentúr Európskej únie.
<P>
Súhlasím s hlavnou nastolenou myšlienkou, ktorou je, že agentúry dodávajú politikám EÚ pridanú hodnotu v takých rôznorodých oblastiach, akými sú odborná príprava, životné prostredie, vnútorná bezpečnosť a železničná doprava. Takisto však súhlasím s myšlienkou, že v zmysle rozpočtovej udržateľnosti a zodpovednosti by bolo možné systém agentúr zlepšiť.
<P>
V skutočnosti sa úlohy a právomoci agentúr občas prelínajú, pričom niektoré z nich majú vysoké prevádzkové náklady z dôvodu obmedzení vyplývajúcich z našich finančných a rozpočtových pravidiel. Preto by mohlo dôjsť k racionalizácii výdavkov decentralizovaných agentúr prostredníctvom systému spoločných služieb vrátane, napríklad, pomoci s rozpočtovými procesmi, pomoci s postupmi pri verejných zákazkách a právneho poradenstva.
<P>
Aby som to zhrnula, počas posledného postupu udeľovania absolutória sa Parlament snažil upriamiť pozornosť na kontrolu decentralizovaných agentúr Komisiou a Parlamentom; ako ukázali skúsenosti, treba ju posilniť.
<SPEAKER ID="131" NAME="Marian-Jean Marinescu" LANGUAGE="RO">
Európa sa musí poučiť z jadrových havárií v Japonsku a zaviazať sa k zaručeniu jadrovej bezpečnosti na celom kontinente. Energetický mix stále patrí do právomoci členských štátov. Jadrovú bezpečnosť však definujú európske právne predpisy, ktoré treba zrevidovať, pričom treba vziať do úvahy testy bezpečnosti jadrových elektrární, ktoré nedávno navrhla Komisia. Nesmieme zabúdať, že EÚ je do veľkej miery závislá od dovozu energie a že členské štáty musia nájsť riešenia, ako si zabezpečiť svoje vlastné zdroje energie. EÚ potrebuje spoločnú energetickú politiku, ktorá musí byť založená na vytvorení ideálnej rovnováhy medzi obnoviteľnými zdrojmi energie, novými technológiami pre konvenčné zdroje energie a potrebou vyrábať jadrovú energiu v bezpečných podmienkach. Pokiaľ ide o Líbyu, Rada musí navrhnúť nové európske partnerstvo s krajinami južného susedstva. Toto partnerstvo v sebe zahrnuje úzku politickú spoluprácu, ktorá zaručí prechod týchto krajín na demokraciu. Okrem toho musí Európska komisia čo najskôr predložiť plán zvládania prúdov migrantov, ktorý zohľadní solidaritu medzi členskými štátmi a posilní technický a operačný potenciál agentúry Frontex. Tento plán však nesmie odvádzať pozornosť EÚ od Východného partnerstva.
<SPEAKER ID="131" NAME="Czesław Adam Siekierski" LANGUAGE="PL">
Práve sme schválili zmenu a doplnenie zmluvy, ktoré umožnia zavedenie trvalého mechanizmu pre stabilitu eurozóny. Dosiahli sme veľkolepý úspech tým, že sa nám podarilo jasne vyjadriť podporu použitiu prístupu Spoločenstva ako hlavnej formy spolupráce v rámci tohto mechanizmu. Centrálna úloha Európskej komisie v procese hodnotenia finančnej situácie členských štátov je dobrým znamením pre budúcnosť spolupráce, pretože ju chráni pred nestabilitou, ktorá by hrozila, keby sa zvolil medzivládny prístup. Dúfajme, že po prijatí pozmeňujúceho a doplňujúceho návrhu k zmluve Európskou radou bude úspešne ratifikovaný v členských štátoch, čo umožní vytvorenie trvalého mechanizmu podľa plánu. Zapracovanie mechanizmu pre stabilitu do zmluvy je len jedným krokom podniknutým v poslednej dobe s cieľom zlepšiť konkurencieschopnosť eurozóny. Na zajtrajšom zasadnutí Rada taktiež zamýšľa akceptovať Pakt pre euro, ktorý bol prijatý 17. marca na stretnutí členských štátov patriacich do eurozóny. Som si istý, že hlavám štátov alebo predsedom vlád sa podarí dosiahnuť dohodu a tento plán nadobudne platnosť, čo umožní vystupňovať hospodársku spoluprácu v oblastiach ako zamestnanosť a verejné financie. Treba uvítať skutočnosť, že napriek počiatočným obavám členských štátov nepatriacich do eurozóny sa pakt prijal v takej podobe, že je otvorený pre všetky členské štáty, ktoré sa doň chcú zapojiť. To zaručuje, aspoň do určitej miery, že mechanizmus nepovedie k dvojrýchlostnej Európe.
<SPEAKER ID="131" NAME="João Ferreira" AFFILIATION="GUE/NGL">
písomne. - (PT) Toto zasadnutie Európskej rady sa koná v špecifickom kontexte pre Portugalsko. Hospodárska a sociálna kríza krajiny nadobúda bezprecedentnú hĺbku v dôsledku cesty, ktorú si zvolili členské štáty Európskej únie, a uplatňovania nimi diktovaných opatrení na vnútroštátnej úrovni: zintenzívnenie regresívnych politík, zvýšenie vykorisťovania pracujúcich, nové antisociálne opatrenia, ktoré prehlbujú nerovnosť, zvyšovanie nezamestnanosti a neistota zamestnania a zvyšovanie chudoby a sociálneho vylúčenia. Presne v tomto kontexte vláda pod tlakom a za potlesku EÚ predkladá ďalší balík uvedených úsporných opatrení - štvrtý.
<P>
Zámer riaditeľstva mocností EÚ je jasný: nasadiť hospodársky zraniteľnejším krajinám na krk ďalšiu neokoloniálnu slučku a zaútočiť na ich suverenitu s predpokladom vytvorenia podmienok na uplatnenie európskeho mechanizmu pre stabilitu. Všetko toto pod zámienkou udržania výsad, ktorým sa tešia veľké hospodárske a finančné záujmové skupiny - predovšetkým záujmové skupiny krajín, ktoré tvoria riaditeľstvo -, k čomu prispieva niekoľko nástrojov EÚ ako Pakt stability a rastu, Hospodárska a menová únia a euro. Tvárou v tvár tejto realite zareagovali portugalskí pracujúci na tieto pomery v sobotu v Portugalsku veľkou celonárodnou demonštráciou.
