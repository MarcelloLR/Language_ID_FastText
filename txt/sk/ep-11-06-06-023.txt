<CHAPTER ID="023">
Vonkajší rozmer sociálnej politiky, podpora pracovných a sociálnych noriem a sociálna zodpovednosť európskych podnikov (stručná prezentácia) 
<SPEAKER ID="221" NAME="Predsedajúci">
Ďalším bodom programu je správa pána Falbra v mene Výboru pre zamestnanosť a sociálne veci o vonkajšom rozmere sociálnej politiky, podpore pracovných a sociálnych noriem a sociálnej zodpovednosti európskych podnikov.
<SPEAKER ID="222" NAME="Richard Falbr">
spravodajca. - (CS) Ako som povedal vo svojom príhovore pred chvíľou, vonkajší rozmer sociálnej politiky zahŕňa opatrenia a iniciatívy EÚ zamerané na podporu pracovných a sociálnych noriem v tretích krajinách. Hoci lisabonská stratégia a iniciatíva Európa 2020 kladú na sociálnu politiku oveľa väčší dôraz ako kedykoľvek predtým, faktory konkurencieschopnosti a hospodárske faktory sú stále stredobodom pozornosti. Pri príprave tejto správy som preto prijal veľmi kritický prístup. Ak chceme, aby tretie krajiny, s ktorými rokujeme o dohodách, dodržiavali zásady a samotné základy európskeho sociálneho modelu, musíme sa týmto modelom riadiť aj v Európskej únii. Ak chceme, aby krajiny, s ktorými rokujeme o medzinárodných dohodách, dodržiavali základné dohovory Medzinárodnej organizácie práce (MOP), aj my sami ich musíme dodržiavať. Zjavne však vidieť, že niektoré členské štáty dohovory MOP porušujú.
<P>
Čo sa týka sociálnej zodpovednosti podnikov, je to nepochybne dobrá myšlienka, o ktorej sa diskutuje už od začiatku 70. rokov 20. storočia. Problémom však je, že ju nemožno vynucovať. Keď sme diskutovali o pripomienkach k tejto správe a o jej pozmeňujúcich a doplňujúcich návrhoch, bol vyjadrený aj názor, že by sa mala pripraviť smernica, pretože niektoré podniky sa jednoducho nesprávajú sociálne zodpovedným spôsobom. K správe bolo predložených viac ako 150 pozmeňujúcich a doplňujúcich návrhov, stále si však myslím, že je kritická. Európska únia musí urobiť viac na podporu Medzinárodnej organizácie práce, pretože je absurdné, že hoci predstierame jej podporu, čoraz menej krajín ratifikuje a dodržiava dohovory. Počas posledného volebného obdobia Komisia dokonca predložila návrhy napríklad v súvislosti so smernicou o pracovnom čase, ktoré boli v úplnom rozpore s dohovorom MOP č. 1 o pracovnom čase prijatým v roku 1919, ktorý stanovil pracovný týždeň na 48 hodín. Veľmi ma teší, že Parlament túto smernicu odmietol.
<P>
Tým sa dostávam na koniec svojej dôvodovej správy. Nemusím už nič dodávať, pretože toto je problém, ktorému každý rozumie. Predovšetkým chcem, aby sa dodržiavali sociálne práva a to, čo vyhlasujeme za najväčší úspech Európskej únie.
<SPEAKER ID="223" NAME="Vasilica Viorica Dăncilă" AFFILIATION="S&amp;D">
(RO) Podľa európskych štatistík výrazná väčšina pracovníkov v Európskej únii, najmä migrantov, nevyužíva sociálnu ochranu. Preto si myslím, že čo sa týka sociálnej ochrany pracovníkov v Európskej únii, treba presadzovať základné spoločné normy a ukladať tresty za porušovanie súčasných právnych predpisov. Ratifikácia revidovanej Európskej sociálnej charty by podporila vnútorné sociálne reformy na úrovni členských štátov EÚ a umožnila by aj proces harmonizácie vnútroštátnych právnych predpisov s právnymi predpismi EÚ. Je dôležité prijať politický záväzok podporovať a zaručiť sociálne normy a prispôsobiť právne a inštitucionálne mechanizmy konkrétnym normám a hodnotám európskych demokracií. Sociálne práva, ktoré zakotvuje táto dohoda, sú v súlade so sociálnym právom Spoločenstva a príslušnými normami členských štátov Európskej únie.
<SPEAKER ID="224" NAME="Tatjana Ždanoka" AFFILIATION="Verts/ALE">
Ako tieňová spravodajkyňa v mene skupiny Verts/ALE chcem jasne vyjadriť našu pozíciu v súvislosti s touto správou. V prvom rade, hoci uznávame, že konečný text môže ešte vylepšiť zajtrajšie hlasovanie, aj tak je dostatočne silný a chceme len zdôrazniť, že by sa mala posilniť úloha Medzinárodnej organizácie práce. V tejto otázke súhlasíme so spravodajcom.
<P>
Dobrovoľná sociálna zodpovednosť podnikov je dobrá vec, ale primárna úloha podporovať a chrániť ľudské práva náleží štátom a medzinárodným organizáciám. Nemyslíme si, že by sme sa v oblasti zodpovednosti podnikov mali vyhýbať právne záväzným normám.
<P>
Porušovanie základných zásad a práv na pracovisku sa nesmie používať ako legitímna porovnateľná výhoda a v dvojstranných a viacstranných vzťahoch s našimi partnermi musíme trvať na riadnom dodržiavaní noriem dôstojnej práce.
<SPEAKER ID="225" NAME="Ilda Figueiredo" AFFILIATION="GUE/NGL">
(PT) Vzhľadom na to, že v správe Medzinárodnej organizácie práce (MOP) o globálnej sociálnej bezpečnosti z roku 2010 sa uvádza, že viac ako 50 % všetkých pracovníkov nemá žiadnu sociálnu ochranu, je ľahké dospieť k záveru, že vo väčšine prípadov žiadna sociálna zodpovednosť podnikov neexistuje.
<P>
Komisia napriek tomu aj naďalej rokuje o dohodách o voľnom obchode, ktoré vo všeobecnosti slúžia len záujmom veľkých spoločností a finančných inštitúcií, neberie dostatočný ohľad na pracovné práva a nedokáže presadzovať slobodu zhromažďovania a právo na kolektívne vyjednávanie. Neprijíma potrebné opatrenia na účinné odstránenie diskriminácie na pracovisku či v profesionálnej sfére ani na odstránenie nútenej práce alebo neistej či slabo platenej práce vrátane detskej práce.
<P>
Táto správa by teda mala odsúdiť všetky tieto aspekty, ale neplní ten účel, ktorý by mala, takže dúfame, že Komisia zajtra predstaví viac z hľadiska konsolidácie svojho prístupu k týmto otázkam...
<P>
(Predsedajúci prerušil rečníčku.)
<SPEAKER ID="226" NAME="Jaroslav Paška" AFFILIATION="EFD">
(SK) Je pravdou, že aj v rámci Európskej únie je sociálna ochrana pracujúcich mnohokrát zabezpečená slabšie, ako by to malo byť.
<P>
Týka sa to najmä migrujúcich skupín obyvateľstva, ktoré cestujú za prácou do iných krajín, kde mnohokrát nepoznajú jazyk a miestne predpisy a potom samozrejme si nedokážu vybudovať také pozície, aké patria domácim zamestnancom.
<P>
Napriek tomu si ale myslím, že je dôležité, aby sa Európska únia usilovala o to, aby pravidlá a dohody Medzinárodnej organizácie práce boli aplikované v medzinárodných zmluvách aj s tretími krajinami, pretože ako poznáme pracovný trh a pracovné podmienky v Ázii, v Afrike alebo v iných oblastiach sveta, nazdávam sa, že musíme sa usilovať o to, aby postavenie pracujúcich aj v týchto regiónoch, aj v týchto oblastiach bolo výrazne zlepšené.
<P>
Takže ja osobne podporujem pána poslanca Falbra a jeho správu a som presvedčený, že otvára cestu na zlepšenie týchto pravidiel aj v Európe.
<SPEAKER ID="227" NAME="Silvia-Adriana Ţicău" AFFILIATION="S&amp;D">
(RO) Aj ja chcem zablahoželať spravodajcovi a zároveň vyzvať Európsku komisiu, aby prijala potrebné opatrenia na to, aby európske spoločnosti dodržiavali európske zásady a hodnoty, aj keď pôsobia v iných krajinách.
<P>
Európska únia musí presadzovať európsky sociálny model. Preto je mimoriadne dôležité dodržiavať zásady a hodnoty Európskej únie. Ľutujeme, že Európska únia nemá jednotný vzorec pre sociálnu doložku, ktorý by začlenila do všetkých dvojstranných obchodných dohôd. Chcem upozorniť na to, pani komisárka, že nedávno sa hlasovalo o horizontálnej dohode o civilnom letectve medzi Európskou úniou a Kanadou. Je to najambicióznejšia dohoda svojho druhu podpísaná Európskou úniou, hoci neobsahuje žiadne sociálne doložky. Obe strany sa zaviazali pracovať a rozvíjať rôzne veci v tejto oblasti. Musím však, žiaľ, zdôrazniť, že ľutujeme, že Európska únia nemá jednotný vzorec pre sociálnu doložku, ktorý by začlenila do medzinárodných dohôd.
<SPEAKER ID="228" NAME="Richard Howitt" AFFILIATION="S&amp;D">
Blahoželám Richardovi Falbrovi ku komplexnému prístupu k otázke medzinárodných pracovných noriem v jeho správe. Bolo mi potešením prispieť k jeho práci na konkrétnej otázke sociálnej zodpovednosti podnikov.
<P>
Dnes večer nám to dáva príležitosť ovplyvniť Komisiu predtým, ako zverejní svoje oznámenie o sociálnej zodpovednosti podnikov, tým, že ju požiadame, po prvé, aby zachovala otvorenú definíciu sociálnej zodpovednosti podnikov, ktorú nedávno prijala na fóre viacerých zainteresovaných strán, aby sa vrátila k zásade konvergencie, pokiaľ ide o súkromné a dobrovoľné iniciatívy v oblasti sociálnej zodpovednosti podnikov, čo bola jej predchádzajúca politika, aby predložila konkrétne návrhy na vytvorenie globálnych noriem v oblasti sociálnej zodpovednosti podnikov, najmä aktualizovaných usmernení OECD o nadnárodných podnikoch a nového Ruggieho rámca týkajúceho sa podnikov a ľudských práv, aby sa zaviazala dodržiavať zásadu integrovaného podávania správ o finančných, environmentálnych a sociálnych otázkach a o ľudských právach zo strany podnikov - čím sa skutočne otvorí cesta k možnosti budúcich právnych predpisov v tejto oblasti - a aby presadzovala zodpovednosť európskych podnikov v ich globálnych dodávateľských reťazcoch v reakcii na nedostatky v riadení identifikované v nedávnej edinburghskej štúdii, ktorú vypracovala Komisia.
<P>
Pani Redingová, Parlament vždy rád pomáha Komisii. Dúfam, že dnes večer vám tieto návrhy pomôžu.
<SPEAKER ID="229" NAME="Viviane Reding">
podpredsedníčka Komisie. - V mene môjho kolegu Lászlóa Andora by som chcela privítať skutočnosť, že návrh uznesenia, o ktorom sa dnes diskutuje, rieši toľko kľúčových aspektov vonkajšieho rozmeru sociálnej politiky.
<P>
Komisia jednoznačne podporuje užšiu spoluprácu na globálnej úrovni, pričom ciele zamestnanosti a sociálne ciele idú ruka v ruke s hospodárskymi cieľmi. Podporujeme najmä pokračovanie diskusie a koordináciu úsilia v rámci skupiny G20. V tejto súvislosti predstavujú prípravy na stretnutie ministrov práce a zamestnanosti skupiny G20 dobrý príklad rastúcej súdržnosti na celosvetovej úrovni.
<P>
Komisia tiež podporuje úzku spoluprácu s medzinárodnými organizáciami a medzi nimi, čo je dôležité - a citujem OECD a Medzinárodnú organizáciu práce - na dosiahnutie rovnakých podmienok na medzinárodnej úrovni a najmä na vytvorenie medzinárodných pracovných noriem.
<P>
Minulý týždeň sa začalo sté zasadnutie MOP, ktoré sa sústredí na nový dohovor MOP o pracovníkoch v domácnosti, teda na otázku, o ktorej tento Parlament nedávno diskutoval. Sociálna ochrana vrátane rozvoja iniciatívy pre základnú úroveň sociálnej ochrany je ďalšou oblasťou záujmu tohtoročnej konferencie MOP. Budeme pozorne sledovať diskusie o uplatňovaní pracovných noriem zakotvených v dohovore MOP a chcem zdôrazniť, že Komisia víta dôraz, ktorý dnešný návrh uznesenia kladie na potrebu celosvetového presadzovania základných pracovných noriem MOP a programu pre dôstojnú prácu zo strany EÚ, a to vrátane rodovej rovnosti a politiky nediskriminácie, čo sú veľmi komplexné otázky.
<P>
Komisia bude tiež naďalej podporovať udržateľný rozvoj, dôstojnú prácu, pracovné normy a sociálnu zodpovednosť podnikov v ďalších oblastiach politík, napríklad v obchodnej a rozvojovej politike. V roku 2011 chce Komisia predstaviť oznámenie o sociálnej zodpovednosti podnikov, v ktorom predloží návrhy na ďalšiu činnosť na medzinárodnej úrovni vrátane presadzovania sociálnej zodpovednosti podnikov vo vzťahoch s partnerskými krajinami.
<P>
Podľa nášho názoru je účasť podnikov dôležitá aj z hľadiska riešenia problémov, akými sú nezamestnanosť mladých ľudí, odborná príprava, zručnosti, zdravie a rozmanitosť pracovnej sily, zodpovedná reštrukturalizácia a miestny rozvoj, a to najmä vzhľadom na súčasné hospodárske a sociálne ťažkosti, ktorým Európa čelí.
<SPEAKER ID="230" NAME="Predsedajúci">
Rozprava sa skončila.
<P>
Hlasovanie sa uskutoční v utorok 7. júna o 12.00 hod.
<P>
Písomné vyhlásenia (článok 149)
<SPEAKER ID="230" NAME="Siiri Oviir" LANGUAGE="ET">
Veľký význam prikladám činnostiam a iniciatívam spojeným s vonkajším rozmerom sociálnej politiky Európskej únie, ktorých cieľom je presadzovať sociálne normy v tretích krajinách, aby sa okrem iného zabránilo novodobému otroctvu, v ktorom sa s ľuďmi zaobchádza len ako s "výrobnými strojmi" a nie ako s cennými jednotlivcami.
<P>
V dôsledku rozšírenej a rastúcej hospodárskej súťaže vo svete sa podmienky pracovníkov stále zhoršujú, pričom hlavnou obeťou škrtov sú mzdy pracovníkov a produktívny vek sa predlžuje s cieľom dosiahnuť zisky. Ak teda chceme zmeniť súčasný trend, musíme prejsť od slov k činom a realizovať program dôstojnej práce Medzinárodnej organizácie práce (MOP) a príslušné dohovory. V prípade potreby musíme tiež prijať mimoriadne opatrenia - rôzne hospodárske sankcie a obmedzenia - proti krajinám a spoločnostiam, ktoré ich trvale ignorujú. Príslušné sankcie by sa, samozrejme, mali dôrazne uplatňovať a nesmú vychádzať z túžby odstrániť hospodársku súťaž.
<P>
Porušovanie pracovných noriem tretími krajinami tiež prispieva k nadmerne vysokým clám v rozvinutých krajinách a na jednotnom trhu Európskej únie, takže ak chceme byť konkurencieschopní, musíme sa riadiť podmienkami MOP. Európska únia by v tejto situácii nemala ukazovať prstom, ale mala by namiesto toho predstaviť vlastné riešenia a kompromisy, ktoré prinesú zlepšenie.
<P>
Vítam nárast sociálnej zodpovednosti spoločností a úcty voči vlastným pracovníkom. Nemôžeme však akceptovať situáciu, keď sa povinnosti krajín a miestnych samospráv presúvajú na spoločnosti. To je skôr politika spojená s bývalým Sovietskym zväzom a krajinami dnešného Spoločenstva nezávislých štátov, kde orgány v podstate narábajú s peniazmi podnikov.
<SPEAKER ID="230" NAME="Sirpa Pietikäinen" LANGUAGE="FI">
Chcela by som zablahoželať pánovi Falbrovi k jeho vynikajúcej práci na správe o vonkajšom rozmere sociálnej politiky, podpore pracovných a sociálnych noriem a sociálnej zodpovednosti európskych podnikov. Politicky a hospodársky integrovaná EÚ potrebuje viac ako kedykoľvek predtým aj sociálny rozmer. Najmä teraz počas tejto hospodárskej krízy je dôležité zaručiť existenciu základných služieb, základného zabezpečenia a dôstojných životných podmienok pre všetkých občanov EÚ. Ako hovorí spravodajca, prístup k sociálnej politike, ktorý si Európa zvolí, by sa mal uplatňovať aj v našich vzťahoch s tretími krajinami. Únia musí dôraznejšie trvať na tom, aby podmienkou budúcich dohôd o obchode a investíciách bola ratifikácia, vykonávanie a monitorovanie medzinárodných dohôd. Navyše aj európske spoločnosti by mali byť povinné byť otvorenejšie, pokiaľ ide o ich účtovníctvo a subdodávateľské reťazce, aby silné sociálno-politické hodnoty Európskej únie nezostali len ilúziou.
