<CHAPTER ID="005">
Vyhlásenia predsedníctva
<SPEAKER ID="009" NAME="Predseda">
Presne pred týždňom, 26. novembra, sa v indickom Bombaji odohrala dramatická séria koordinovaných teroristických útokov. Podľa indického ministerstva vnútra v dôsledku týchto hrozných útokov prišlo o život takmer 190 ľudí, 22 z nich boli cudzinci. Dvesto ľudí bolo pri týchto útokoch zranených a doteraz nie je isté, koľkí z nich prežijú.
<P>
V mene Európskeho parlamentu by som chcel vyjadriť svoje pobúrenie nad týmto hrozným útokom na nevinných ľudí a vyjadriť svoju hlbokú sústrasť rodinám všetkých, ktorí útok neprežili.
<P>
Tiež by som rád uistil tých, ktorí boli počas týchto útokov zranení, a ich rodiny o našej podpore a úprimnej účasti.
<P>
Európsky parlament rozhodne odsudzuje tieto teroristické útoky a v tejto smútočnej dobe by chcel vyjadriť svoju solidaritu s Indiou, jej obyvateľmi a úradmi. Srdcom sme dnes všetci indickými občanmi.
<P>
Terorizmus je priamy útok na slobodu, ľudské práva a demokraciu. Terorizmus je pokusom prostredníctvom bezmedzného násilia zničiť naše hodnoty - hodnoty, ktoré nás zjednocujú v Európskej únii a v našich členských štátoch.
<P>
Dámy a páni, ako viete, delegácia parlamentného Výboru pre medzinárodný obchod bola v Bombaji práve v čase teroristických útokov.
<P>
Napriek veľkému zármutku, ktorý pociťujeme nad následkami tragických útokov, by sme chceli vyjadriť svoju radosť a úľavu, pretože všetci účastníci tejto cesty parlamentnej delegácie sú opäť s nami živí a zdraví. Niektorí členovia delegácie sa totiž nachádzali v hoteloch, ktoré boli počas útokov zasiahnuté, a boli priamo ohrození na životoch.
<P>
Vitajte všetci späť v Bruseli.
<P>
Dámy a páni, osobitne by som chcel privítať medzi nami: Ignasiho Guardansa, ktorý viedol delegáciu, Daniela Casparyho, Bélu Glattfeldera, Syeda Kamalla, Sajjada Karima, Eriku Mannovú, Jana Tadeusza Masiela a Miu De Vitsovú. Je skvelé, že ste všetci opäť tu.
<P>
(potlesk)
<P>
Som rád, že sú opäť s nami aj títo poslanci Európskeho parlamentu, ktorých rovnako srdečne vítam: Alberto Rodas, Christopher Ford, Levente Csaszi a Vladymyr Dedobbeleer a členovia politických skupín Arielle Roubyová a Barbara Melisová, ako aj tlmočníci Vincent Capet z Európskeho parlamentu a dvaja externí tlmočníci Karen Twidlová a Michael Hill.
<P>
(potlesk)
<P>
Všetci sme si vydýchli, že ste všetci v poriadku, a dúfam, že sa čoskoro aj duševne zotavíte z tohto hrozného zážitku.
<P>
Moja osobitná vďaka a uznanie patrí tým obyvateľom Indie, ktorí vám aj napriek neistej miestnej situácii poskytli svoju ochranu a pomoc.
<P>
Moja vďaka patrí aj konzulátom tých členských štátov Európskej únie, ktoré v duchu európskej zmluvy preukázali svoju solidaritu a poskytli vám v núdzi pomoc.
<P>
Chcel by som každému pripomenúť, že všetci občania Európskej únie, ktorých krajina pôvodu nemá miestne zastúpenie - ako v tomto prípade v Bombaji - sa môžu spojiť s konzulátom ktoréhokoľvek iného členského štátu EÚ. Takéto situácie sú úprimným prejavom konkrétnej solidarity medzi obyvateľmi Európskej únie.
<P>
(potlesk)
<P>
Kolegovia, dnes sa však naše myšlienky upriamujú najmä na obete útokov v Indii a na ich rodiny. Ich smrť a okolnosti, ktoré k nej viedli, sú zločiny, ktoré sa za žiadnych okolností nedajú akceptovať.
<P>
Terorizmus - bez ohľadu na to, kde k nemu dochádza a kto ho pácha - si vyžaduje rozhodné opatrenia a solidaritu. Európska únia je spolu s medzinárodným spoločenstvom vyzvaná na boj proti terorizmu v akejkoľvek forme.
<P>
V tomto boji sa riadime princípmi právneho štátu. Boj proti terorizmu sa môže viesť len v súlade s tými hodnotami, ktoré bránime.
<P>

<P>
Práve som sa dozvedel hroznú správu, že ani nie pred hodinou bol v španielskom meste Azpetia v Baskicku zavraždený 70-ročný podnikateľ, pán Ignacio Uría Mendizabal - za vraždou stojí pravdepodobne separatistická organizácia ETA, nie je to však zatiaľ potvrdené.
<P>
Chcem odsúdiť tento teroristický útok a vyjadriť svoj hlboký zármutok a úprimnú sústrasť rodine a priateľom pána Uríu. Chcem taktiež vyjadriť svoju solidaritu so španielskymi obyvateľmi, ich úradmi a demokratickými inštitúciami.
<P>
Chcel by som vás požiadať, aby ste povstali a pripomenuli si obete z Bombaja aj zavraždených občanov Európskej únie v Španielsku a venovali im spomienku.
<P>
(Parlament povstal a zachoval minútu ticha)
<P>

<P>
Dámy a páni, mnohí v týchto dňoch nosíte malú červenú stužku. Minulý týždeň v pondelok 1. decembra 2008 sme si pripomenuli 20. výročie Svetového dňa boja proti AIDS.
<P>
Aids-HIV je hrozné ochorenie, ktorým sa každých 24 hodín na celom svete infikuje približne 7 000 ľudí bez toho, aby o tom vedeli. Afrika, kde sa vírusom HIV infikovalo už 33 miliónov obyvateľov, je najvážnejšie postihnutým kontinentom.
<P>
Ale aj v Európe sa denne infikujú ľudia týmto vírusom. Podľa oficiálnych údajov Svetovej zdravotníckej organizácie (WHO) bolo v Európe od roku 1999 do roku 2006 potvrdených viac ako 800 000 nových ochorení, z toho takmer 270 000 prípadov bolo v členských štátoch Európskej únie.
<P>
Minimálne každá desiata nová infikovaná osoba má menej ako 25 rokov. Zdôrazňuje to naliehavú potrebu zvýšiť informovanosť, posilniť preventívne kampane a vykonávanie dobrovoľných, ako aj anonymných testov.
<P>
Musíme prijať politický záväzok s cieľom zvýšiť zdroje na boj proti tomuto ochoreniu a podniknúť opatrenia na jeho včasnú diagnostiku a následné poskytnutie podľa možnosti čo najrýchlejšej starostlivosti a liečby.
<P>
V mene Európskeho parlamentu by som rád výslovne požiadal členské štáty, aby prijali opatrenia, ktorými by sa predišlo akejkoľvek diskriminácii a stigmatizácii infikovaných ľudí.
<P>
(potlesk)
