<CHAPTER ID="008">
Vysvetlenia hlasovania
<P>
Ústne vysvetlenia hlasovania
<SPEAKER ID="111" NAME="Filip Kaczmarek" AFFILIATION="PPE">
(PL) Vážený pán predsedajúci, hlasoval som za uznesenie o stratégii Európskej únie pre podunajskú oblasť, pretože si myslím, že Európska únia potrebuje takéto regionálne stratégie. Som presvedčený, že realizácia takýchto stratégií môže mať veľmi pozitívny vplyv na regionálny rozvoj, v dôsledku čoho môže ovplyvniť život obyvateľov príslušných regiónov a zlepšiť jeho kvalitu. Občania Európskej únie sú nepochybne cieľom našej činnosti - činnosti Parlamentu a Európskej únie. Z tohto dôvodu som hlasoval za prijatie tohto uznesenia.
<SPEAKER ID="112" NAME="Bernd Posselt" AFFILIATION="PPE">
(DE) Vážený pán predsedajúci, vítam stratégiu pre podunajskú oblasť ako niečo, čo je úplne európske. Spája zakladajúceho člena EÚ, menovite Nemecko, s dvoma najnovšími členmi, Bulharskom a Rumunskom. Takisto spája budúcu kandidátsku krajinu, Chorvátsko, s krajinou, ktorá sa usiluje o štatút kandidáta, menovite Srbsko. Som rád, že zámerom je taktiež zaradiť Českú republiku, Čiernu horu a pár ostatných krajín, ktoré z historického a geografického hľadiska patria do tejto skupiny, aj keď sa nenachádzajú priamo v podunajskej oblasti.
<P>
Rád by som však požiadal o to, aby z toho všetkého nebolo vynechané Bavorsko. Ak by bolo nezávislé, bolo by druhým najväčším štátom na Dunaji hneď po Rumunsku. Bavorsko má veľký záujem o stratégiu pre podunajskú oblasť. Preto som vďačný a spokojný, že teraz túto stratégiu presadzujeme.
<P>

<SPEAKER ID="113" NAME="Daniel Hannan" AFFILIATION="ECR">
Vážený pán predsedajúci, znovu sme svedkami toho, ako Európska únia povyšuje zdanie nad skutočnosť, ako povyšuje motív nad záver. Práve sme hlasovali o sérii uznesení, ktoré odsudzujú porušovanie ľudských práv v Číne. Ale čo v skutočnosti Európska únia robí? Izolujeme Taiwan, v podstate sme súhlasili s predajom zbraní komunistickému režimu v Pekingu a spolupracujeme na vytvorení súpera pre americký systém GPS, ktorému prezident Chirac hovorí "technologický imperializmus".
<P>
Pozrite sa, ako bolo pokrytectvo povýšené na hlavný princíp! Nariekame nad ľudskými právami, a potom posielame peniaze hnutiu Hamas. Odmietame sa zaoberať problematikou odporcov Castrovho režimu na Kube, ignorujeme demokraciu v rámci svojich hraníc v prípade, keď sa referendá skončia inak, ako si želáme, ale presviedčame samých seba, že my sme stále tí "dobrí" s odôvodnením - pozrite sa na text nášho uznesenia o ľudských právach!
<P>
Budeme svedkami mimoriadnej udalosti - vyslania barónky Ashtonovej ako našej zahraničnej predstaviteľky do Iránu a na Kubu a podobné miesta, aby tam oznámila, že ich demokracia je nedostatočná, pričom ona sama sa ešte ani raz vo svojej doterajšej kariére nezúčastnila ako kandidátka na voľbách, ani nevyzvala svojich spoluobčanov, aby hlasovali za ňu alebo proti nej.
<P>
Ak smiem, ukončím svoj prejav tým, že zablahoželám dobrým ľuďom zo štátu Massachusetts k tomu, že sa postavili proti neúnosnému zdaneniu a neprimeranej vláde. Boli to práve občania štátu Massachusetts, ktorí začali revolúciu, aby odmietli myšlienku, že dane možno vyberať bez všeobecného súhlasu. Takúto revolúciu potrebujeme opäť tu v Európe.
<SPEAKER ID="114" NAME="Mirosław Piotrowski" AFFILIATION="ECR">
(PL) Vážený pán predsedajúci, chcem vyjadriť svoju spokojnosť nad tým, že Európsky parlament prijal uznesenia o útokoch na príslušníkov kresťanských menšín. Poslanci Európskeho parlamentu nemôžu mlčať, pokiaľ ide o útoky na kresťanské menšiny na celom svete, pretože táto problematika sa týka založenia a koreňov štátov Európskej únie. Aby náš hlas znel dôveryhodne, mali by sme dnes prijať dva pozmeňujúce a doplňujúce návrhy predložené Európskymi konzervatívcami a reformistami, aby sme sa dištancovali od rozhodnutia Európskeho súdu pre ľudské práva týkajúceho sa krížov. Ľutujem, že sa to nestalo, pretože si musíme pripomínať kľúčovú úlohu, ktorú kresťanstvo zohrávalo pri formovaní historickej a kultúrnej identity Európy, a zároveň presadzovať a ochraňovať tieto hodnoty vo svete, ako aj v rámci Európskej únie.
<SPEAKER ID="115" NAME="Predsedajúci">
Vážený pán Piotrowski, dovolil som vám prehovoriť, aj keď ste na to nemali právo, pretože vysvetlenia hlasovania sú prijateľné len pre stratégiu pre podunajskú oblasť, ale nie pre mimoriadne uznesenia. Vy ste sa však práve vyjadrili, pre budúcnosť preto vyhlasujem, že vysvetlenia hlasovania v prípade mimoriadnych uznesení nebudú povolené. Z tohto dôvodu, v záujme rečníkov, ktorí sa prihlásili vopred, takisto vyhlasujem, že vysvetlenia hlasovania sa môžu týkať len Európskej stratégie pre podunajskú oblasť.
<P>

<P>
Ústne vysvetlenia hlasovania
<P>
Návrh uznesenia
<SPEAKER ID="118" NAME="Ryszard Czarnecki" AFFILIATION="ECR">
(PL) Vážený pán predsedajúci, aj ja by som rád hovoril o diskriminácii kresťanov v Afrike a Ázii, ale, samozrejme, vyjadrím sa aj k našej stratégii o neobyčajne dôležitej záležitosti. Nezabúdajme, že Dunaj je po Voľge druhou najdlhšou riekou v Európe. Dunaj preteká cez 10 európskych štátov a 17 štátov leží v povodí rieky Dunaj. Samozrejme je to otázka zodpovednosti a úlohy pre Európsku úniu, pretože okrem toho sú tieto krajiny v súčasnosti zasiahnuté veľmi ťažkou krízou. Hovorím takisto o členských štátoch Európskej únie. Európska únia týmto spôsobom preukazuje určitú dávku solidarity. Dúfam, že aj v ostatných prípadoch bude konať podobným spôsobom.
<SPEAKER ID="119" NAME="Bogusław Liberadzki" AFFILIATION="S&amp;D">
(PL) Vážený, pán predsedajúci, hlasoval som za uznesenie o stratégii pre podunajskú oblasť. Prečo? Pretože dokazuje, že Európska únia je otvorená k špecifickým regiónom, ktoré majú spoločné napríklad to, že cez ne preteká dlhá rieka. Takisto by som rád vyjadril svoju spokojnosť so skutočnosťou, že Európski konzervatívci a reformisti predložili tieto doplňujúce a pozmeňujúce návrhy. Tým sa naše uznesenie objasnilo. Bol by som rád, keby sme sa po tomto uznesení sústredili na ostatné charakteristické regióny, akým je napríklad oblasť rieky Odry.
<P>
Písomné vysvetlenia hlasovania
<SPEAKER ID="994" NAME="Maria Da Graça Carvalho  " AFFILIATION="PPE">
písomne. (PT) Vítam závery Európskej rady z 18. a 19. júna 2009, ktorými požiadala Európsku komisiu, aby do konca roku 2011 vypracovala stratégiu Európskej únie pre podunajskú oblasť. Hlasujem za návrh tohto uznesenia. Podunajská oblasť čelí niekoľkým problémom a stratégia pre túto oblasť zlepší spojenie a komunikačné systémy, ochráni životné prostredie a podporí rast, tvorbu nových pracovných miest a bezpečnosť. Je dôležité, aby Komisia čo najviac využila operatívne skúsenosti, ktoré získala v súvislosti so stratégiou pre oblasť Baltského mora, a zároveň, aby jej stratégia bola založená na rozhodnutí vlád a občanov členských štátov a regiónov s cieľom prekonať spoločné naliehavé problémy. Je takisto dôležité prispôsobiť túto stratégiu stratégii EÚ 2020 a správe Komisie s názvom Regióny 2020, aby sa vyriešili hlavné problémy, akými sú globalizácia, demografické trendy, zmena klímy a využívanie a dodávky energie, ktorým Európa v súčasnosti čelí. Zároveň naliehavo žiadam Parlament, aby vypracoval postup uvažovania nad budúcou európskou politikou súdržnosti a aby navrhol nové možné stratégie pre ostatné regióny s cieľom ich prispôsobenia sa zmenám a tlakom globalizovaného sveta.
<SPEAKER ID="993" NAME="Vasilica Viorica Dăncilă  " LANGUAGE="RO">
Myslím si, že dôležitosť podpory stratégie Európskej únie pre podunajskú oblasť uľahčí Európskej únii vykonávať úlohy v jej bezprostrednom susedstve, vyzdvihne jej možnú úlohu pri vytváraní stability v regiónoch juhovýchodnej a východnej Európy prostredníctvom špecifických projektov, ktoré podporujú hospodársky a sociálny rozvoj týchto regiónov. Skutočnosť, že členské štáty hraničiace s riekou Dunaj prevzali zodpovednosť za podporu návrhu na vytvorenie stratégie pre podunajskú oblasť na úrovni EÚ, potvrdzuje ich schopnosť prispieť k podpore významných podnetov, ktoré umožňujú zabezpečiť pokračovanie procesu európskej integrácie.
<SPEAKER ID="125" NAME="Ioan Enciu  " LANGUAGE="RO">
Hlasoval som za spoločné uznesenie Európskeho parlamentu pre podunajskú oblasť navrhujúce, aby sa stratégia Európskej únie pre tento región vypracovala s maximálnou naliehavosťou. Táto stratégia výrazne povzbudí vzájomnú spoluprácu medzi regiónmi a bude obsahovať nasledujúce ciele: rozvoj a modernizácia riečnej dopravy na vodnej trase Rýn/Meuse - Mohan - Dunaj, ako aj cestnú a železničnú dopravu v podunajskej oblasti, rozvoj a účinné využívanie zdrojov obnoviteľnej energie s ohľadom na znižovanie emisií uhlíka a zvyšovanie energetickej bezpečnosti, ochrana životného prostredia prostredníctvom realizácie projektov zameraných na obnovu a ochranu ekosystému v regióne, efektívne využívanie fondov EÚ a prilákanie investícií a podpora cestovného ruchu. Všetky tieto ciele sa objavujú v stratégii EÚ 2020.
<P>
Táto stratégia bude mať pozitívny účinok na Rumunsko, predovšetkým na prepojenie krajiny s európskou dopravnou sieťou, bude ochraňovať národné dedičstvo delty rieky, ako aj sociálno-ekonomický rozvoj lokalít v povodí rieky Dunaj a na ostatných miestach.
<SPEAKER ID="126" NAME="Diogo Feio  " AFFILIATION="PPE">
písomne. - (PT) Pevne verím, že k celkovému rozvoju Európskej únie môže dôjsť len za predpokladu, že sa vo všetkých regiónoch EÚ bude uplatňovať primeraná rozvojová politika, ktorá bude rešpektovať ich odlišnosti, potreby a špecifické črty.
<P>
Podľa môjho názoru územná súdržnosť predstavuje vytvorenie rozličných stratégií pre jednotlivé regióny, podporu trvalo udržateľného rozvoja s ohľadom na využívanie environmentálneho a hospodárskeho potenciálu.
<P>
Som si vedomý skutočnosti, že makroregionálne stratégie sú zamerané na podporu vyrovnaného regionálneho rozvoja v rámci EÚ a využívanie existujúcich zdrojov.
<P>
V neposlednom rade uznávam strategickú, územnú, environmentálnu a kultúrnu dôležitosť rieky Dunaj v strednej Európe. Z týchto dôvodov hlasujem za návrh uznesenia o stratégii EÚ pre podunajskú oblasť.
<SPEAKER ID="127" NAME="José Manuel Fernandes  " LANGUAGE="PT">
Toto uznesenie podporuje stratégiu pre podunajskú oblasť s premysleným a územne založeným prístupom k tejto dôležitej rieke a umožňuje dlhodobý a komplexný rozvoj regiónu, ktorý sa rozprestiera na území vyše 14 európskych krajín.
<P>
Navrhnutá stratégia umožní koordinovanú a komplexnú politiku, ktorá môže dosiahnuť synergické účinky, presadzovať súdržnosť a podporiť hospodársky rast a konkurencieschopnosť a súčasne ochraňovať životné prostredie.
<P>
Ciele, ktoré musia byť dosiahnuté a uvedené do súladu, zahŕňajú modernizáciu prístavov, zlepšenie splavnosti rieky (s koridorom nákladnej dopravy, vzájomným prepojením a intermodalitou so Severným morom), zlepšenie kvality vody, ochranu celého povodia rieky Dunaj a v neposlednom rade ochranu ekosystémov, ktoré patria do siete Natura 2000.
<P>
Preto by Komisia mala čoskoro začať rokovať s krajinami, ktoré sa nachádzajú na území pozdĺž Dunaja, aby sa príslušná stratégia objasnila do konca tohto roka a uviedla do súladu s budúcim viacročným finančným rámcom.
<SPEAKER ID="128" NAME="João Ferreira  " AFFILIATION="GUE/NGL">
písomne. - (PT) Súhlasíme s vytvorením stratégie pre podunajskú oblasť, ktorá bude založená na predošlých konzultáciách a spolupráci medzi krajinami a regiónmi nachádzajúcimi sa pozdĺž toku rieky Dunaj. Takáto stratégia podporí hospodársku a sociálnu súdržnosť v daných regiónoch a územnú súdržnosť bez ohrozenia ktoréhokoľvek z nich. Táto stratégia si vyžaduje zlepšenie ekologického stavu rieky Dunaj spolu s rozvojom rozsiahleho plánu na zachovanie a obnovu rastlinných a živočíšnych druhov.
<P>
Okrem toho sa prejavuje ako pozitívna stratégia v návrhu na zlepšenie multikultúrneho prostredia rieky Dunaj, kultúrneho dialógu a ochranu jeho kultúrneho a historického dedičstva. Ako sa uvádza v správe, veríme, že realizácia tejto stratégie nesmie byť v rozpore s úlohami regionálnej a miestnej vlády, ale musí byť založená na spolupráci medzi krajinami a oblasťami v rámci tohto regiónu.
<SPEAKER ID="992" NAME="Jacek Olgierd Kurski  " LANGUAGE="PL">
Stratégia pre podunajskú oblasť, ktorú sme pripravili a o ktorej sme dnes hlasovali, umožňuje podporu regionálnej a cezhraničnej spolupráce. Povodie rieky Dunaj v súčasnosti zjednocuje 10 európskych štátov - Nemecko, Rakúsko, Slovensko, Maďarsko, Chorvátsko, Srbsko, Bulharsko, Rumunsko, Moldavsko a Ukrajinu. Väčšina týchto štátov je členom Európskej únie alebo ašpirujú na členstvo v Európskej únii. Z toho dôvodu je podunajská oblasť významným faktorom, ktorý zlučuje rozličné programy kohéznej politiky EÚ, ako aj programy pre kandidátske krajiny a krajiny zahrnuté do Európskej susedskej politiky. Dnes sme prijali určitý náčrt plánu podpory pre oblasť povodia rieky Dunaj. Ale či už program zostane len na papieri alebo sa tento model naplní špecifickým obsahom, to závisí od skutočnosti, či sa nájdu dodatočné prostriedky, ktoré neovplyvnia alebo neznížia rezervy určené pre politiku súdržnosti v jednotlivých krajinách. Dúfam, že stratégia súdržnosti pre podunajskú oblasť prispeje k nárastu prosperity a udržateľnému a trvalému rozvoju, že vytvorí nové pracovné miesta a zaistí bezpečnosť v regióne.
<SPEAKER ID="129" NAME="Petru Constantin Luhan  " LANGUAGE="RO">
Hlasoval som za vypracovanie rozvojovej stratégie pre podunajskú oblasť, čo nám umožní požiadať Komisiu, aby navrhla príslušný dokument tak rýchlo, ako to bude možné, a zároveň zohľadniť špecifické konzultácie s odborníkmi v príslušnej oblasti a regiónoch, identifikovať dostupné finančné zdroje a zapojiť štáty mimo územia EÚ. Táto stratégia sa musí sústrediť na aspekty súvisiace s ochranou životného prostredia a kvalitou vody, hospodárskym potenciálom a transeurópskymi dopravnými sieťami. Uznesenie o stratégii EÚ pre podunajskú oblasť zdôrazňuje úlohu a dôležitosť rozsiahlych rokovaní s miestnymi predstaviteľmi, ktorých musí Európska komisia zorganizovať, aby mohli byť záujmy občanov prezentované čo najpresnejšie.
<P>
Uznesenie okrem toho stanovuje, že akákoľvek stratégia týkajúca sa makroregiónov musí byť začlenená do politiky súdržnosti, ktorá je koordinačnou politikou na úrovni Európskej únie. Navyše bude potrebné vykonať analýzu pridanej hodnoty, ktorú vytvorí táto stratégia z hľadiska európskej územnej súdržnosti. Myslím si, že je potrebné uviesť do súladu stratégiu TEN-T (transeurópska dopravná sieť), v ktorej Dunaj patrí do bodu 18 s novou stratégiou územného a hospodárskeho rozvoja, aby rozvoj prebehol kohéznym spôsobom.
<SPEAKER ID="130" NAME="Nuno Melo  " LANGUAGE="PT">
Vzhľadom na strategický význam podunajskej oblasti vyplývajúci z jej polohy sú užšie vzťahy medzi všetkými krajinami v tomto regióne rozhodujúce, predovšetkým pre krajiny, ktoré ešte nie sú členmi EÚ. Napomôže to integráciu v prípade budúceho rozšírenia EÚ. Preto je vykonanie všetkých odporúčaní schválených v tomto návrhu uznesenia rozhodujúce v prípade, ak bude navrhovaná stratégia EÚ pre podunajskú oblasť hotová do konca roku 2010.
<SPEAKER ID="131" NAME="Andreas Mölzer  " AFFILIATION="NI">
písomne. - (DE) Stratégia EÚ pre podunajskú oblasť predstavuje primeraný model pre koordináciu opatrení EÚ pre tento súvislý región. Popri záležitostiach týkajúcich sa samotnej rieky, ako napríklad zlepšenie kvality vody a ekologickej situácie by mohol program, ktorý má Komisia vypracovať, viesť k hospodárskym a administratívnym synergiám. Navrhnutá správa predložila v tejto súvislosti niekoľko dobrých návrhov, a preto som za ňu hlasoval.
<SPEAKER ID="132" NAME="Wojciech Micha Olejniczak  " LANGUAGE="PL">
Schvaľujem uznesenie o európskej stratégii pre podunajskú oblasť. Územná súdržnosť je uvedená v Lisabonskej zmluve ako jedna z priorít Európskej únie. Využívanie stratégie pre podunajskú oblasť sa týka mnohých oblastí, akými sú sociálna politika, kultúra a vzdelanie, ochrana životného prostredia, dopravná infraštruktúra a trvalý hospodársky rozvoj. Skutočnosť, že stratégia a jej riešenia majú v týchto oblastiach veľký vplyv, dokazuje, že regionálne stratégie by sa mali ďalej vypracovávať a realizovať. Podunajská oblasť potrebuje stratégiu, podporu a naše opatrenia, pretože táto záležitosť sa týka mnohých európskych krajín. Šesť z nich je členom EÚ a zvyšné štáty sú potenciálnymi kandidátmi. Vplyv regiónu je takisto dôležitý pre ostatné krajiny, ktoré s danou záležitosťou nie sú priamo prepojené.
<P>
Myšlienka založenia funkčných regiónov - makroregiónov - začala s uvedením stratégie pre oblasť Baltského mora. Stratégia pre podunajskú oblasť, ako ostatné makroregionálne stratégie, ktoré naplánovala EÚ, si kladú za hlavný cieľ posilnenie integrácie pomocou spolupráce na regionálnej a miestnej úrovni. Je veľmi dôležité, aby vlády, miestne samosprávy, mimovládne organizácie a občania spolu s Európskou úniou pracovali na rozvoji a realizácii riešení, ktoré prijali, pretože spolu s nami tvoria Európsku úniu.
<SPEAKER ID="133" NAME="Artur Zasada  " LANGUAGE="PL">
Mali by sme podporovať každú iniciatívu EÚ, ktorá sa zameriava na spoluprácu a posilnenie regionálnych podnetov a prispieva k zvýšenej hospodárskej spolupráci, zlepšenej dopravnej infraštruktúre a lepšej ochrane životného prostredia. Stratégia pre podunajskú oblasť potvrdzuje nárast dôležitosti makroregionálneho prístupu k regionálnej politike Európskej únie. Na jednej strane budú vďaka tomuto prijatému dokumentu posilnené vzťahy medzi starými, novými a možnými budúcimi členmi EÚ a na druhej strane vzťahy medzi strednou Európou a oblasťou Čierneho mora. Verím, že v blízkej budúcnosti sa podobným spôsobom schváli koncepcia týkajúca sa oblasti rieky Odra. Spojila by Baltské more s Jadranským a smerovala by zo Švédska cez Poľsko, Českú republiku, Slovensko a Maďarsko do Chorvátska.
<SPEAKER ID="134" NAME="Predsedajúci">
To nie je možné, pán Zasada. Už som predtým vysvetlil, že vysvetlenia hlasovania o mimoriadnych uzneseniach nie sú možné. Vysvetlenia hlasovania sa môžu týkať len európskej stratégie pre podunajskú oblasť. Je mi ľúto, ale nebolo to moje rozhodnutie.
