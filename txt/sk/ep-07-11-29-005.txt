<CHAPTER ID="005">
Rozhodné právo pre zmluvné záväzky(Rím I) (rozprava) 
<SPEAKER ID="045" NAME="Predsedajúci">
Ďalším bodom je správa o Rozhodnom práve pre zmluvné záväzky (Rím 1), ktorú predkladá pán Dumitrescu v mene Výboru pre právne veci.
<SPEAKER ID="046" NAME="Franco Frattini">
člen Komisie. - (FR) Pán predsedajúci, teší ma, že rokovania priniesli také vynikajúce výsledky. Podporujeme kompromis, o ktorom sa teraz diskutuje. Pokiaľ ho, dámy a páni, schválite, zatiahneme tým oponu za dvoma rokmi diskusií, ktoré očividne ukázali, aká dôležitá je táto téma pre európsky súdny priestor a vnútorný trh. Predovšetkým by som rád poďakoval spravodajcovi pánovi Dumitrescuovi, ktorého efektívny prístup veľmi pomohol k dosiahnutiu úspešného výsledku, a rovnako chcem poďakovať aj tieňovým spravodajcom zo všetkým politických skupín.
<P>
Rok 2007 bol podľa môjho názoru dôležitým rokom pre harmonizáciu medzinárodného práva súkromného v Spoločenstve v oblasti občianskych a obchodných záväzkov. Nariadenie Brusel I o súdnej príslušnosti, ktoré sa vzťahuje rovnako na zmluvy, ako aj na protiprávne činnosti, bude teraz doplnené nariadením Rím II o rozhodnom práve pre protiprávnu činnosť, ktorého výsledkom bolo tento rok v máji dohodovacie konanie v oblasti "súdnictva a bezpečnosti", a nariadenie Rím I.
<P>
Kompromis dosiahnutý v článku 5 predstavuje pre spotrebiteľa krok vpred. Článok je rovnako zlučiteľný s nariadením Brusel I, podľa ktorého smie byť proti spotrebiteľovi vedené súdne konanie len súdom v štáte jeho trvalého pobytu. Rovnako chcem potvrdiť, že sa Komisia zaviazala predložiť spoluzákonodarcovi v rámci správy o použití nariadenia Rím I štúdie o dvoch dôležitých otázkach, v ktorých kompromisom nebolo možné harmonizovať pravidlá na úrovni Spoločenstva. Ide o postúpenie pohľadávok a o poistné zmluvy. V tomto prípade budú príslušné opatrenia realizované neskôr, keď sa ukáže, že je to nutné. Všeobecná správa sa bude venovať taktiež článku 5 o spotrebiteľských zmluvách a najmä tomu, či je v súlade s pravidlami súkromného medzinárodného práva aplikovateľného na spotrebiteľské zmluvy. Chcem však upozorniť na to, že sa správa nebude zaoberať hmotným spotrebiteľským právom.
<P>
Pokiaľ ide o poistné zmluvy, rovnako Komisia, ako aj Rada považovali za nutné vydať vyhlásenie, ktoré jasne hovorí, že zaraďovaním zvláštnych pravidiel do nariadenia Rím I sa nesmie zdržať práca na návrhu smernice Solventnosť II. Pokiaľ má Parlament záujem, môže sa k tomuto vyhláseniu tiež pripojiť.
<P>
Ako je vám známe, Komisia vydala druhé vyhlásenie, konkrétne k bodu odôvodnenia 16b, aby zdôraznila svoje právo iniciatívy v oblasti vonkajších právomocí. Chcem poukázať na to, že sa chystáme navrhnúť ukážkový mechanizmus, ktorý umožní členským štátom uzatvárať bilaterálne dohody s tretími krajinami v oblastiach, kde platia povinnosti Spoločenstva. Komisia však bod odôvodnenia 16b prijala, aby nestavala prekážky dohode hneď pri prvom čítaní.
<P>
Na záver by som chcel zdôrazniť, že súhlasíme s názorom Parlamentu o dôležitosti alternatívnych postupov pri riešení sporov týkajúcich sa zmlúv uzavretých pomocou internetu. Preto aktívne podporujeme rozvoj týchto postupov, a to prostredníctvom smernice o sprostredkovaní a tým, že budujeme európsku sieť na pomoc spotrebiteľom, ktorí si želajú viesť mimosúdne konanie v inom členskom štáte.
<P>
Dúfam teda, že Parlament dnes potvrdí dohodu vyjednanú s Radou, tak aby Rada mohla prijať pozmeňujúce a doplňujúce návrhy Parlamentu na svojom zasadnutí budúci týždeň v dňoch 6. a 7. decembra 2007.
<SPEAKER ID="047" NAME="Cristian Dumitrescu">
spravodajca. - (FR) Pán predseda, pán predsedajúci, pán komisár, dámy a páni, dnes budeme hlasovať o druhom nástroji medzinárodného súkromného práva, o budúcom nariadení o rozhodnom práve pre zmluvné záväzky, o vzácnom práve Spoločenstva - dokumente s čistým právnym obsahom.
<P>
Napriek svojej odbornosti je však toto nariadenie ohromne aktuálne pre občanov Európy. Zmluvné právo je ústredným prvkom celého hospodárskeho a spoločenského života a zmluvy v rámci jednotného trhu sú čím ďalej tým častejšie uzatvárané medzi subjektmi z rôznych členských štátov. Preto je tento právny nástroj, ktorý stanovuje jednotné pravidlá o rozhodnom práve, taký dôležitý. Riešenia, ktoré sme nakoniec prijali v pozmeňujúcich a doplňujúcich návrhoch, ktoré vám predložíme na hlasovanie, sú výsledkom srdečnej, ambicióznej a inovatívnej spolupráce s tieňovými spravodajcami pánom Gauzèsom, pani Wallisovou a pani Frassoniovou aj s portugalským predsedníctvom a koordinátormi politických skupín vo Výbore pre právne veci, pánom Medinom Ortegom a pánom Lehnom. Rovnako musím veľmi poďakovať pani Marii Bergerovej, mojej predchodkyni vo funkcii spravodajkyne.
<P>
Spočiatku sa mi zdali všetky problémy neprekonateľné, hlavne ako poslancovi jedného z najnovších členských štátov. Musím podotknúť, že v snahe nahradiť Rímsku dohodu o rozhodnom práve pre zmluvné záväzky Európska komisia možno pomerne naivne tvrdila, že sa snaží dodať existujúcemu nástroju rozmer Spoločenstva, avšak v skutočnosti vykonala radikálne zmeny. To vyvolalo rozsiahlu kritiku o tom, ako Komisia nesplnila svoju povinnosť vykonať hodnotenie vplyvu.
<P>
Predtým než sa budem venovať článku 5, ktorý bol najväčší problém, s ktorým sme sa stretávali, stručne popíšem hlavné body, ktoré sme dosiahli. Ťažiskom tohto nariadenia nie je článok 5, ale článok 3, ktorý stanovuje základnú zásadu, že strany sú nezávislé, a článok 4, ktorý obsahuje pravidlá o rozhodnom práve v prípadoch, keď účastníci žiadne rozhodné právo nezvolili. Rada sa držala postupu prijatého tunajším Výborom pre právne veci. Je nutné poznamenať, že v tomto postupe spolurozhodovania Parlament a Rada aktívne rozšírili rozsah budúceho nariadenia o poistné a prepravné zmluvy a vyjasnili tak pravidlá imperatívnych ustanovení a záväzných pravidiel.
<P>
Ak sa teraz vrátime k spornej otázke, k článku 5, je nutné povedať, že tu Parlament dosiahol jasné víťazstvo, a to pomocou úzkej a priateľskej spolupráce medzi spravodajcom a tieňovými spravodajcami. Problém bol v tom, že návrh Komisie vychádza z Rímskej dohody a uvádzal, že okrem určitých výnimiek má platiť pre zmluvy medzi spotrebiteľmi a obchodníkmi rozhodné právo spotrebiteľa. Úskalím tejto verzie článku 5 navrhovanej Komisou bolo to, že podnikatelia, predovšetkým tí, ktorí prevádzkujú činnosť elektronicky, by museli vypracovať zvláštne obchodné podmienky pre každý členský štát EÚ. To by bolo nerealizovateľné pre malé a stredné podniky, ktoré nemajú rovnaké príjmy ako veľké nadnárodné firmy, a výsledkom by bola nesmierna prekážka pre malé a stredné podniky, ktoré by chceli vykonávať elektronický obchod v rámci jednotného trhu. Spravodajca si je celkom určite vedomý toho, že malé a stredné podniky sú hybnou silou európskeho hospodárstva a prinášajú pracovné miesta a inovácie. Menšie členské štáty mali okrem toho aj obavu, že budú z trhu elektronického obchodovania vylúčené.
<P>
Nakoniec bolo prijaté riešení, ktoré spočívalo v návrate k zjednodušenej verzii článku 5 Rímskej dohody. Nový článok 5 stanoví zásadu, že rozhodné právo by malo byť právo spotrebiteľa, avšak umožňuje stranám, aby si rozhodné právo zvolili sami. Vzhľadom na to, že väčšina zmlúv medzi spotrebiteľom a obchodníkom je štandardná zmluvy, ktorú je možné len prijať alebo neprijať, v praxi to znamená, že podnikatelia budú používať vlastné rozhodné právo. Keďže článok 5 stanovuje, že voľba rozhodného práva podlieha záväzným pravidlám štátu, kde mám spotrebiteľ svoje trvalé bydlisko, ponúka riešenie, ktoré je v prospech spotrebiteľov. Článok 5, ktorý navrhujeme, teda poskytuje výhodné riešenie pre obe strany, v jeho rámci je spotrebiteľovi zaručená maximálna ochrana a malé a stredné podniky budú mať možnosť ponúkať tovar a služby na internete na základe zmlúv podľa ich vlastného práva.
<P>
Na záver vás musím upozorniť na krátky bod, na odôvodnenie, ktoré stanovuje, že Spoločenstvo môže v budúcnosti prijať štandardné obchodné podmienky pre elektronické zmluvy medzi spotrebiteľmi a obchodníkmi. Posledným výrazným krokom vpred je zaradenie poistných zmlúv, ktoré bolo predmetom zdĺhavých vyjednávaní medzi členskými štátmi - na to už odkazoval aj pán komisár Frattini - a zaradenie prepravných zmlúv.
<P>
Posledná vec, ktorú rozhodne musím spomenúť, je tá, že Spojené kráľovstvo, ktoré sa najprv rozhodlo z dôvodu istých výhrad k Rímskej dohode nepripojiť, teraz podľa všetkého sa predsa len pripojí, vzhľadom na doplnené znenie, ktoré bolo dojednané.
<P>
Tento dokument teda odporúčame parlamentu schváliť. Podľa nášho názoru predstavuje veľmi pozitívny výsledok pre spotrebiteľa aj pre podniky a je jednoznačným dôkazom toho, že v postupe spolurozhodovania môže Parlament veľmi účinne postupovať, a to aj v takých citlivých otázkach, ako je táto.
<P>
Predseda Rady nás uistil, že pokiaľ budú prijaté pozmeňujúce a doplňujúce návrhy z prvej skupiny na hlasovacej listine, dospejeme v prvom čítaní k dohode. To by bol mimoriadny a neočakávaný úspech Parlamentu aj predsedníctva a ako spravodajca z nového členského štátu, Rumunska, som potešený, že som svojim malým dielom prispel k výsledku aj ja. A pretože sa blíži koniec môjho mandátu rumunského poslanca Európskeho parlamentu, musím povedať, že som na to i veľmi hrdý.
<SPEAKER ID="048" NAME="Predsedajúci">
Pán Dumitrescu, rád by som využil túto príležitosť a zaželal vám, aby vám po odchode z funkcie, ktorú ste po celé tieto mesiace s takou zodpovednosťou zastával, aj ďalšia vaša činnosť prinášala veľa úspechov a spokojnosti.
<SPEAKER ID="049" NAME="Klaus-Heiner Lehne" LANGUAGE="DE">
Vážený pán predsedajúci, dámy a páni, skupina PPE-DE je s výsledkom tohto procesu spokojná. Je to predovšetkým vďaka tomu, že spravodajca pomocou svojich majstrovským dohodovacích schopností, obrovskej trpezlivosti a húževnatej vytrvalosti dokázal dojednať a spečatiť kompromis, ktorý nakoniec mohol podporiť celý Výbor pre právne veci. Preto by som pánovi spravodajcovi rád vyjadril poďakovanie.
<P>
Z výsledku bolo jasne vidieť, že sa trpezlivosť vyplatila. Namiesto rýchlych rozhodnutí v jedinom čítaní bolo správne zvoliť cestu ďalších diskusií s Radou a Komisiou, pretože tu išlo presne o ten typ vecí, pri ktorých sa ponúka riešenie už v prvom čítaní s cieľom vyriešiť hneď všetky zložité problémy, než sa o dva roky neskôr znovu k tomu vracať a zasadať do neskorých nočných hodín, a aby dohodovací výbor hovoril o rovnakých záležitostiach, o ktorých hovoríme aj dnes.
<P>
Podľa môjho názoru je článok 5 ústredným bodom nariadenia a sme radi, že sa nám podarilo zmeniť podstatu článku 5 tak, aby odrážal pôvodný zámer Rímskej dohody, teda dosiahnutie rovnováhy medzi záujmami spotrebiteľov a záujmami poskytovateľov. Keby bol návrh Komisie prijatý, vieme, že by mal dosť vážne dôsledky pre elektronické obchodovanie a na malé a stredné podniky, čo by malo nepriaznivý vplyv na ponuku tovaru a služieb spotrebiteľom.
<P>
Neustále kritizujeme skutočnosť, že Komisia navzdory interinštitucionálnej dohode z decembra 2003 neuskutočnila v tomto prípade hodnotenie vplyvu. Veríme však a predpokladáme, že ide o posledné takéto zanedbanie a že sa v budúcich legislatívnych návrhoch od Komisie sa nebude rovnaká chyba opakovať.
<P>
Nakoniec by som rád poznamenal, že celá diskusia o spotrebiteľských zmluvách, v zásade krajiny určenia a krajiny pôvodu a vzťahu medzi poskytovateľom alebo dodávateľom a spotrebiteľom iba naďalej potvrdila to, čo už Parlament niekoľkokrát opakoval, totižto že v dlhodobom horizonte potrebujeme voliteľný nástroj pre zmluvné právo vzťahujúce sa na cezhraničný obchod, a teší nás, že je táto požiadavka zapracovaná do bodov odôvodnenia návrhu na uznesenie, ktorý máme pred sebou.
<SPEAKER ID="050" NAME="Manuel Medina Ortega">
v mene skupiny PSE. - (ES) Pán predsedajúci, domnievam sa, že ide o dobrý príklad riadneho fungovania európskych inštitúcií. Navzdory zložitosti nášho inštitucionálneho usporiadania Parlament, Komisia aj Rada v tejto záležitosti dobre spolupracujú a ja dúfam, že uspokojivým hlasovaním počas tohto zasadania Parlamentu dosiahneme uznesenie v prvom čítaní bez ďalších odkladov.
<P>
Som vďačný pánovi Frattinimu za to, že uľahčil výsledok, a pánovi spravodajcovi za vynaložené úsilie s cieľom dosiahnuť túto dohodu.
<P>
Ako to už tu viackrát zaznelo, v rámci našich diskusií sme sa zameriavali na článok 5, ktorý sa týka ochrany práv spotrebiteľa. V zmluvných záležitostiach sa spotrebiteľ nenachádza v rovnoprávnom postavení, obyčajne je znevýhodnený. Aby som uviedol jednoduchý príklad, predstavte si osobu, ktorá musí na letisku podpísať zmluvu o prenájme vozidla: tento spotrebiteľ nemá možnosť prečítať si obsah zmluvy, nevie, akému právu táto zmluva podlieha a ak nemá právnu ochranu, je celkom v rukách osoby, ktorá zmluvu ponúka.
<P>
Tento návrh nariadenia sleduje cieľ, bez toho, aby obetoval zásady, ktorými sa riadi voľba rozhodného práva, zaistiť systém ochrany spotrebiteľa, a to sa teraz odráža v usporiadaní, ktoré navrhla Rada, keď voľba rozhodného práva nesmie pre spotrebiteľa znamenať stratu ochrany poskytovanú podľa neodcudziteľných zmluvných ustanovení práva, ktoré by v prípade nerozhodnutia platilo v súlade s odsekom 1.
<P>
Všeobecne je tu v Európskej únii hlavný problém to, že neexistuje harmonizácia hmotného práva. Tieto vzorce na použitie kolízneho práva sú len doplnkové a dúfame, že Komisia bude vo svojom zákonodarnom úsilí pokračovať a navrhne dokumenty, ktoré ponúknu hmotnú ochranu pre spotrebiteľa, ktorá bude rovnaká v celej Európskej únii, a preto už nebude nutné sa uchyľovať k týmto komplikovaným ustanoveniam o kolízii právnych noriem.
<SPEAKER ID="051" NAME="Katalin Lévai" AFFILIATION="PSE">
(HU) Ďakujem vám, pán predsedajúci. Pán komisár, dámy a páni, dokument, ktorý pred nami leží, má obrovský význam z hospodárskeho, sociálneho a politického hľadiska, a jeho hlavným cieľom je harmonizovať obsah nariadenia Brusel I so zákonodarnou prácou spojenou s nariadením Rím II a nastoliť patričnú rovnováhu medzi oboma nariadeniami. Objavilo sa dobré kompromisné riešenie, ako sme už počuli v prejavoch našich kolegov, a ďakovať za to môžeme skutočne tomu, že prebiehala príkladná spolupráca medzi Radou, Komisiou a Európskym parlamentom. Únia si vytýčila za cieľ vytvoriť priestor slobody, bezpečnosti a práva a to si vyžaduje kompromisné riešenie podobné tomu, aké tu vidíme, pretože pre spotrebiteľa to predstavuje skutočný pokrok. So spotrebiteľom sa môže viesť súdny spor len v krajine, kde má trvalý pobyt, takže toto riešenie z oblasti zmluvného práva, ktoré je také dôležité pre hospodársky život, ukazuje cestu vpred, nech sa už stane čokoľvek. Veľmi vám ďakujem.
<SPEAKER ID="052" NAME="Andrzej Jan Szejna" AFFILIATION="PSE">
(PL) Pán predsedajúci, chcel by som poblahoželať pani Angelilliovej za výbornú správu o téme, ktorá je pre budúcnosť Únie kľúčová. Musíme mať na pamäti, že Rímska dohoda je jediným právnym nástrojom v oblasti medzinárodného práva súkromného na úrovni Spoločenstva, ktorá má v súčasnosti formu medzinárodnej zmluvy.
<P>
Dohoda musí byť novelizovaná, aby zohľadnila súčasné a budúce potreby vnútorného trhu Európskej únie. Aj z tohto dôvodu je navrhované nariadenie politicky veľmi citlivé, predovšetkým z hľadiska ochrany spotrebiteľa a možnosťou pre malé a stredné podniky ponúkať výrobky a služby pomocou internetu.
<P>
Správa, ktorá pred nami leží je kompromisom medzi poskytnutím možností pre ochranu spotrebiteľa a uľahčením činnosti malých a stredne veľkých podnikov na spoločnom trhu EÚ. Rovnako prináša do diskusie dôležitú problematiku štandardizácie článkov zmlúv, ktoré sa týkajú transakcií uskutočňovaných prostredníctvom internetu. Súhlasím s tým, že Európska komisia musela v tejto oblasti podniknúť náležité kroky. Vykonala určité opatrenia a ja vítam kompromis, ktorý bol dosiahnutý. Rád by som znovu poblahoželal spravodajcovi a podporil prijatie nariadenia.
<SPEAKER ID="053" NAME="Predsedajúci">
Rozprava sa skončila.
<P>
Hlasovanie sa bude konať o 11.00 h.
<P>
(Rokovanie bolo prerušené o 10.50 h a obnovené o 11.00 h).
