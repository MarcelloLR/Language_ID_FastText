<CHAPTER ID="016">
Súčasný stav mierového procesu na Blízkom východe (rozprava) 
<SPEAKER ID="563" NAME="Predsedajúci">
Ďalším bodom programu je vyhlásenie podpredsedníčky Komisie, vysokej predstaviteľky Únie pre zahraničné veci a bezpečnostnú politiku, o súčasnom stave mierového procesu na Blízkom východe.
<SPEAKER ID="564" NAME="Catherine Ashton">
podpredsedníčka Komisie/vysoká predstaviteľka Únie pre zahraničné veci a bezpečnostnú politiku. - Som vďačná za možnosť uskutočniť dnes rozpravu o mierovom procese na Blízkom východe a s mimoriadnym záujmom si vypočujem názory vážených poslankýň a vážených poslancov. Domnievam sa, že dosiahnutie pokroku v mierovom procese je naliehavo potrebné a veľmi dôležité.
<P>
Dnes sme už v Parlamente diskutovali o tom, že naše južné susedstvo a širšia oblasť Blízkeho východu sa rýchlo menia. Boli sme svedkami historických udalostí v Tunisku a Egypte a trvajúceho násilia v Líbyi a vieme aj o pokračujúcich protestoch v Jemene, Bahrajne a inde. Vzhľadom na prevratné zmeny v tomto regióne niektorí ľudia tvrdia, že teraz nie je čas sústrediť sa na prerušený izraelsko-palestínsky mierový proces, ja sa však domnievam, že je to práve naopak. Teraz je ešte dôležitejšie pokúsiť sa o ukončenie tohto konfliktu, čo by rozhodne prispelo k mieru a stabilite regiónu.
<P>
Odkaz, ktorý som vyjadrila počas svojej januárovej a februárovej návštevy tohto regiónu a v rozhovoroch s prezidentom Abbásom a premiérom Netanjahuom, znel: v záujme väčšej bezpečnosti oboch národov treba nájsť dohodu. Som tiež presvedčená, že Európska únia má v tomto procese významnú úlohu. Rada pre zahraničné veci veľmi jasne vyjadrila svoje stanovisko naposledy v decembrových záveroch Rady.
<P>
Jedinou prijateľnou možnosťou je dohoda o všetkých otázkach konečného statusu. Na dosiahnutie skutočného mieru je potrebné riešenie postavenia Jeruzalemu ako budúceho hlavného mesta dvoch štátov, Izraelského štátu a nezávislého, demokratického, súvislého a životaschopného Palestínskeho štátu, ktoré budú žiť bok po boku v mieri a bezpečí. Pozícia EÚ v súvislosti s osadami je jasná: osady sú nelegálne, predstavujú prekážku dosiahnutia mieru a znemožňujú riešenie s vytvorením dvoch štátov.
<P>
5. februára som viedla schôdzu Kvarteta v Mníchove. EÚ šla na túto schôdzu s cieľom Kvarteto posilniť a myslím si, že sa nám to podarilo dosiahnuť. Spolu s našimi partnermi z OSN, USA a Ruska sme sa dohodli na ambicióznom pláne. Vyslanci Kvarteta pod vedením pani Helgy Schmidovej, politickej riaditeľky a zástupkyne generálneho tajomníka Európskej služby pre vonkajšiu činnosť, sa minulý týždeň v Bruseli po prvýkrát stretli s palestínskymi vyjednávačmi. Zajtra sa vyslanci Kvarteta po prvýkrát stretnú s izraelskými vyjednávačmi.
<P>
Vyslanci teraz začínajú pripravovať ďalšiu vrcholnú schôdzku, na ktorej sa opäť stretnem s pánom Pan Ki-munom, ruským ministrom zahraničných vecí pánom Lavrovom a pani ministerkou Clintonovou. Na riešenie s vytvorením dvoch štátov však musia byť oba štáty životaschopné. Preto je dôležité, že EÚ poskytuje Palestínčanom najväčšie príspevky. Aj naďalej sme odhodlaní pokračovať v politickej a finančnej podpore vykonávania ich plánu na budovanie štátu.
<P>
V tejto súvislosti sme už schválili prvý balík vo výške 100 miliónov EUR z celkových 300 miliónov EUR vyčlenených na rok 2011. Finančné prostriedky na budovanie inštitúcií sa ešte zvýšili s cieľom posilniť palestínske kapacity na ich ceste k štátnosti. Táto činnosť je rozhodujúca pre vznik budúceho palestínskeho štátu a kľúčová pre nájdenie cesty k riešeniu s vytvorením dvoch štátov.
<P>
Vážené poslankyne, vážení poslanci, viete, že som dvakrát navštívila Gazu a po stretnutiach s podnikateľmi, predstaviteľmi občianskej spoločnosti a najmä s mnohými deťmi sme navrhli ucelený balík podpory zameraný na infraštruktúru, vybavenie a odborné vzdelávanie na hraničnom prechode Kerem Šalom. Osobitným zámerom tohto opatrenia je podpora väčšieho pohybu tovaru s cieľom napomôcť hospodárske oživenie prostredníctvom vývozu. Počas oboch svojich návštev Gazy som žiadala väčšie možnosti hospodárskeho rozvoja a vytváranie pracovných miest pre tamojších ľudí, aby mohli svojim deťom zabezpečiť budúcnosť. Žiadala som tiež a naďalej žiadam prepustenie Gilada Šalita.
<P>
13. apríla budem hostiteľkou styčného výboru ad hoc, ktorému predsedá Nórsko. Budeme diskutovať o možnostiach usporiadania júnovej konferencie darcov. Vážené poslankyne, vážení poslanci, viete, že 22. februára sa na zasadnutí Asociačnej rady uskutočnila užitočná a produktívna výmena názorov s Izraelom, kde sa diskutovalo o mierovom procese na Blízkom východe, ako aj o ďalších regionálnych otázkach, najmä o zmenách, ktoré v tomto regióne nastali. Diskutovalo sa aj o našich dvojstranných vzťahoch a o možnostiach lepšej ďalšej spolupráce v súvislosti so súčasným akčným plánom a v rámci úsilia o dosiahnutie riešenia.
<P>
Vítam tiež ochotu Izraelčanov stretnúť sa zajtra s vyslancami Kvarteta, naliehavo však žiadam, aby teraz Izrael podnikol pozitívne kroky na nájdenie riešenia a na presadzovanie a podporu krokov vedúcich k priamym rozhovorom. Ako som už povedala, som presvedčená, že je to v záujme oboch národov tohto regiónu, a domnievam sa, že podpora ďalších rozhovorov je dôležitou úlohou pána premiéra Netanjahua.
<P>
Vážené poslankyne, vážení poslanci, veľmi sa teším na vaše vystúpenia, preto v tejto chvíli končím. Som presvedčená, že všetci tu v Parlamente spoločne túžime po tom, aby sa tento konflikt konečne skončil a aby obe strany našli riešenie, ktoré zabezpečí stabilitu pre obyvateľov Izraela aj pre obyvateľov Palestíny a ktoré zároveň pomôže posilniť stabilitu a bezpečnosť v regióne. Vyslovujem naliehavú žiadosť a nádej, že sa tak čoskoro stane.
<SPEAKER ID="565" NAME="José Ignacio Salafranca Sánchez-Neyra" LANGUAGE="ES">
Pani barónka Ashtonová, celkom správne ste povedali, že situácia v južnom Stredozemí odpútava pozornosť od konfliktu na Blízkom východe a od mierového procesu, ktorý trvá už takmer 30 rokov a zdá sa, že sa dostal do slepej uličky.
<P>
Vaša návšteva dokázala, že na tento proces majú dosah súčasné udalosti a všeobecná situácia v regióne. Vo vzťahu k tejto návšteve by som sa vás rád opýtal na váš názor na niekoľko otázok.
<P>
Dnes dopoludnia sme diskutovali o tom, aké problémy má Bezpečnostná rada OSN so schválením ďalšej rezolúcie o vyhlásení bezletovej zóny v Líbyi. Do akej miery, podľa vás, ovplyvnilo mierový proces a dôveryhodnosť jedného z kľúčových subjektov jeho nedávne veto týkajúce sa navrhovanej rezolúcie na odsúdenie osád na palestínskych územiach? Aký vplyv má, podľa vášho názoru, neprijatie rozhodnutia Bezpečnostnej rady na vnímanie záväzku Obamovej administratívy pokračovať v tomto procese?
<P>
Po druhé, ako vnímate rozhodnutie Palestínskej samosprávy uskutočniť do septembra prezidentské a parlamentné voľby a rozhodnutie Hamasu nezúčastniť sa na týchto voľbách?
<P>
Pani barónka Ashtonová, na záver by som rád počul, čo si myslíte o odstúpení palestínskeho hlavného vyjednávača po uverejnení dokumentov na stránke WikiLeaks, o zmenách v Palestínskej samospráve a o dôsledkoch uverejnených dokumentov pre palestínsku stranu, izraelskú vládu či pre obe strany ako celok.
<SPEAKER ID="566" NAME="Véronique De Keyser" LANGUAGE="FR">
Hovoríme o tom celý deň: obrovská nádej, ktorá vznikla po revolúciách v arabskom svete nám ukazuje, že všetci túžime po demokracii a že na demokracii nie je nič výlučné. Právo na slobodný život musí byť všeobecne uznané.
<P>
Týka sa to aj Palestínčanov, pričom práve v tejto dobe, predovšetkým v Gaze, mladí Palestínčania, ktorých je tam nesmierne veľa, nemajú žiadne vyhliadky, žiadnu budúcnosť, žiadnu možnosť vzdelávania sa, voľného pohybu, ba niekedy dokonca ani prístup k zdravotnej starostlivosti či jedlu. To je absolútne neprijateľné. Máme rovnaké pocity. Myslím si, že úplne všetci máme rovnaké pocity.
<P>
Dovoľte mi však jasne povedať, že potom si kladiem otázku a neviem pochopiť, čo sa Európska únia snaží dosiahnuť svojou dohodou o pridružení. Hovorili ste o tom. Znovu a znovu som si čítala zápisnicu z dohody o pridružení. Napriek tomu, že Európska únia v mnohých ohľadoch odsúdila porušovanie medzinárodného práva, ako ste predtým uviedli, poskytli sme súbor pozitívnych podnetov - môžeme ich nazvať pozitívnymi podnetmi - v oblasti poľnohospodárstva, rybného hospodárstva, životného prostredia, policajnej spolupráce, súdnej spolupráce, dopravy, spolupráce vo výskume vesmíru, rozšírenej vedeckej spolupráce a v dohode o posudzovaní zhody a uznávaní priemyselných výrobkov (ACCA), a to bez akýchkoľvek záruk či náhrad.
<P>
Pozvali ste Izraelčanov na schôdzku Kvarteta, ale oni neprišli. Nechcem vás preto kritizovať, pani Ashtonová. Som si vedomá vášho úsilia, vkladáte do tejto záležitosti veľa. Nechcem dokonca povedať ani to, že tieto pozitívne podnety nefungujú. Chcem sa vás len opýtať, či ešte stále máme právo vzdať sa všetkých foriem nátlaku okrem sankcií. Máme právo poskytovať hospodárske a obchodné podnety, keď sa sústavne porušuje toľko ľudských práv a toľko aspektov medzinárodného práva? Nemyslím si to a navyše som presvedčená, že vzhľadom na revolúcie, ktoré dnes prebiehajú v arabskom svete, ide o politický omyl.
<SPEAKER ID="567" NAME="Annemie Neyts-Uyttebroeck">
v mene skupiny ALDE. - Vážená pani vysoká predstaviteľka, v mene našej skupiny by som na začiatku rada povedala, že úplne súhlasíme s vaším úvodom, so zámermi, ktoré ste predložili, a s vaším úsilím o oživenie mierového procesu, ktorý sa, podľa vašich slov, dostal do slepej uličky.
<P>
Domnievam sa, že mierový proces sa zastavil a že ho treba znovu naštartovať, aby sme sa dočkali nejakého pokroku. Parlament mal minulý týždeň tú česť privítať námestníka izraelského ministra zahraničných vecí, ktorý nám prišiel vysvetliť situáciu. Naliehavo nás žiadal, aby sme sa stále nesústredili na to, čo sa deje na okupovaných palestínskych územiach, a aby sme zároveň preorientovali našu pozornosť na to, čo môžu Izrael a Európska únia urobiť spoločne.
<P>
Bolo by to pre nás jednoduchšie, keby sme mali vážne náznaky, že Izrael je skutočne ochotný vdýchnuť mierovému procesu nový život.
<P>
Nemôžem si pomôcť, ale mám pocit, že Izrael sa domnieva, že prevraty vo viacerých arabských krajinách mu poskytujú viac priestoru na dýchanie. Podobne ako pani De Keyserová sa domnievam, že by sa to mohlo ukázať ako veľký politický omyl. Naopak, Izrael by mal využiť dnešné dianie na urýchlenie tohto procesu a mal by sa snažiť čo najskôr uzavrieť mierovú dohodu.
<SPEAKER ID="568" NAME="Margrete Auken" LANGUAGE="DA">
Chcela by som poďakovať pani barónke Ashtonovej za jej vystúpenie, ktoré ma však trochu sklamalo. Celkom súhlasím s pani Ashtonovou v tom, že v tejto historickej situácii nastal čas, aby sa palestínsko-izraelská otázka dostala do popredia. Prečo sa potom nepovedalo ani slovo o uznaní Palestíny teraz v septembri?
<P>
Všetci veľmi dobre vieme, že čas beží. Všetci veľmi dobre vieme, že táto otázka si naliehavo vyžaduje riešenie a že zúfalo potrebujeme najmä od hlavnej predstaviteľky EÚ počuť, že na tom pracujeme. Mnohí z nás boli pyšní a hrdo stáli, keď sme nedávno dostali spoločné kreslo EÚ v Bezpečnostnej rade. Bolo to výborné a rada by som za to poďakovala. Malo to aj prospešný účinok. Na najvyššej úrovni sa prednáša množstvo vznešených výrokov, v najvyšších sférach sa toho veľa deje. Hrozné na tom je, že keď sa z týchto vznešených výšok vrátime na zem, do skutočnosti, stretávame sa so značnými problémami.
<P>
Pani De Keyserová už povedala, že EÚ akceptovala ďalšie zintenzívnenie vzťahov s Izraelom. Aby sa zabránilo konfliktu s Parlamentom, nazvali to obyčajnou technickou záležitosťou. Oveľa horšie však je, že izraelské osady sa rozširujú ako nikdy predtým. Obliehanie Gazy sa určite neskončilo a pani Ashtonová sa, žiaľ, zmienila len o prechode Kerem Šalom namiesto otvorenosti voči všetkým stranám. V skutočnosti ide o veľmi vážnu vec. Prečo stále počúvame iba o peniazoch? Platili sme a platili a to je dôležité. Dali sme peniaze Salámovi Fajjádovi, ale ak mu nedáme šancu vybudovať svoj štát, bude to všetko zbytočné.
<P>
Dovoľte mi na záver povedať, že dôveryhodnosť EÚ v tejto historickej situácii je teraz skutočne na hrane. Ak naozaj nepochopíme, že všetky svoje vznešené slová musíme podporiť činmi, kam sa podeje naša dôveryhodnosť vo vzťahu k ostatným severoafrickým a arabským krajinám? Zdá sa, že vždy, keď nastane rozhodujúci okamih, v najlepšom prípade poskytneme peniaze, ale inak nepodnikneme žiadne ďalšie politické kroky.
<SPEAKER ID="569" NAME="Struan Stevenson">
v mene skupiny ECR. - Som hlboko znepokojený vývojom situácie v Iraku. Nedávne povstanie v tejto krajine, pri ktorom ľudia vyšli do ulíc, pričom išlo najmä o mladých, ktorí sa nemôžu zamestnať a ktorí vidia zničené hospodárstvo, nedostatočnú bezpečnosť a sektárske násilie, bolo brutálne potlačené. Dvadsaťdeväť ľudí bolo zabitých, ďalšie stovky utrpeli zranenia. Teraz sa objavujú náznaky, že Ajád Aláví, ktorého strana al-Irakíja minulý rok v marci vyhrala voľby, sa chystá odísť z koalície, pretože premiér Núrí al-Málikí nesplnil množstvo sľubov, ktoré dal strane al-Irakíja v koaličnej zmluve.
<P>
Ak sa tak stane, vrátime sa späť na začiatok k sektárskej vláde podporovanej al-Hakimom aj Muktadom al-Sadrom na príkaz Teheránu a budeme mať destabilizovanú situáciu, keď strana, ktorá vyhrala voľby, vôbec nebude vo vláde. Vzhľadom na budúcnosť Blízkeho východu je to určite neprijateľné.
<SPEAKER ID="570" NAME="Kyriacos Triantaphyllides" LANGUAGE="EL">
Rád by som využil túto príležitosť, aby som sa po tom, čo dnes bolo povedané, vyjadril k postoju EÚ k udalostiam, ktoré sa dejú okolo nás v arabskom svete. Tento postoj si pletie stagnáciu so stabilitou a je trestuhodný, pretože nedbá na požiadavky ľudí v oblasti slobody a sociálnej spravodlivosti. Európska únia sa však môže správať inak, môže sa správať správne. Ukázalo sa to v prípade Palestíny, aspoň pokiaľ ide o takzvané "budovanie štátu". Aj keď v arabskom konflikte Európska únia opäť premeškala možnosť vyslať silný politický odkaz, aspoň v posledných dvoch či troch rokoch podporovala vládu prezidenta Abbása a premiéra Fajjáda, ktorí potom mohli vybudovať potrebné inštitúcie. Premiér Fajjád tak bude môcť do septembra požiadať OSN o uznanie nezávislého palestínskeho štátu a dúfam, že keď sa tak stane, Európska únia túto žiadosť podporí.
<P>
Európska únia by mohla v krajinách v tejto oblasti zohrávať podobnú úlohu. Dúfam a modlím sa, aby to tak bolo, a vyzývam Európsku úniu, aby začala rokovať o uzatvorení dohôd s každou z krajín, ktorých obyvatelia žiadajú zmenu, a aby spolu so zástupcami týchto ľudí určila odvetvia, v ktorých by Európska únia mohla pomôcť finančne alebo inak prostredníctvom výmeny odborných znalostí a vytvorenia spoločných programov na sociálny a hospodársky rozvoj tejto oblasti. Európska únia tak zároveň bude riešiť ciele, ktoré si stanovila vo svojej susedskej politike.
<SPEAKER ID="571" NAME="Bastiaan Belder" LANGUAGE="NL">
Vážená pani vysoká predstaviteľka, rád by som vás podporil v dvoch bodoch vášho úvodného vystúpenia. Hovorili ste o priamych rokovaniach. Minulý týždeň som mal to privilégium organizovať rozsiahle rozhovory s predstaviteľmi izraelskej vlády a izraelského parlamentu Knesetu. Svojim diskusným partnerom musíte veriť a dôverovať a oni povedali, že chcú priame rokovania s Palestínskou samosprávou. Chcel by som vás preto požiadať, aby ste na začatie týchto priamych rokovaní využili všetku svoju diplomatickú vynachádzavosť. Veď na uzavretie mieru napokon potrebujete mať pri stole obe strany konfliktu. Vzhľadom na pozadie udalostí, v ktorých masy Arabov žiadajú zodpovedné vlády, môžeme vysloviť záver, že podnet na dosiahnutie zmeny je tu.
<P>
Druhým bodom je moja veľká radosť z toho, že ste sa zmienili o smutnom osude Gilada Šalita, ktorý je uväznený už takmer päť rokov. Presne pred týždňom som hovoril s jeho otcom v centre Jeruzalemu. Chcel vedieť, či sa Európa ešte stále zaujíma o osud jeho syna. Dali ste mi odpoveď. Dúfam, že sa sústavne usilujete o čo najskoršie spojenie otca so synom.
<SPEAKER ID="572" NAME="Hans-Gert Pöttering" AFFILIATION="PPE">
(DE) Arabský svet je v zovretí zásadnej zmeny. Ľudia bojujú za svoju dôstojnosť, chcú žiť v slobode, v demokracii a v právnom štáte, tak ako my. Je našou politickou a morálnou povinnosťou poskytnúť obyvateľom arabského sveta, ktorí sa podieľajú na týchto udalostiach, našu plnú a odhodlanú podporu.
<P>
Minulý víkend som bol v Káhire a na námestí Tahrír som sa stretol s mnohými mladými ľuďmi. Otvorenosť, sebavedomie, odvaha a optimizmus káhirskej mládeže vo mne zanechali hlboký dojem. Egypt a ďalšie arabské krajiny teraz majú príležitosť na demokratický vývoj.
<P>
Zároveň je to možnosť pre Izrael, že nezostane jedinou blízkovýchodnou demokraciou okrem Libanonu. Zmenu, ktorá sa uskutočňuje v Arábii, treba využiť ako príležitosť na mier medzi Izraelom a Palestínou. Musíme sa zdržať všetkého, čo je prekážkou tohto mieru. To znamená, že budovanie izraelských osád je provokáciou voči Palestínčanom a rakety Hamasu sú provokáciou voči Izraelčanom. Aj jedno aj druhé sa musí skončiť. Mier medzi Izraelom a Palestínou je možný - dva štáty, ktoré pokojne spolunažívajú za bezpečnými hranicami ako susedia.
<P>
Teraz nie je čas na nerozhodnosť a neurčité dohody. Teraz nastal čas na odvahu, rozhodnosť a štátnické správanie, nastal čas na mier na Blízkom východe, nastal čas na demokraciu v arabských krajinách.
<SPEAKER ID="573" NAME="Hannes Swoboda" AFFILIATION="S&amp;D">
(DE) Buďme úprimní, bezvojnový stav, pretože o mieri na Blízkom východe sa nedá hovoriť, aspoň umožnil diktátorom a autoritárskym režimom udržať vlastné obyvateľstvo pod kontrolou a uzavrieť s Izraelom dohodu o neútočení a to isté umožnil Izraelu. Videli sme však, že takéto opory a takéto piliere sú veľmi krehké a môžu sa nečakane zrútiť. A teraz sa zrútili.
<P>
Teší ma, že Izrael nezasiahol do vnútorného arabského vývoja. Nezasahovanie však nestačí. Ako povedal pán Pöttering, musíme využiť príležitosť, to znamená, že Izrael musí využiť príležitosť na uzavretie trvalého mieru s demokratickými štátmi, mieru, ktorý nebude spočívať na pleciach hŕstky diktátorov, ale bude skutočne založený na vôli ľudí dosiahnuť mier. Výstavba osád v tejto súvislosti nie je len tŕňom v oku, akým vždy bola, ale aj prekážkou. Ba čo viac, keď námestník ministra zahraničných vecí, ktorý tu už dnes bol spomínaný, počas našich bruselských rozhovorov povie, že Palestínčanom v žiadnom prípade neuberajú ďalšie nové územia, je to hra so slovami a tiež cynizmus. Výstavba osád musí prestať. Je mi veľmi smutno z toho, že Američania tu využili svoje veto, pretože tým dokázali, že o mierový proces nemajú skutočný záujem.
<P>
A teraz stručne k voľbám, ku ktorým už boli položené otázky. Dúfam, že voľby uznáme. Voľby a výsledok volieb musíme uznať ako demokratický krok. To neznamená, že musíme uznať každú politiku, ktorá sa bude vykonávať ako výsledok volieb. Nesmieme však zopakovať tú chybu, že budeme rozhodovať o tom, kto je dobrým a kto zlým víťazom volieb. Namiesto toho musíme uznať demokratický vývoj.
<P>
Na záver opäť niečo, v čom sme všetci zajedno. Dúfam, že posilníte svoje úsilie na oslobodenie pána Šalita, aby sa tento problém konečne vyriešil. Uväznenie pána Šalita stále je rovnakou prekážkou skutočne zmysluplného dialógu ako výstavba osád. Dúfam, že dokážeme k obom problémom pristúpiť tak, aby sme konečne dosiahli rozumné a konštruktívne mierové rozhovory na Blízkom východe.
<SPEAKER ID="574" NAME="Alexander Graf Lambsdorff" AFFILIATION="ALDE">
(DE) Ten rozdiel je zarážajúci! Revolúcia, zmena, ktorá sa uskutočňuje v arabskom svete, nás všetkých fascinuje. Snažíme sa pomôcť. Dnes sme diskutovali o Líbyi. V uplynulých dňoch a týždňoch sme diskutovali o Egypte a Tunisku. Zároveň však máme prerušený mierový proces. Vzhľadom na túto situáciu musíme veľmi jasne povedať, pani barónka Ashtonová, že ste nám vykonali službu, keď sa vám podarilo usporiadať stretnutie Kvarteta. Dosiahnuť pohyb v tomto období hlbokej neistoty v regióne a hlbokej neistoty v Izraeli bolo mimoriadne pozitívnou službou. To by som chcel veľmi jasne povedať. Občas v Parlamente musíte zniesť aj kritiku. Určitá pochvala je preto azda tiež v poriadku.
<P>
Pokiaľ ide o obsah, rád by som vysvetlil, že Izrael, podľa mňa, nie je k demokracii v arabských krajinách skepticky naladený. Ide len o to, že tieto zmeny sa ešte neskončili. Úplne súhlasím s pánom Pötteringom a tiež s vami, pán Swoboda, že keď a ak sa tam vytvoria demokracie, vznikne konečne obrovská príležitosť na pokračovanie mierového procesu na Blízkom východe. Výstavba osád musí prestať, to je v každom prípade jasné, a musia prestať aj rafinované reči na jej obhajobu. Na tom sa zhodnú všetky skupiny v Parlamente.
<P>
V spojení s povstaním v arabskom svete sme boli tiež svedkami protestov proti režimu Hamasu v pásme Gazy. Situácia na palestínskych územiach vôbec nie je jednoduchá. Aj tam musí uspieť demokratizácia. Našťastie, v Predjordánsku máme momentálne umierneného a konzervatívneho partnera, čo však vôbec neplatí pre pásmo Gazy.
<SPEAKER ID="575" NAME="Nicole Kiil-Nielsen" AFFILIATION="Verts/ALE">
(FR) Všimla som si v Európskej únii zvláštnu tendenciu: členské štáty a Komisia napriek vyhláseniam kritizujúcim Izrael pre porušovanie ľudských práv neúnavne pracujú na posilnení politických a hospodárskych vzťahov s Izraelom bez akýchkoľvek podmienok.
<P>
Únia 22. februára v skutočnosti rozšírila dohodu o pridružení s Izraelom a prisľúbila zvýšiť mieru spolupráce prostredníctvom viacerých očividne technických dohôd v rôznych oblastiach: hospodárska súťaž, prístup k verejným zákazkám, začlenenie Izraela do európskej výskumnej oblasti a do európskych agentúr vrátane Europolu, Európskej vesmírnej agentúry atď.
<P>
Komisia 31. januára schválila prenos osobných údajov občanov EÚ do Izraela, krajiny podozrivej z použitia pasov občanov EÚ na spáchanie minuloročných vrážd v Dubaji.
<P>
Izrael, ktorý sa už podieľa na viac než 800 projektoch európskych univerzít a podnikov, získa v roku 2013 viac ako 500 miliónov EUR dotácií. Medzi príjemcami budú výrobcovia zbraní, spoločnosti Elbit a Israel Aerospace Industries, ktoré vyrábajú bezpilotné letecké zariadenia a lietadlá používané proti obyvateľom Gazy.
<P>
Európska únia na zasadnutí Asociačnej rady privítala nové opatrenia pre Gazu a Predjordánsko, o ktorých informoval pán Netanjahu.
<P>
Pani barónka Ashtonová, mohli by ste, prosím, uviesť, z čoho pozostáva toto nápomocné opatrenie, keď práve teraz protestujú v Gaze stovky vodičov nákladných áut proti zatvoreniu hraničného prechodu Karni? Mohli by ste tiež povedať, ako plánuje pán Netanjahu zastaviť rýchlu kolonizáciu Jeruzalemu a Predjordánska?
<P>
Pani barónka Ashtonová, bola by som vďačná, keby ste mohli vyslať signál podpory a skutočný signál nádeje všetkým ženám, ktoré vyšli včera v Palestíne do ulíc a ktoré od Európskej únie veľa očakávajú.
<SPEAKER ID="576" NAME="Patrick Le Hyaric" AFFILIATION="GUE/NGL">
(FR) Revolúcie v arabskom svete sú v súlade s túžbami Palestínčanov. Je tu však jeden rozdiel: Palestínčania nebojujú proti svojmu vodcovi, ale proti vonkajšej mocnosti, ktorá ich ovláda, ponižuje, drancuje, kolonizuje, väzní, kradne ich zem a ich domovy, stavia múry a zavádza blokádu Gazy, pričom milión ich obyvateľov núti zostať v utečeneckých táboroch v rozpore s medzinárodným právom.
<P>
Pani barónka Ashtonová, vypočul som si vaše vysvetlenia, ale Európska únia musí byť pevnejšia a aktívnejšia. Arabské národy nás sledujú. Na Blízkom východe sa uskutočňujú veľké zmeny. Veľké zmeny sú potrebné aj v izraelskom vedení, ktoré musí rešpektovať všeobecné hodnoty ustanovené zákonom. Využite všetky zdroje, ktoré máte k dispozícii, vrátane spochybnenia dohody o pridružení. Súhlasím s tým, čo ste povedali o Giladovi Šalitovi, ale už som sa vás pýtal na to, ako plánujete zabezpečiť prepustenie mladého francúzskeho Palestínčana Saláha Hamúrího, ktorý bezdôvodne hnije v izraelskom väzení.
<P>
A napokon, pani barónka Ashtonová, vykonajte dôrazný politický krok, politický krok najvyššieho významu: zabezpečte, aby Európska únia bezodkladne oficiálne uznala Palestínsky štát v rámci hraníc z roku 1967 s východným Jeruzalemom ako hlavným mestom.
<SPEAKER ID="577" NAME="Fiorello Provera" AFFILIATION="EFD">
(IT) Európska únia je hlavným poskytovateľom finančnej podpory pre Palestínsku samosprávu, ktorej poskytuje približne 1 miliardu EUR ročne, politická úloha Európy v mierovom procese je však napriek tomu naďalej okrajová.
<P>
Táto rozsiahla finančná pomoc nám dáva právo požiadať Palestínsku samosprávu, aby sa vrátila k rokovaciemu stolu. V otázke uznania Palestíny musíme mať jasno. Problém mierového spolužitia s Izraelom sa nevyrieši jednostranným uznaním Palestínskeho štátu, ktorý navyše ešte stále nebol vyhlásený.
<P>
Palestínska samospráva sa namiesto toho musí vrátiť k aktívnej úlohe, sadnúť si za rokovací stôl a vyriešiť trvalé spory týkajúce sa najmä bezpečnosti hraníc, postavenia Jeruzalemu a otázky utečencov. Dokonca aj čiastková dohoda by posilnila umiernené krídla oboch strán a obmedzila vplyv extrémizmu.
<SPEAKER ID="578" NAME="Diane Dodds" AFFILIATION="NI">
Blízkym východom veje nový vietor, ktorý je prísľubom demokratizácie, a žiadny skutočný demokrat nemôže poprieť, že obyvatelia Egypta, Tuniska a teraz aj Líbye si zaslúžia slobodu aj demokraciu.
<P>
Môžem tiež plne súhlasiť s vysokou predstaviteľkou, že tieto udalosti si vyžadujú, aby sme pozornosť znovu sústredili na mierový proces, a nemajú našu pozornosť odpútavať. Počas nedávnych návštev v tejto oblasti som sa stretla s odôvodnene nervóznymi Izraelčanmi. V minulosti zažili, ako politické vákuum vyplnil Hamas a Hizballáh.
<P>
V tejto situácii musíme zvážiť, ako čo najlepšie napomôcť mierový proces a stabilitu regiónu.
<P>
Dôležitými piliermi sú uznanie potreby bezpečnosti Izraela a platnosť dohôd so susednými krajinami. Musíme tiež pripustiť, že susedská politika zlyhala. Na túto politiku v súčasnosti vynakladáme 1,5 miliardy EUR ročne. Musíme posúdiť jej hmatateľné výhody. Ak si vezmeme Egypt, kde na trhu práce každý rok pribudnú desaťtisíce ľudí bez hospodárskej budúcnosti a bez akejkoľvek nádeje, mali by sme asi realisticky priznať, že semienka budúcej revolúcie sú už tam.
<SPEAKER ID="579" NAME="Francisco José Millán Mon" AFFILIATION="PPE">
(ES) Ako sa uvádzalo v mníchovskom vyhlásení Kvarteta o Blízkom východe, všetci by sme boli radi, keby sa rokovania medzi Izraelom a Palestínou skončili v septembri 2011 dohodnutým riešením pre dva štáty, ktoré prinesie mier a bezpečnosť. Žiaľ, vyhliadky nie sú ružové. Zostáva len šesť mesiacov, ale rokovania boli prerušené, dostali sa do slepej uličky v otázke osád.
<P>
Myslím si, že strata vzácneho času nepomôže Izraelu ani neprispeje k nájdeniu úspešného riešenia. Na jednej strane sa obávam, že bude ešte ťažšie nájsť v Palestíne umiernených predstaviteľov s dostatočnou politickou podporou, ktorí budú môcť uzavrieť dohody s Izraelom, čo vôbec nie je ľahká úloha. Na druhej strane, keď zostanú osady, bude ešte ťažšie vytvoriť skutočne životaschopný palestínsky štát.
<P>
Pani Ashtonová, súhlasím s tým, že mierový proces by sa nemal zastaviť pre politické zmeny v regióne. Keď výsledkom súčasných udalostí bude vznik demokratických režimov, v čo všetci dúfame, režimov, ktoré budú načúvať želaniam ľudí, atmosféra v regióne bude pre Izrael ešte menej priaznivá. Môže sa stať, že Izrael bude ešte izolovanejší a dostane sa pod väčší tlak niektorých svojich arabských susedov.
<P>
Na záver chcem povedať, že z čo najskoršieho riešenia by mal prospech každý vrátane Izraela. Chcel by som preto Európsku úniu naliehavo požiadať, aby aktívne prispela k obnoveniu mierového procesu v úzkej spolupráci so Spojenými štátmi a ďalšími členmi Kvarteta.
<P>
Pani Ashtonová, dúfam, že tento mesiac sa uskutoční schôdzka Kvarteta na najvyššej úrovni, ako sa to uvádza v mníchovskom vyhlásení. Môžete potvrdiť, či to tak bude?
<SPEAKER ID="580" NAME="Proinsias De Rossa" AFFILIATION="S&amp;D">
Súčasná situácia v regióne je plná rizík a zároveň plná nádeje. Pre mňa je vznik demokratických hnutí u susedov Izraela dôvodom na oslavu. Musíme odmietnuť rasistický stereotyp, ktorý ich považuje za hrozbu.
<P>
V decembri 2010 som viedol parlamentnú delegáciu v Gaze a Predjordánsku. Najsrdcervúcejším príbehom bol príbeh o malom chlapcovi, ktorý si každý deň nosil do školy hračky, pretože nevedel, či po návrate zo školy nájde svoj dom a svoju rodinu.
<P>
Rodičia toho dieťaťa si želajú mier. Každý člen Palestínskej zákonodarnej rady v Predjordánsku i Gaze, s ktorým sme sa stretli, si želá bezpečné izraelsko-palestínske hranice na základe zelenej línie z roku 1967. Chcú tiež, aby sa zastavila výstavba osád. Je nepochopiteľné, že premiér Netanjahu odmietol výzvy všetkých izraelských spojencov na zastavenie výstavby osád. Len na zastavenie. Nie na odstránenie. Na zastavenie.
<P>
Výstavbu týchto osád treba zastaviť, aby sa mohli začať seriózne rokovania. Chcel by som vyzvať pani Ashtonovú, aby znovu zabezpečila doručenie tejto výzvy izraelským orgánom: prosím zastavte osady a pokračujte v rozhovoroch.
<P>
Musíme podporiť úsilie prezidenta Abbása a premiéra Fajjáda o mierovú cestu Palestínčanov k palestínskemu štátu. Nevieme, aké budú dôsledky, keď sa tak čoskoro nestane.
<SPEAKER ID="581" NAME="Chris Davies" AFFILIATION="ALDE">
Izrael nemá v Európskej únii väčšieho priateľa ako Nemecko, preto keď sme sa dočítali, že kancelárka Merkelová na premiéra Netanjahua kričala, že neurobil nič na presadenie mieru, aby niečo urobil, bolo to niečo nevídané. Naozaj nevídané!
<P>
Kancelárka má, samozrejme, pravdu. Izrael hrá o čas. Rád vedie rozhovory o rozhovoroch, pretože všetok ten čas mu dáva možnosť neustále meniť skutočnosti na mieste a sťažovať dosiahnutie riešenia s vytvorením dvoch štátov.
<P>
Pani vysoká predstaviteľka, je vo vašej moci to zmeniť. Tu je vyhlásenie Európskej únie o dohode o pridružení z minulého mesiaca: šesť strán odsudzujúcich porušovanie ľudských práv, nezákonné konanie a porušovanie zákonov zo strany Izraela - a napokon záver, v ktorom sa hovorí, že sa usilujeme o užšiu spoluprácu s Izraelom.
<P>
Čo to má znamenať? Prekvapí nás, že podľa Palestínčanov má Európska únia dvojitý meter? Vkladáte dôveru do príjemného dialógu. Ale Izrael si myslí, že sme slabí, slabí a ešte raz slabí. A kým nevyužijete svoju moc, kým nevstanete a nepoviete Izraelu slovo, na ktoré nie je zvyknutý, nič sa nezmení. Tým slovom je "nie".
<SPEAKER ID="582" NAME="David Campbell Bannerman" AFFILIATION="EFD">
Kým Kaddáfí bombarduje a terorizuje obyčajných Líbyjčanov, EÚ financuje v Líbyi také projekty ako "posilnenie dodržiavania medzinárodného humanitárneho práva". Je úplne jasné, že to nefunguje. Pani barónka Ashtonová tu medzitým žiada ďalšie zdroje okrem tých takmer 3 miliárd EUR, ktoré má dostať Európska služba pre vonkajšiu činnosť. Namiesto ďalšieho ponárania sa do tejto nafúknutej, duplicitnej a nenásytnej zahraničnej služby EÚ a Európskej obrannej agentúry by Británia mala vynaložiť tých 48 miliónov GBP denne, ktoré platíme za členstvo v EÚ, na naše vlastné záujmy v oblasti národnej obrany.
<P>
Líbyjská kríza ukázala, aké dôležité je mať lietadlové lode s rýchlymi prúdovými lietadlami umiestnené mimo krízových zón. Vyzývam pána Davida Camerona, aby konal zodpovedne a ponechal v prevádzke lietadlovú loď HMS Ark Royal a aspoň minimálny počet lietadiel typu Harrier. Počas Falklandskej krízy pani Thatcherová s úspechom ponechala v prevádzke loď HMS Invincible, sesterskú loď lode Ark Royal. To isté musíme urobiť aj v prípade lode Ark Royal.
<SPEAKER ID="583" NAME="Cristian Dan Preda" AFFILIATION="PPE">
(RO) Na začiatku by som sa rád zmienil o veľmi skeptických, pesimistických hlasoch, ktoré po povstaniach v regióne Stredozemia nedávno vyslovili názor, že mierovému procesu na Blízkom východe hrozí, že sa stane akousi vedľajšou obeťou týchto udalostí. Podľa týchto tvrdení sa proces zablokuje ešte viac ako doteraz, čo spôsobí jeho ďalšie prerušenie. Som presvedčený, že veci nemusíme vnímať tak pesimisticky.
<P>
V skutočnosti sa domnievam, že práve nedávne udalosti nám ukazujú potrebu významného pokroku v mierovom procese. V tejto súvislosti potrebujeme európske vedenie, a to najmä na splnenie cieľa dosiahnuť dohodu do septembra 2011. Z tohto pohľadu by som vysokej predstaviteľke rád zablahoželal k odhodlaniu, ktoré preukazuje, a k úsiliu, ktoré v posledných mesiacoch vynakladá.
<P>
Som presvedčený, že na uskutočnenie riešenia s vytvorením dvoch štátov a na presadzovanie otázky všeobecného arabsko-izraelského mieru je potrebné, aby obe strany opäť zasadli k rokovaciemu stolu, pričom iniciatíva Kvarteta týkajúca sa samostatných konzultácií s izraelskými a palestínskymi vyjednávačmi v tejto súvislosti zaznamenala prvý krok. Určite musíme vykonať aj ďalší krok. Domnievam sa, že revolučná atmosféra v Stredozemí môže dodať mierovému procesu nový impulz. Musíme sa však postarať o to, aby prebiehajúce zmeny neviedli k prehodnoteniu doterajších záväzkov niektorých krajín tohto regiónu voči Izraelu.
<SPEAKER ID="584" NAME="David-Maria Sassoli" AFFILIATION="S&amp;D">
(IT) Stredozemie zažilo dramatický návrat na svetovú politickú scénu a Európa zistila, že je v skutočnosti veľmi slabá.
<P>
Neinvestovali sme do susedskej politiky pre Blízky východ a krajiny Magrebu, nepodporili sme oblasť voľného obchodu ani spoločnú prisťahovaleckú politiku, a pritom to, čo sa deje v severnej Afrike, má vplyv na Blízky východ, kde sa mierový proces zastavil. Pani barónka Ashtonová, Európa musí pomôcť Izraelu a Palestínčanom obnoviť rokovania na základe návrhov, ktoré teraz podporuje Rada aj Parlament.
<P>
Prebiehajúce zmeny majú vplyv aj na Izrael a investovaním do zmeny môžeme spojiť bezpečnosť s mierom. Európa musí vyvíjať tlak, aby Izrael uvoľnil zovretie okupovaných území a zastavil politiku výstavby osád, čo je nevyhnutnou podmienkou na obnovenie rokovaní. V týchto dňoch vidíme, že keď príde k takémuto výbuchu túžby po slobode, nikto nie je nedotknuteľný.
<P>
Akýkoľvek ďalší odklad riešenia konfliktu ohrozuje izraelské a palestínske nádeje na dosiahnutie spravodlivého riešenia a ohrozuje budúcnosť takej citlivej oblasti, akou je Stredozemie a Blízky východ.
<SPEAKER ID="585" NAME="Marielle De Sarnez" AFFILIATION="ALDE">
(FR) Každý vidí, že vďaka tejto demokratickej vlne, ktorá sa valí krajinami Magrebu cez Egypt do krajín Mašreku, sa mení situácia na Blízkom východe.
<P>
Toto historické povstanie, ktoré prebieha v arabských krajinách, musia Izrael a palestínski predstavitelia vnímať ako príležitosť, nie ako riziko. Skutočne som presvedčená, že náhly vznik demokratických hnutí na hraniciach Izraela a palestínskych území je príležitosťou, ktorú musia využiť obe strany.
<P>
Izraelčania a Palestínčania sa dnes musia pozrieť skutočnosti do očí: svet okolo nich sa mení a nastal čas, aby sa zmenili aj oni. Preto nastal čas, aby Európa presadila dialóg, otvorila skutočné rokovania a začala ozajstný mierový proces s cieľom nájsť trvalé riešenie, vďaka ktorému budú oba národy žiť vedľa seba v mieri.
<P>
V tomto rozhodujúcom okamihu by však bolo nepochopiteľné a nevhodné, aby sa Únia vzdala svojho osobitného vyslanca pre Blízky východ. Bola by som preto rada, keby ste nám mohli túto vec nejako objasniť, pani barónka Ashtonová.
<SPEAKER ID="586" NAME="Krzysztof Lisek" AFFILIATION="PPE">
(PL) Ako poslanec Európskeho parlamentu som mal v posledných mesiacoch príležitosť navštíviť viaceré krajiny na Blízkom východe vrátane Sýrie, Palestínskej samosprávy a Izraela. Jeden z vedúcich predstaviteľov v tomto regióne mi povedal: "Prosím, povedzte európskym vedúcim predstaviteľom, aby sa výraznejšie angažovali, pretože ak sa vďaka tejto angažovanosti dosiahne úspech, bude to politický úspech, za aký sa udeľuje Nobelova cena mieru." Venujem tieto slová pani Ashtonovej. S plnou vážnosťou však môžem povedať, že všetci vedúci predstavitelia mi hovorili to isté: Európska únia sa musí výraznejšie zapojiť do procesu na Blízkom východe. Spojené štáty sú napríklad postihnuté určitými politickými obmedzeniami, pričom naša účasť musí, naopak, zahŕňať spoluprácu so Spojenými štátmi ako partnerom, keď už pre nič iné, tak pre strategické vzťahy USA s Izraelom. Po druhé, my všetci vrátane pani Ashtonovej by sme mali využiť každú príležitosť, ktorú má Európska únia k dispozícii. Minulý týždeň sa napríklad uskutočnilo doposiaľ nevídané spoločné rokovanie vlád Poľska a Izraela v podobe medzivládnych konzultácií. Pán premiér Tusk a minister zahraničných vecí pán Sikorski boli v Izraeli. Z takýchto príležitostí by sme mali získať čo najviac.
<SPEAKER ID="587" NAME="Ioan Mircea Paşcu" AFFILIATION="S&amp;D">
Komplikovaná otázka Blízkeho východu sa teraz ešte viac skomplikovala. Prirodzene, pre každého by bolo najistejšie počkať, ako sa to vyvinie.
<P>
Na strane Palestínčanov otázka znie, kto vychýli váhy vo svoj prospech: Hamas podporovaný Iránom, ktorý získa postavenie v Predjordánsku, čo je pravdepodobnejšie, alebo Fatah, ktorý znovu presadí svoju prítomnosť v Gaze, čo je menej pravdepodobné. Potom je tu Jordánsko, kľúčová krajina, ktorá sa zmieta v nepokojoch a môže zničiť celý mierový proces. Pokiaľ ide o Izrael, očividne tam existujú dva myšlienkové prúdy: jeden uprednostňuje obnovenie súčasných rokovaní prostredníctvom zlomových návrhov, druhý favorizuje rovnakú politiku "počkáme a uvidíme".
<P>
S víziou a odhodlaním správne zabočiť na každej z týchto križovatiek však existuje šanca, že sa zo súčasnej slepej uličky nájde východisko, akokoľvek ďaleko sa to dnes môže zdať.
<SPEAKER ID="588" NAME="Marietta Giannakou" AFFILIATION="PPE">
(EL) Súhlasím s poznámkou pani vysokej predstaviteľky, že na Blízkom východe nastal čas na zásadný zásah a riadne rokovania. Po prvé preto, lebo nikto nevie, čo sa v severnej Afrike najbližšie stane, a po druhé preto, lebo je zrejmé, že situácia medzi Izraelom a Palestínou slúži ako zámienka na celosvetový terorizmus a napätie, najmä na podnecovanie napätia v moslimskom svete.
<P>
Mierový proces si preto vyžaduje okamžitý zásah, váš zásah, pani Ashtonová, a zásah osobitného vyslanca. Bude to zároveň šanca pre Európu, aby zistila, či dokáže skutočne zasiahnuť a zohrávať úlohu, akú kedysi zohrávali Spojené štáty, ale s inými výsledkami.
<P>
Finančná pomoc je, samozrejme, potrebná, ale vyžaduje si osobitnú právnu úpravu a osobitnú kontrolu, pretože všetci vieme, čo sa s finančnou pomocou dialo v minulosti. Samozrejme, je tu aj veľmi dôležitá otázka demokratizácie, pretože bez demokratickej spoločnosti bude mierový proces určite veľmi zložitý. Osobitný vyjednávač so samostatným tímom s úlohou napomôcť riadnu demokratizáciu a ústavný poriadok by mal preto veľký význam, a z toho, čo ste povedali, pani Ashtonová, mám dojem, že budete vyvíjať úsilie v tomto smere.
<SPEAKER ID="589" NAME="Lena Kolarska-Bobińska" AFFILIATION="PPE">
(PL) Keď som sa rozprávala s politikmi na Blízkom východe, často mi hovorili, že Európska únia platí, ale nekoná. Hovorili tiež, že Únia musí aj konať, nielen platiť, pretože Európska únia je jednou z inštitúcií Kvarteta, ktorej každý dôveruje. Niektorí dôverujú Rusku, kým druhá strana konfliktu je otvorenejšia voči Spojeným štátom. Európska únia je na túto úlohu predurčená. Hovorilo sa, že Únia nemá spoločnú politiku, pretože členské štáty majú veľmi odlišné postoje k jednotlivým stranám konfliktu a k spôsobom riešenia týchto problémov. Teraz máme mimoriadnu príležitosť, pretože je tu pani Ashtonová, máme Európsku službu pre vonkajšiu činnosť a môžeme vytvoriť spoločnú politiku týkajúcu sa tohto konfliktu.
<P>
Komisia tento týždeň uverejnila nový dokument o pomoci krajinám v regióne Stredozemia s názvom Partnerstvo pre demokraciu a spoločnú prosperitu s južným Stredozemím. Vyzývam, aby sme preskúmali našu politiku pre Blízky východ a pre východnú Európu a aby sme sa poučili z týchto skúseností, ktoré sa potom môžu použiť pri budovaní novej politiky voči krajinám Stredozemia. Európska únia poskytla pomoc inštitúciám v Poľsku a ďalších desiatich členských štátoch. Pomohla občianskej spoločnosti na Blízkom východe. Využime preto túto skúsenosť pri budovaní novej politiky.
<SPEAKER ID="590" NAME="Cristiana Muscardini" AFFILIATION="PPE">
(IT) Na dosiahnutie mieru musia všetky strany najprv prijať určité záväzky, počínajúc úplným uznaním Izraela, čo niektoré krajiny doposiaľ neurobili, a preto všetky krajiny v oblasti musia ponúknuť základné, zásadné záruky s cieľom vytvoriť vzťahy založené na vzájomnom rešpekte.
<P>
Ak sa dnes obchodná politika stala novou formou zahraničnej politiky, potom sa musíme snažiť navrhnúť a dosiahnuť riešenia nielen demokratickou cestou, ale aj prostredníctvom obchodných dohôd. Je nemysliteľné, aby Únia aj naďalej financovala projekty, ktoré neprinášajú výsledky, na ktoré boli finančné prostriedky určené, ba neprinášajú ani najmenšie zlepšenie demokratického procesu a mierového procesu.
<P>
Izrael nemožno nechať osamotený a Palestínčania majú právo na štát. Musíme však tiež prijať opatrenia hospodárskeho charakteru s pozorovateľskými strediskami, ktoré budú schopné sledovať využívanie poskytovanej pomoci.
<P>
Nová situácia, ktorá vznikla v posledných mesiacoch a zahŕňa širšiu zemepisnú oblasť, konečne núti Európu k prijatiu dôraznejších a rozhodnejších politických opatrení a k užšej spolupráci s mladými ľuďmi, ktorí môžu pomôcť pri budovaní bezpečnejšej a demokratickejšej spoločnosti, ktorú sme novým generáciám ešte stále nedokázali poskytnúť.
<SPEAKER ID="591" NAME="Pino Arlacchi" AFFILIATION="S&amp;D">
Po vypočutí vyhlásenia pani barónky Ashtonovej by som chcel položiť dve otázky o tom, ako hodnotí dosah súčasných udalostí v severnej Afrike na blízkovýchodný mierový proces.
<P>
Pani barónka Ashtonová, nemyslíte si, že máme novú príležitosť, keďže celosvetová úroveň ochrany ľudských práv je teraz omnoho vyššia a prah tolerancie jasného porušovania medzinárodného práva a ľudských práv na Blízkom východe, napríklad pokiaľ ide o Gazu či osady, je omnoho nižší?
<P>
Moja druhá otázka znie: Nemyslíte si, že izraelská psychológia obkľúčenej pevnosti, ktorá bola v minulosti hybnou silou v pozadí izraelskej zahraničnej politiky, má teraz omnoho menšie opodstatnenie, pretože hrozba zo strany režimov, ktoré sú teraz na ceste k demokracii, je omnoho nižšia, a tiež preto, lebo demokracie medzi sebou nebojujú? Neprispievajú všetky tieto činitele výrazným spôsobom k potenciálnemu zníženiu napätia na Blízkom východe?
<SPEAKER ID="592" NAME="Charles Tannock" AFFILIATION="ECR">
EÚ je súčasťou Kvarteta, v mierovom procese medzi Izraelom a Palestínčanmi však, žiaľ, v súčasnosti neprichádza k veľkému pokroku. Kým bude v arabskom svete toľko nepokoja a neistoty, situácia zrejme zostane na mŕtvom bode. Z pohľadu Izraela nepredvídateľná situácia v Egypte určite odpútava pozornosť od mierového procesu. Vyhlasujem pritom, že som podpredsedom iniciatívy Európski priatelia Izraela.
<P>
Vítam záväzok vojenskej vlády v Egypte dodržať mierovú zmluvu s Izraelom z roku 1979. Dúfajme, že Moslimské bratstvo v Káhire nezvíťazí. Bez ohľadu na to, čo sa stane, by sme mali zabezpečiť, aby budúca pomoc EÚ Egyptu bola podmienená zachovaním mierovej zmluvy s Izraelom. Najväčšou prekážkou mieru je určite skutočnosť, že v časti predpokladaného budúceho palestínskeho štátu vládne Hamas, ktorý je stále odhodlaný zničiť Izrael.
<P>
Ohrozenie samotnej existencie Izraela predstavuje aj Irán. Mier v regióne nebude možný, kým Teherán neprestane financovať a vyzbrojovať fanatikov Hizballáhu v Libanone. Chápem preto nedávno vyslovené obavy Izraela týkajúce sa prechodu dvoch iránskych vojnových lodí cez Suezský prieplav na ceste do Sýrie. Niečo také sa mohlo stať prvýkrát od roku 1979. Zbližovanie Egypta s Iránom je veľmi znepokojujúcim trendom. Vysokej predstaviteľke preto želám veľa úspechov na tomto diplomatickom mínovom poli, ktoré pred nami leží.
<SPEAKER ID="593" NAME="Jaroslav Paška" AFFILIATION="EFD">
(SK) Mierový proces na Blízkom východe, myslím si, prechádza v týchto dňoch zaťažkávacou skúškou. Arabský svet sa mení a málokto vie odhadnúť, aké vlády či režimy preberú moc v arabských krajinách.
<P>
Situácia je o to zložitejšia, že izraelská administratíva v poslednom čase opäť provokovala arabský svet výstavbou nových osád na palestínskom území. V takomto čase nám, myslím si, ostáva jediná možnosť - silná angažovanosť na všetkých stranách.
<P>
Musíme presvedčiť našich izraelských priateľov, aby sa zdržali akýchkoľvek aktivít, ktoré by mohli vyvolať zbytočný hnev arabského obyvateľstva. Súčasne sa však musíme citlivo snažiť a dôrazne angažovať v arabskom svete, najmä v krajinách, kde sa dnes rozhoduje o budúcej orientácii, aby sme podporili slušné, demokratické politické sily, ktoré dokážu prípadné spory riešiť pokojne, vecne, bez predsudkov a nenávisti.
<P>
Viem, že cesta k posilneniu mieru na Blízkom východe nebude jednoduchá, ale dúfam, že aj izraelská vláda už dnes chápe, že sa jej dnes naskytá jedna z posledných možností na pokojné, pragmatické usporiadanie vzťahov s Palestínou.
<SPEAKER ID="594" NAME="Hannes Swoboda" AFFILIATION="S&amp;D">
(DE) Pán Tannock sa zmienil o iránskych lodiach, ktoré prešli cez Suezský prieplav. Moja otázka pre vysokú predstaviteľku pani barónku Ashtonovú znie: Je isté, že podľa medzinárodného práva Egypt nemá vôbec žiadnu možnosť odoprieť lodiam prechod, či už by chcel alebo nie? Chcel som sa len opýtať, či to bolo založené na medzinárodnom práve, alebo tu zohrávali úlohu nejaké politické spojitosti.
<SPEAKER ID="595" NAME="Catherine Ashton">
podpredsedníčka Komisie/vysoká predstaviteľka Únie pre zahraničné veci a bezpečnostnú politiku. - Pokúsim sa odpovedať na čo najviac položených otázok, aj keď ako vždy počas rozpravy o mierovom procese na Blízkom východe Parlament vyjadruje ozajstný pocit naliehavosti a silnú túžbu dosiahnuť pokrok. Dovoľte mi len povedať, že sa to tisícimi spôsobmi odráža v mojom úsilí dokázať, čo vieme dosiahnuť ako Európska únia.
<P>
Mojím absolútnym želaním je, aby sme navždy opustili frázu "platí, ale nekoná". Je mi z nej zle. Už som sa jej napočúvala dosť. Nekritizujem poslancov za to, že to hovoria. Ide prosto len o zosmiešňovanie úlohy Európskej únie, ale domnievam sa, že sa v tom naozaj odráža spôsob, akým sme možno boli v minulosti vnímaní. Počas tohto roka som naozaj intenzívne pracovala na tom, aby som to zmenila aspoň na mieste, ale o tom poviem viac o chvíľu.
<P>
Chcem začať vašimi otázkami, pán Salafranca, pretože ste sa ma pýtali na niektoré veľmi konkrétne veci. Začali sme otázkou veta Spojených štátov v Bezpečnostnej rade. Ako viete, toto hlasovanie v pomere 14 : 1 o návrhu týkajúcom sa osád, čiže o rezolúcii, ktorú vtedy predložil Libanon ako člen Bezpečnostnej rady, vyvolalo obrovský šum v systéme i mimo neho. Počas záverečných dní vedúcich k tomuto hlasovaniu som bola s Palestínčanmi na Blízkom východe. Všetky krajiny EÚ v Bezpečnostnej rade hlasovali proti americkému stanovisku a hlasovali za rezolúciu.
<P>
Naše stanovisko je úplne jasné. Všetci spoločne uznávame, že podľa medzinárodného práva sú osady nelegálne. Tí z vás, ktorí podobne ako ja tieto osady videli, vedia, že v skutočnosti nie sú v nikoho dlhodobom záujme a museli by sa napokon vyriešiť určením hraníc. My sme navrhovali hranice z roku 1967 s primeranou výmenou územia, o tom však nerozhodujeme my, ale musia sa na tom dohodnúť zúčastnené strany. Som si však istá, že by sa pri tom prihliadalo na realitu života ľudí a na to, kde žijú.
<P>
Nemyslím si, že by to malo dramatický dlhodobý účinok na vzťah s USA, keďže Spojené štáty sa veľmi usilovali o vysvetlenie svojho stanoviska, ktoré sa tu nebudem snažiť vysvetliť za ne, a o ďalšiu spoluprácu s Palestínčanmi. Domnievam sa, že Palestínčania pochopili, v akej situácii sa Spojené štáty nachádzali. Stále sa teda vykonáva obrovské množstvo práce, nechcem však v žiadnom prípade naznačiť, že to neboli ťažké chvíle. Veľmi dobre som si to uvedomovala.
<P>
Pýtali ste sa ma na palestínske voľby vyhlásené na september, na ktorých sa Hamas odmietol zúčastniť. Viete tiež a vidíte, že premiér Fajjád sa usilovne snaží nájsť možnosti na určité zmierenie. Čoskoro s ním budem hovoriť okrem iného aj o tom. Nie som si istá, či teraz budú voľby pokračovať. O tom rozhodnú oni. Viem, že hľadajú najlepšie riešenie.
<P>
Pýtali ste sa ma tiež na únik informácií, ku ktorému prišlo na palestínskej strane. Viete, že pán Erkat, ktorý bol hlavným vyjednávačom, odchádza na novú pozíciu hlavného poradcu prezidenta Abbása, pretože k úniku prišlo v jeho úrade a on za to musí niesť zodpovednosť. Myslím si, že to malo dvojaký účinok. Na jednej strane sú, samozrejme, veľké obavy z toho, čo sa stalo. Pri zostavovaní stanoviska na rokovanie sa povie veľa vecí. Mnohé z nich sa nedostanú do záverečných dokumentov, ale ľudia venujú čas premýšľaniu o rôznych stanoviskách a to je dobré a správne. To, čo sa povedalo, preto určite vyvolalo znepokojenie v Ramalláhu a Predjordánsku, ale i mimo nich. Zaujímavé je, že vznikla aj opačná reakcia, keď sa v časti izraelskej tlače po prečítaní údajného palestínskeho stanoviska pýtali, prečo sa tým nezaoberajú. Malo to teda zaujímavý účinok na vznik diskusie. Hoci nikdy nie som zástankyňou úniku informácií, pretože to ľuďom bráni vypracovať dobrú politiku, z dlhodobého hľadiska to možno nebude mať taký účinok, ako sme pôvodne videli.
<P>
Dovoľte mi skoncovať s diskusiou o dohode o pridružení, nad ktorou som krútila hlavou. Určite neprišlo k zmene súčasného rámca ani stanoviska. Pokrok v dohode o pridružení aj naďalej závisí od pokroku blízkovýchodného mierového procesu. Písalo sa o túžbe mať pevnejšie vzťahy, pretože veríme v usporiadanie s vytvorením dvoch štátov a veríme v budúcnosť Izraela. Chceme vidieť Izrael, ktorý bude silný hospodársky, politicky a tak ďalej, a rovnako chceme vidieť silný palestínsky štát, ale nemôžeme napredovať, kým nenastane pokrok v blízkovýchodnom mierovom procese. Súhlasím s pani Neytsovou-Uyttebroeckovou, že je naozaj dôležité, aby sme začali zrýchľovať. Sústavne som o tom hovorila v Izraeli aj s Palestínskou samosprávou. Musíme sa pohnúť.
<P>
Dôvody sú dva. Jedným je, že tento región sa mení a tieto zmeny si to vyžadujú, a ako povedal pán Arlacchi, zmena v tomto regióne si vyžaduje, aby sme uznali, že Egypt, demokratický a napredujúci Egypt, sa bude znovu chcieť zaoberať otázkou, čo sa deje na jeho prahu, čím vôbec nechcem povedať, že Egypt chce vyvolať vojenský problém s Izraelom, to vôbec nie. Myslím si, že je to v záujme oboch strán. Skutočne si myslím, že je v záujme Izraelčanov aj Palestínčanov, aby sa teraz našlo riešenie. Mohlo by to byť naozaj dôležitou súčasťou bezpečného a stabilného regiónu. To som povedala a budem to aj naďalej hovoriť, a budem to aj naďalej hovoriť všetkým našim partnerom vrátane všetkých členov Kvarteta.
<P>
Pán Belder, musíme sa dostať k priamym rokovaniam, tak ako hovoríte, ale musíme pritom zabezpečiť, aby boli stanoviská zúčastnených strán dôveryhodné a aby boli dôveryhodné aj navzájom. Je naozaj dôležité, aby Palestínčania zasadli za rokovací stôl s podporou Ligy arabských štátov. Hovorila som o tejto téme s pánom Amrom Músom. Znovu sa s ním stretnem v Káhire. V máji odchádza z Ligy arabských štátov, myslím, že to má byť 14. mája. Podľa mojich informácií sa má stať prezidentským kandidátom v Egypte. Veľmi dôležité je, aby Palestínčania dokázali presvedčiť ľudí. Dôležité je to pre nich, pre Izrael, aj pre ich vzájomnú bezpečnosť. To všetko je preto spojené s úsilím zabezpečiť, aby bol pokrok spojený s istotou o schopnosti presvedčiť ľudí a ďalších partnerov, ktorí sa na tom majú podieľať.
<P>
Pán Lambsdorff, ďakujem za vaše poznámky. Myslím si, že Kvarteto je naozaj dôležitým prostriedkom, nie je však všetkým. Snažím sa zabezpečiť, aby sme v tom dosiahli pokrok. Mám veľmi silný pocit, že zohrávame dôležitú úlohu. Myslím si, že v posledných týždňoch a mesiacoch zohrávame mimoriadne dôležitú úlohu v tom, že sme dokázali zabezpečiť, aby sa veci hýbali. Musíme pokračovať ďalej a rýchlejšie. Musíme využiť túto príležitosť na prebiehajúcich schôdzkach vyslancov Kvarteta. Keď minulý týždeň prišli vyslanci do Bruselu, hodinu som s nimi diskutovala o tom, ako vnímam možnosti, a aby som im vštepila význam využitia týchto schôdzí s Izraelčanmi a Palestínčanmi. Nezáleží mi na tom, kde sa s vyslancami stretneme. Chápem, že Palestínčania a Izraelčania sú niekedy veľmi nervózni z toho, čo sa deje. Ak sa preto máme stretnúť s izraelským vyjednávačom v Jeruzaleme, nezáleží mi na tom, kam pôjdeme. Len nech sa stretávame, pričom vyslanci a vyjednávači sa vlastne stretnú úplne po prvýkrát a budú mať možnosť preskúmať stanoviská ako nikdy predtým. To je pre mňa naozaj dôležité.
<P>
Keď som hovorila o Gaze a o prechode Kerem Šalom, naozaj som sa nesnažila naznačiť, že existuje len jeden hraničný prechod. Pri skúmaní celej infraštruktúry hraničných prechodov sme vykonali všetko, čo bolo treba, pretože najmä počas stretnutí s podnikateľmi v Gaze, ale aj v rozhovoroch s mladými ľuďmi počas minuloročnej návštevy letných škôl, ktoré financujeme, som mala dojem, že pre Gazu je jednou z najdôležitejších otázok čo najrýchlejšie rozhýbanie hospodárstva. Rešpektujem skutočnosť, že tam existuje určitý pohyb, pričom sa stretávam s izraelským generálom, ktorý zodpovedá za otvorenie prechodu vždy, keď sa prídem informovať. To si cením. Chceli sme však predovšetkým dosiahnuť, aby sa umožnil vývoz, ktorý je nevyhnutný pre prechody a nevyhnutný pre hospodárstvo, pretože keď nemáte hospodárstvo, viac tovaru vám nepomôže natoľko, ako keby ste mali tovar aj hospodárstvo. Preto záležalo na tom, aby sa tak stalo.
<P>
Kerem Šalom bol prechodom, na ktorom sa, podľa nás, dali urobiť tri veci. Predovšetkým sme mohli dodať infraštruktúru - cestu, ktorá by umožnila jeho častejšie využívanie, a ako druhé sme mohli dodať zariadenie, ktoré by umožnilo omnoho rýchlejšie skenovanie, čím by sa zrýchlil tok tovaru. Po tretie, v rámci svojej misie sme tiež mohli vyškoliť Palestínčanov. Bude to stáť 5,3 milióna EUR. Môžeme to urobiť a sme na to pripravení. Dôležité je, aby sme našu podporu ponúkli tam, kde to umožní rýchle uskutočnenie vecí, ktoré môžu pomôcť zmierniť túto situáciu, a to je dôvod, na ktorom záleží. Samozrejme, očakávam, že pre Gazu sa nájde omnoho väčšie riešenie. Preto som sa osobitne zmienila o prechode Kerem Šalom. Zaoberali sme sa aj prechodom Karni. Zaoberali sme sa tiež ďalšími prechodmi, ale toto je prechod, kde môžeme prispieť konkrétne a hneď. Pokúsime sa o to, nemení sa tým však základný predpoklad, ktorý sme vyslovili, že prechody sa musia otvoriť, aby sa ľudia mohli voľne pohybovať a aby tak mohli robiť čo najrýchlejšie.
<P>
Pánovi Campbellovi Bannermanovi chcem povedať len toľko, že mi nevadí, keď na mňa útočí, uveďme však, prosím, fakty na pravú mieru. Väčšina peňazí, o ktorých hovoríte, pričom v skutočnosti je toho viac, sa používa na vonkajšie výdavky. Vôbec nie sú určené pre môj útvar. Určené sú na budovanie demokratických štátov, na podporu ľudských práv, nástroja stability, rozvoja atď. a viem, že vy a ďalší členovia vašej skupiny, a myslím si, že každý v tomto Parlamente, tieto ciele podporuje absolútne na sto percent. Chcete, aby sme podporili obyvateľov Egypta, obyvateľov Tuniska a obyvateľov Líbye. Nuž, časť peňazí využívame práve na to, aby sme to priebežne robili na celom svete. Rozpočet Európskej služby pre vonkajšiu činnosť je 460 miliónov EUR. Z toho sa financuje 135 delegácií, zamestnanci ústredia, všetko, čo robíme na celom svete. Je to menej ako polovica rozpočtu britského ministerstva zahraničných vecí. Ak pre to na mňa chcete útočiť, nech sa páči, neobviňujte ma však, prosím, z toho, že mám celé miliardy eur, ktoré akosi používam na vyblýskanú budovu či niečo iné. To je suma, ktorú momentálne mám a ktorú môžem podľa súčasného rozpočtu použiť. Pokúsim sa použiť tieto prostriedky čo najlepšie v záujme vecí, v ktoré verím a v ktoré verí Parlament. Zvyšok dáme ďalším ľuďom, ktorí ich potrebujú, aby dosiahli to, čo považujeme za správne.
<P>
Hovorím už dlho, ale chcem povedať pánovi Arlacchimu, že veci na Blízkom východe sa naozaj menia a aj podmienky sa menia. Pri budovaní platformy, na ktorej pôsobíme, je naozaj zaujímavé to, že dokážeme sledovať potenciál regiónu, nech už je to Libanon a možnosti, ktoré by sa tam dali uskutočniť, alebo blízkovýchodný mierový proces a určite aj to, čo sa deje v Egypte, a tiež rozhovory s jordánskym ministrom zahraničných vecí, s ktorým sa často rozprávam. Hovoríme o možnostiach, ktoré tam máme. Myslím si preto, že je to moment, keď môžeme skutočne dosiahnuť zmeny.
<P>
Chcem ešte povedať niečo o našich vzťahoch. Veľmi usilovne pracujem na vzťahoch s Izraelom a Palestínčanmi a zhováram sa s množstvom ľudí. Celé hodiny sa súkromne zhováram s vedúcimi predstaviteľmi oboch strán a s ďalšími ľuďmi sa zhováram na schôdzach. Tieto rozhovory si veľmi vážim, ale poviem vám, že Európsku úniu rešpektujú v oboch krajinách a ja chcem, aby to tak zostalo, pretože ide o riešenie s vytvorením dvoch štátov. Povedia mi, čo sa im nepáči. Som rada, že je to tak, myslím si však, že rešpektujú pozíciu, ktorú sa snažíme zaujať. Nemáme okrajovú úlohu. Máme realistickú úlohu. Rozumiem úlohe, ktorú sme schopní zohrávať, a využívam ju čo najlepšie. Nemôžem robiť to, čo môžu robiť iné krajiny. Nemám právomoc robiť niektoré veci, môžeme však urobiť to, že využijeme svoju hospodársku a politickú moc - v tom najlepšom zmysle slova - a pokúsime sa podporiť napredovanie tohto procesu. Venujem tomu možno viac energie ako všetkým našim ostatným činnostiam.
<P>
Pani Doddsová sa pýtala, či susedská politika zlyhala. Nezlyhala, ale určite patrí do kategórie s názvom "dalo by sa to robiť lepšie". Už dávno som povedala, že túto politiku musíme revidovať. Začala som na tom pracovať s pánom Štefanom Fülem. Udalosti uplynulých týždňov sú dôkazom, že to musíme urobiť, aby bola táto politika účinnejšia, aby dokázala lepšie dosiahnuť to, čo chceme, a aby bola pružnejšia, a musíme uznať, že v jednotlivých krajinách potrebujeme odlišný prístup, ktorý miestnym obyvateľom skutočne prinesie to, čo chcú, na pozadí hodnôt a túžob, ktoré sú dôležité pre nich aj pre nás.
<P>
Dočasne som posilnila postavenie osobitného vyslanca námestníčky generálneho tajomníka, pretože považujem za dôležité, aby vyslancom Kvarteta bol človek, ktorý je v úplnom centre diania a ktorý je naším politickým riaditeľom. Ďakujem pánovi Marcovi Ottemu za jeho príspevok. Keď pani Helga Schmidová dokončí túto úlohu a uvidíme, kam smerujeme, pozriem sa na to, čo by sme v budúcnosti mali robiť, aby sme pre seba zabezpečili riadne zastúpenie v tomto regióne.
<P>
Pán Swoboda, na záver ste sa ma pýtali na iránsku loď. Pokiaľ viem, podľa stanoviska Iránci robili cvičenie na podporu boja proti pirátstvu pri pobreží Somálska. Na základe toho dostali povolenie na prechod. Pokiaľ viem, a to je posledná informácia, ktorú mám, pretože, samozrejme, hneď ako sme sa o tom dozvedeli, požiadali sme o informácie, myslím si, že vzhľadom na to, že išlo o cvičenie, Egypťania nemali žiadny dôvod odoprieť im prístup. Či to bolo naozaj tak, je úplne iná vec.
<P>
Vážené poslankyne, vážení poslanci, ďakujem vám veľmi pekne za túto rozpravu. Dúfam, že vo svojom vystúpení som odpovedala na čo najviac otázok.
<SPEAKER ID="596" NAME="Predsedajúci">
Pani barónka Ashtonová, ďakujeme vám veľmi pekne, pretože ste mali veľmi náročný deň. Dnes ste v tejto rokovacej sále veľmi usilovne pracovali, preto vám ďakujeme, že ste k nám prišli a že ste nám dali také vynikajúce a podrobné odpovede.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="597" NAME="Elena Băsescu" LANGUAGE="RO">
Situácia na Blízkom východe a v regióne Stredozemia je mimoriadne citlivým bodom, čo vo svojom vystúpení uviedla aj pani vysoká predstaviteľka. Domnievam sa, že EÚ má teraz vhodnú príležitosť sústrediť sa na mierový proces v tomto regióne. Izrael je jedným z najväčších obchodných partnerov Európskej únie a študenti z celej Európy majú prístup do izraelských vzdelávacích stredísk vďaka medzinárodným výmenným programom vysokých škôl.
<P>
Mala by som tiež povedať, že na Blízkom východe sa už formujú problémy budúcnosti. Jedným z príkladov je zabezpečenie pitnej vody. Arabské revolúcie vytvorili v regióne Stredozemia atmosféru nestability, ktorá má osobitný účinok na Izrael. Vzhľadom na takéto bezpečnostné riziká bolo nedávno prijaté opatrenie uzavrieť jeden hraničný prechod. Prechod Kerem Šalom tak zostal jediným prechodom využívaným na obchodné účely, ktorý je úplne bezpečný. Izraelské orgány sústreďujú na toto miesto svoje úsilie s cieľom zabezpečiť plynulý tok civilnej a obchodnej dopravy. V tejto súvislosti sa domnievam, že je nevyhnutné čo najskôr obnoviť rokovania o dosiahnutí mierového riešenia. Účasť EÚ v tomto procese môže skutočne zabezpečiť podporu potrebnú na to, aby sa tento dialóg uskutočnil v ideálnych podmienkach.
<SPEAKER ID="598" NAME="Dominique Baudis" LANGUAGE="FR">
Revolúcie v arabskom svete nesmú odpútať našu pozornosť od blízkovýchodného mierového procesu. Naopak, sú príležitosťou, ktorú musíme využiť. V Palestíne sa majú do leta uskutočniť prezidentské a parlamentné voľby a Palestínska samospráva chce ustanoviť legitímne inštitúcie a zabezpečiť svoju bezpečnosť. Sústavná výstavba izraelských osád je nespravodlivá a je provokáciou voči Palestínčanom. S týmto vetrom slobody, ktorý veje nad celým arabským svetom, máme dnes príležitosť obnoviť rokovania. EÚ musí vyvinúť iniciatívu na ich obnovenie. Prečo to neurobiť v rámci Únie pre Stredozemie?
