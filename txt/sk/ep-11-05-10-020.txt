<CHAPTER ID="020">
Záťažové testy bankového sektora EÚ (rozprava) 
<SPEAKER ID="712" NAME="Predsedajúci">
Ďalším bodom programu je rozprava na tieto témy
<P>
otázka na ústne zodpovedanie Komisii, ktorú predkladajú pani Wortmannová-Koolová, páni Gauzès a García-Margallo y Marfil v mene Poslaneckého klubu Európskej ľudovej strany (kresťanských demokratov), o záťažových testoch bankového sektora EÚ v roku 2011 - B7-0216/2011),
<P>
otázka na ústne zodpovedanie Komisii, ktorú predkladajú pani Bowlesová, pani Goulardová, páni Sterckx, Haglund a Schmidt v mene Skupiny Aliancie liberálov a demokratov za Európu, o záťažových testoch bankového sektora EÚ (B7-0219/2011) a
<P>
otázka na ústne zodpovedanie Komisii, ktorú predkladá pán Bullmann v mene Skupiny progresívnej aliancie socialistov a demokratov v Európskom parlamente, o záťažových testoch bankového sektora EÚ v roku 2011 - B7-0309/2011).
<SPEAKER ID="713" NAME="Corien Wortmann-Kool" LANGUAGE="NL">
Poslanecký klub Európskej ľudovej strany (kresťanských demokratov) má obavy zo záťažového testu európskeho bankového sektora, ktorý sa má uskutočniť v júni, lebo vlaňajšiemu záťažovému testu chýbala dôveryhodnosť a jeho dôsledky boli, bohužiaľ, očividné, keď írske banky, ktoré prešli týmto testom, sa krátko na to dostali do vážnych problémov. Musíme zaistiť, aby sa to isté nezopakovalo tento rok. Otázka znie, či je náš finančný sektor pripravený čeliť krutým podmienkam. Je dôležité, aby sme to vedeli, ak chceme obnoviť dôveru vo finančný sektor.
<P>
Mám preto na pána komisára otázku: v čom spočívajú najdôležitejšie zmeny, ktoré nastanú s cieľom zaistiť, aby sa v tomto roku nezopakoval minuloročný nezdar, pokiaľ ide o záťažový test?
<P>
Vážený pán predsedajúci, minulý rok sa mohli jednotlivé krajiny rozhodnúť, ktoré banky by mali byť podrobené záťažovým testom, ale tento rok je to novozriadený Európsky orgán pre bankovníctvo, ktorý zodpovedá za zaistenie rovnakých kritérií pre každú banku a každý členský štát. Tento záťažový test bude nielen testom bánk, ale aj dôveryhodnosti novej štruktúry dohľadu. Je Komisia spokojná so skutočnosťou, že v niektorých krajinách sa záťažový test bude vzťahovať na 85 % bankového sektora, zatiaľ čo v iných sotva presiahne 50 %? Keďže je to pomerne pozoruhodný štatistický údaj, zaujímalo by ma vaše vysvetlenie tejto skutočnosti.
<P>
Vážený pán predsedajúci, potrebujeme silný európsky mechanizmus riešenia krízy pre cezhraničné banky, a zatiaľ čo by sme mohli pomôcť bankám v ťažkostiach, keď už v júni získame výsledky záťažových testov, premeškáme príležitosť tým, že stále nebudeme mať zavedený európsky mechanizmus riešenia krízy. Poslanecký klub PPE vás vyzýva, aby ste predložili ambiciózne návrhy, a môžete počítať s našou podporou tu v Parlamente.
<SPEAKER ID="714" NAME="Sharon Bowles">
autorka. - Pánovi komisárovi by som chcela povedať toto: riešenie krízovej situácie bánk je v štádiu rozpracovania na medzinárodnej úrovni a vyriešiť treba aj dôležité záležitosti hospodárskej súťaže, to však neznamená, že všetko musí počkať, najmä ak máme kombináciu štátneho dlhu a bankovej krízy.
<P>
Minuloročné testy boli nedostatočné. Vraveli sme to vtedy a vravíme to opakovane, že záťažové testy bánk musia byť dôveryhodné, spoľahlivé a transparentné. Zo všeobecného hľadiska potrebujeme v bankovej oblasti naozaj oveľa viac transparentnosti. Takže navrhujem, aby sme si zobrali príklad z USA a z Doddovho-Frankovho zákona, ktorý požaduje zverejnenie informácií, s dvojročným odkladom, o poskytnutí likvidity americkým Federálnym rezervným systémom. V amerických údajoch sa nachádzajú európske mená a pre centrálne banky EÚ by bolo napokon prospešné, aby urobili to isté a zverejnili podobné informácie o poskytnutí podpory v rokoch 2008 a 2009 ako doplnenie nových záťažových testov.
<P>
Teraz sa tieto nové záťažové testy vylepšujú pod záštitou Európskeho orgánu pre bankovníctvo, ale stále tu existujú problémy, ktorým sa stále vyhýbame z dôvodu ochraňovania a výhovoriek členských štátov. Je najvyšší čas, aby posolstvo pohltené touto slabou politickou vôľou nebolo odpoveďou na krízu a ešte viac nepredražilo riešenia. Prečo sa pokúšame skrývať plnú výšku expozície bánk voči štátnemu dlhu, najmä ak všetci poznáme pravdepodobnú realitu?
<P>
Skutočne tu neexistuje ospravedlnenie za nevykonanie záťažových testov bankových kníh. Odstavili sa tu rozličné aktíva pod hlavičkou držania do splatnosti, s ktorými by sa hýbalo, ak by nestratili hodnotu. Samozrejme, analytici na trhu vedia dobre interpretovať záťažové testy a ďalšie informácie a urobiť odhad vzhľadom na to, čo sa deje v bankových knihách. Ale pesimistickejšia interpretácia, ktorá sa odzrkadľuje na niektorých samotných členských štátoch, bude predložená na základe skutočnosti, že členské štáty - a v mnohých prípadoch sú vinníkmi orgány dohľadu - prichádzajúce s čistým štítom neboli odvážnejšie.
<P>
Záťažové testy medzitým vyvolávajú prijatie opatrení; banky sa snažia získať kapitál; niektoré členské štáty sú proaktívne pri naliehaní na banky, aby zvyšovali kapitál. Neexistuje tu však celkový plán na riešenie podkapitalizácie. Jednoducho sa to nedarí; bezpochyby jedna vec, ktorú sme sa z tejto krízy naučili, je, že sme veľmi prepojení. Ak banky jedna druhej nedôverujú a medzibankové úvery sú zmrazené, máme veľký problém. Takže, prosím, môžeme mať riadnu zverejnenú koordináciu reakcie?
<P>
Neobracajme sa však k problému chrbtom: nejde tu len o banky, ide tu o štátny dlh a stabilitu eura, ktoré sú neoddeliteľne prepojené a nesmierne dôležité.
<SPEAKER ID="715" NAME="Antolín Sánchez Presedo" LANGUAGE="ES">
Je načase vykonať európske záťažové testy, ktoré budú transparentné, pružné, spoľahlivé a účinné: ich kvalita a dôveryhodnosť sú nevyhnutným príspevkom k finančnej stabilite a obnoveniu dôvery trhu.
<P>
Záťažové testy sú základným nástrojom dohľadu na posúdenie konkrétnej solventnosti jednotlivých bánk a schopnosti systému ako celku odolať záťaži. Cieľom ich návrhu a vykonávania je zistiť, ako by banky odolali záťaži za určitých nepriaznivých podmienok, a odhaliť riziká šírenia s cieľom zabrániť domino efektu, ktorý by mohol viesť ku kolapsu.
<P>
Európska únia má predchádzajúce skúsenosti so záťažovými testami, ktoré vykonal Výbor európskych orgánov bankového dohľadu (CEBS). Tieto skúsenosti sú z mája 2009, keď Rada pre hospodárske a finančné záležitosti (Ecofin) poverila CEBS, aby zorganizoval záťažové testy v oblasti finančného systému v spolupráci s Európskou komisiou a Európskou centrálnou bankou. Zamerali sa na 22 najväčších bánk a ich cieľom bolo získať určité množstvo súhrnných informácií o schopnosti európskeho finančného systému ako celku odolať záťaži. Výsledky neboli zverejnené, lebo sa vtedy hovorilo, že trh je veľmi citlivý. Všetko, čo bolo zverejnené, bola metodika stanovujúca tri výsledky - najlepší, priemerný a najhorší - a účelom testov nebola transparentnosť trhu.
<P>
Počas svojho vývoja boli v júli 2009 prijaté usmernenia o štátnej pomoci navrhnuté Komisiou, ktoré stanovovali, že banky, ktoré potrebujú finančnú pomoc na boj proti kríze, by sa tiež mali podrobiť záťažovým testom. 1. októbra 2009 boli zaslané súhrnné výsledky Rade Ecofin, ktorá 2. decembra toho istého roku požiadala CEBS, aby jej poskytol informácie o odolnosti bankového systému, ktorý sa má podrobiť novým záťažovým testom.
<P>
Výsledky týchto záťažových testov vykonaných výborom CEBS boli zverejnené v súlade s usmerneniami Európskej rady z júna 2010. Týkali sa 91 bánk v Európskej únii, ale boli kritizované, lebo im chýbalo európske zameranie, lebo každá krajina sa rozhodla, ktoré banky by sa mali podrobiť testom, lebo scenár sa pre každú krajinu líšil a poskytnuté informácie boli často nesprávne; všetci sa pamätáme na prípad Írska a nedostatok informácií o niektorých aspektoch expozície voči štátnemu dlhu niektorých bánk v krajinách. Napriek lepšiemu vnímaniu niektorých členských štátov to nemalo úspech pri obnove dôvery v Európskej únii.
<P>
Toto sú okolnosti, za ktorých prišiel čas navrhnúť nové kolo záťažových testov, ale v úplne inej situácii, s novými európskymi orgánmi dohľadu. Po prvý raz je tu európsky rámec dohľadu so skúsenosťami z predošlých testov, ktorý umožňuje podporu transparentnosti, podporu spoľahlivosti a, samozrejme, podporu účinnosti, čo je kľúčovým aspektom týchto tretích testov.
<P>
Samozrejme, prvá vec, ktorú chceme vedieť, je, čo sa urobí, aby sa vyhlo chybám uskutočneným v predošlých dvoch testoch. Po druhé, chceme vedieť, čo sa urobí, aby sa pokryl a zachytil potenciál závažného rizika vo všetkých členských štátoch. Je nevyhnutná primeraná diagnóza. Treba vyvinúť aj metódu v súlade s rôznymi modelmi podnikania a štruktúrami bánk, aby boli záťažové testy schopné poskytnúť informácie potrebné na prijatie vhodného opatrenia.
<P>
Toto je veľmi dôležité obdobie, lebo začínajú pracovať nové orgány finančného dohľadu. Európsky orgán pre bankovníctvo uverejnil 18. marca celkové zhrnutie obsahujúce metodiku a chceli by sme vedieť, keď si Európska rada myslela, že informácie by mali byť uverejnené, aké opatrenia...
<P>
(Predsedajúci prerušil rečníka.)
<SPEAKER ID="716" NAME="Michel Barnier">
člen Komisie. - (FR) Ďakujem pani Wortmannovej-Koolovej, pani Bowlesovej a teraz aj pánovi Sánchezovi Presedovi za ich tri otázky, ktoré sa týkajú mimoriadne dôležitej záležitosti, a to dôveryhodnosti záťažových testov bánk.
<P>
Vážené poslankyne, vážení poslanci, sme v situácii, keď sa finančné odvetvie pomaly dostáva z krízy, je to nevídaný boj, hoci niektoré banky si zrejme myslia, že kríza už skončila. Ešte sme sa z nej úplne nepoučili, a preto sa všetci zúčastňujeme dôležitej legislatívnej úlohy.
<P>
S cieľom vyrovnať sa s krízou a získať z nej nevyhnutné ponaučenia potrebujeme rámec v oblasti dohľadu a od 1. januára už jeden máme najmä vďaka vám. Potrebujeme nástroje na predvídanie problémov, ako aj lepšie riadenie v každej z týchto inštitúcií. Potrebujeme aj lepšiu kapitalizáciu, ku ktorej sa ešte vrátime. Potom by sme mali uskutočňovať merania, merať teplotu, neustále merať pulz. Z tohto dôvodu, ako ste niektorí povedali, potrebujeme spoľahlivé meracie prístroje. V tejto súvislosti je záťažový test kľúčovým meraním a kľúčovým nástrojom, a nielen preto, že tu teraz o tom diskutujeme, diskutovali sme o tom pri mnohých príležitostiach - a vlastne naposledy v apríli - s ministrami financií v Rade.
<P>
Ako ste povedali, minuloročný záťažový test bol jasne nedostatočný a pri mnohých príležitostiach to novému orgánu dohľadu, Európskemu orgánu pre bankovníctvo (EBA), ktorý koordinuje testy v spolupráci s vnútroštátnymi orgánmi dohľadu, povedala samotná Komisia. Máte teda právo premýšľať o kvalite, a opäť by som to zopakoval, o dôveryhodnosti nových testov v roku 2011, ktoré začali pred niekoľkými týždňami v apríli, a chcel by som vám odpovedať na vaše otázky a predložiť vám našu analýzu piatich bodov.
<P>
Po prvé, ako ste požadovali, záťažové testy pre rok 2011 prejdú skutočnými vylepšeniami najmä v šiestich oblastiach, o ktorých by som vás chcel stručne informovať.
<P>
1. Nepriaznivý makroekonomický scenár, ktorý sa uplatňuje, simuluje oveľa tvrdšie podmienky ako tie, ktoré boli v scenári v roku 2010. Okrem iného sú v ňom zahrnuté závažné zmeny v oblasti nehnuteľností, ako aj výrazný vplyv na náklady financovania.
<P>
2. Súdržnosť testovania sa veľmi výrazne zlepšila vďaka konsolidovanej metodike smerom nahor a prísnemu hodnoteniu podliehajúcemu kontradiktórnej zásade smerom nadol; inými slovami, na základe vzájomného preskúmania.
<P>
3. Na základe zásady zvýšenej transparentnosti sa zlepší šírenie výsledkov z júna, ktoré bude sprevádzať osobitná podrobná publikácia bankových súvah. Zahrnuté bude aj šírenie podielov štátneho dlhu, ako aj kapitálovej štruktúry.
<P>
4. Banky budú testované aj na základe horného prahu kapitálu, na základe core tier one (pomer základného kapitálu k celkovým aktívam).
<P>
5. Šírenie metodiky pred uverejnením výsledkov záťažových testov zlepší celkovú dôveryhodnosť testovania.
<P>
6. Nakoniec, významne sa posilnila a zlepšila koordinácia vnútroštátnych orgánov zodpovedných za uplatňovanie toho, čo nazývame riešenia "finančnými poistkami", ktoré sa uložia bankám, ktoré zlyhajú v tomto teste.
<P>
Toto je pokrok, ktorý sa dosiahol, zlepšenia minuloročných testov, ktoré ste celkom oprávnene očakávali a ktoré sa uskutočnili tento rok.
<P>
Druhý bod, ktorý by som chcel spomenúť, vážené poslankyne, vážení poslanci, je potreba oveľa väčšej prehľadnosti, pokiaľ ide o expozície voči štátnemu dlhu. Niektorí z vás - najmä Skupina Aliancie liberálov a demokratov za Európu, ako aj teraz pani Wortmannová-Koolová - sa ma pýtali na metodiku uplatňovanú v tomto kontexte. Nepriaznivý scenár navrhnutý bankovým orgánom EBA predpokladá závažný šok vo forme cenovej fluktuácie štátneho dlhu a nákladov jeho financovania.
<P>
Ako ste však spomenuli, tento scenár nezahŕňa prípady, v ktorých štátny dlh nie je splatený. Z tohto dôvodu by mal mať šok, ktorý EBA očakáva, účinok len na štátne dlhy vedené v obchodných knihách bánk.
<P>
Napriek tomu má táto voľba uskutočnená v tomto roku svoje vysvetlenie. Zopakoval by som, že záťažové testy simulujú extrémne scenáre, ale tieto scenáre sa musia napriek tomu považovať za vierohodné. Dnes, v kontexte nedávneho zavedenia nového európskeho finančného mechanizmu pre stabilitu a európskeho finančného nástroja pre stabilitu, ktoré poskytujú eurozóne niekoľko nástrojov riadenia, si myslíme, celkom rozumne - a myslí si to aj Európsky orgán pre bankovníctvo -, že je teraz oveľa rozumnejšie zaistiť úplnú transparentnosť expozícií týkajúcich sa štátneho dlhu, ako sú uvedené v bankových a obchodných knihách. Ich šírenie bude preto oveľa podrobnejšie ako minulý rok.
<P>
Po tretie, upozornili ste tiež na potrebu konzistentnejšieho vykonávania scenárov záťažových testov v Únii. Pre dôveryhodnosť testovania je to skutočne nevyhnutné. Orgán pre bankovníctvo vyvíja značné úsilie pri vykonávaní prísneho hodnotenia výsledkov tohto testovania. Zaistí to konzistenciu medzi metodikami uplatňovanými bankami, ako aj konvergenciu - myslím si, že primeranú - spôsobov, akými sa makroekonomické scenáre pretransformujú do parametrov príslušných rizík. Tento prístup nezabráni bankám, aby odzrkadľovali určité špecifické aspekty svojich obchodných kníh alebo konkrétny model manažmentu.
<P>
Pre konzistenciu testovania je nevyhnutný ďalší prvok: používanie spoločných definícií pre kapitálové prahy, podľa ktorých budú zúčastnené banky hodnotené. Odkaz na kapitál oznámený orgánom EBA je založený vo veľkej miere na súčasných ustanoveniach smernice o kapitálových požiadavkách týkajúcich sa prevádzkového rizika, ktorá už berie do úvahy rozličné bankové štruktúry a modely manažmentu, ktoré existujú v Európe.
<P>
Po štvrté, pani Bowlesová a ďalší rečníci sa nás pýtali na rozdiely v pokrytí bankového sektora v Únii. Orgán pre bankovníctvo sa usiloval vytvoriť dostatočne reprezentatívnu vzorku na vnútroštátnej úrovni aj v rámci celej Európskej únie, aby zaistil bezproblémové vykonávanie testov. Vážené poslankyne, vážení poslanci, banky testované v roku 2011 predstavujú 65 % európskeho bankového sektora, pokiaľ ide o celkové aktíva. V každom členskom štáte bola vzorka stanovená takým spôsobom, aby pokrývala najmenej 50 % celkových aktív vnútroštátneho bankového sektora.
<P>
V súvislosti s tým prejdem k piatej poznámke, ktorú spomenul najmä pán Sánchez Presedo a ktorá sa týka otázky opravných opatrení - finančných poistiek -, ktoré by banky mohli očakávať, ak by sa stali zraniteľnými alebo potenciálne podkapitalizovanými. Tieto banky budú musieť zaviesť primerané opatrenia na nápravu svojich slabých miest a predovšetkým sa budú musieť obrátiť na súkromný sektor prostredníctvom vlastného financovania priamo z trhov alebo predajom aktív. Len v prípade, že sa tieto opatrenia ukážu ako nedostatočné, by sa mohlo počítať s verejnou podporou, samozrejme, pod podmienkou, že bude v súlade s nariadeniami o európskej štátnej pomoci. Môj kolega pán Almunia a jeho spolupracovníci pracujú postupne s členskými štátmi práve na tejto záležitosti.
<P>
Ak bude potrebná verejná podpora, banky, ktoré ju využijú, by mali na základe oznámenia z decembra 2010 o uplatňovaní nariadení o štátnej pomoci na podporu opatrení v prospech bánk poskytnúť Komisii plán reštrukturalizácie, ktorý bude vhodný na riešenie problémov, najmä na konsolidáciu a obnovu ich dlhodobej životnosti.
<P>
Na záver, celkom oprávnene ste očakávali vytvorenie stratégie rekapitalizácie a reštrukturalizácie neúspešných bánk, ako navrhla pani Ferreirová v správe o krízovom manažmente. Ako viete, vážené poslankyne a vážení poslanci, pracujeme na legislatívnom rámci v oblasti riadenia krízy, riešenia problému bánk, ktorý sme mali príležitosť niekoľkokrát prediskutovať. Mojou snahou je poskytnúť orgánom dohľadu a budúcemu výboru pre riešenie problémov cezhraničných inštitúcií súbor nástrojov s cieľom prijať preventívne opatrenia a zabrániť včas diagnostikovaným rizikám, aby sa nezmenili na krízu, a zabrániť samotnej kríze, aby sa nezmenila na katastrofu.
<P>
Preto na zaistenie - a ak treba financovanie - včasného zásahu a na zaistenie, aby banky platili za banky: toto je riešenie, ktoré považujeme za riadne riešenie, a mám v úmysle predložiť tento návrh Rade ministrov aj vám samotným pred koncom leta.
<P>
Toto sú technické, čo najkonkrétnejšie odpovede, ktoré som chcel poskytnúť na tri mimoriadne dôležité otázky, ktoré boli predložené na začiatku rozpravy.
<SPEAKER ID="717" NAME="Jean-Paul Gauzès" LANGUAGE="FR">
Pán komisár, ako ste práve priznali, minuloročné testy nemali očakávané účinky. Mali by sme sa vyhnúť tým istým chybám koncepcie a vykonávania. Oblasti vyšetrovania musia byť konzistentné a podobné. Bez správnej diagnózy nebude žiadna stabilizácia. Vlády si to musia uvedomiť.
<P>
Aby sa to dosiahlo, musia byť testy, samozrejme, reálne. Riešenia, ktoré ste nám práve podrobným spôsobom predložili, sú riešeniami, ktoré môžu poskytnúť odpoveď na naše otázky. Teraz je úlohou Európskeho orgánu pre bankovníctvo, aby pri vykonávaní dohľadu a skúmaní záverov týchto testov poskytol prvý test svojej účinnosti.
<P>
Testy nám musia umožniť lepšie definovať potenciálne potreby rekapitalizácie bánk a prijať opatrenia, ktoré ste práve spomenuli. Vykonanie dôveryhodných záťažových testov je však najlepší spôsob na upokojenie finančných trhov a obmedzenie vplyvu úverových ratingových agentúr a negatívnych účinkov ich rozhodnutí na celé naše hospodárstvo.
<P>
Dôveryhodnosť výsledkov týchto testov môže ukončiť závislosť od týchto agentúr alebo ju môže aspoň znížiť. Orgány dohľadu nemajú inú možnosť než zaistiť, aby boli testy úspešné; to znamená, že poskytnú presvedčivý dôkaz.
<P>
Dovoľte, aby som využil pridelený čas, pán komisár, a upozornil vás na skutočnosť - podľa mňa veľmi závažnú -, že právne predpisy týkajúce sa úverových ratingových agentúr, ktoré teraz nadobudli platnosť, sa neuplatňujú a že orgány, ktorým tieto agentúry predkladali svoje spisy, neuskutočnili kroky, aby ich informovali o požiadavkách dohody. Plánovali sme prechodné obdobie až do zriadenia Európskeho orgánu pre cenné papiere a trhy, dnes sa však naďalej správame tak, akoby sa nič nestalo.
<SPEAKER ID="718" NAME="Anni Podimata" LANGUAGE="EL">
Ak je tu niečo, čo nás nedávna finančná kríza v Európe naučila, je to skutočnosť, že plná kapitálová primeranosť našich úverových inštitúcií a účinný dohľad úrovne rizika, ktorý vykonávajú, sú kľúčovými bodmi v celkovom hospodárskom - nielen finančnom - riadení. Trvalá a súdržná obnova rastu v európskom hospodárstve nevyhnutne závisí od obnovy dôvery v bankový sektor a celkovo od obnovy finančného systému, aby fungoval hladko a transparentne a opäť nadobudol svoju základnú úlohu zdroja financií pre reálne hospodárstvo.
<P>
Ako sme videli v praxi, a rôzni rečníci to zdôraznili, minuloročné záťažové testy nedosiahli svoj cieľ upozorniť na banky, ktoré sa tešia potrebnej dôvere spotrebiteľov, veriteľov a národných regulačných orgánov.
<P>
Tento rok sme v odlišnej situácii. Záťažové testy bude vykonávať nový orgán pre dohľad, Európsky orgán pre bankovníctvo, a za každú cenu sa musíme vyhnúť minuloročnému neúspechu. V zásade to bude závisieť od zavedenia spoločných záťažových kritérií do bánk, ktoré budú interpretované a uplatňované jednotne a v širokom meradle s cieľom pokryť rozličné riziká každého vnútroštátneho trhu.
<P>
Pán komisár, je to nepochybne najvyššia priorita vo fáze záťažových testov; chcela by som však zdôrazniť, že úplný a základný preventívny dohľad bude musieť v druhej fáze začleniť primerané mechanizmy na riešenie bankového sektora, ktorý bol doposiaľ najmä tieňový.
<SPEAKER ID="719" NAME="Sylvie Goulard" LANGUAGE="FR">
Pán komisár, o metodike sa povedalo mnoho vecí. Odpovedali ste podrobne. Teraz by som sa chcela stručne vyjadriť k tomu, čo sa stane po záťažových testoch, a trochu zopakujem to, čo povedal pán Gauzès, že nás nemôže uspokojiť len prijatie právnych predpisov: musia sa aj dodržiavať.
<P>
Pokiaľ ide o mňa, považujem tieto testy za doplnok k balíku hospodárskeho riadenia. Pokiaľ ide o štátny dlh, môžeme robiť, čo chceme, ale ak neozdravíme bankový sektor, nič nedosiahneme. Chcela som vás len upozorniť na to, čo sa stane a ako tieto slávne opatrenia v podobe finančnej poistky umožnia podniknúť kroky na konci záťažových testov.
<P>
Chcela som vás tiež upozorniť na to, čo sa stalo počas vystúpenia pánov Mervyna Kinga a Andreu Enriu, ktorým sme tlieskali za ich naozaj odhodlané kroky. Navštívili nás vo svojich funkciách podpredsedov Európskeho výboru pre systémové riziká a mali sme to potešenie si ich vypočuť, najmä pána Mervyna Kinga - bolo to dosť zábavné, ak si spomeniete na minuloročné rokovania, pán komisár -, ktorý uviedol, že ochranné doložky, ktoré by členské štáty chceli vložiť do balíka vypracovaného Komisiou, by im nezabránili dodržiavať usmernenia v oblasti rekapitalizácie, ktoré poskytol Európsky orgán pre bankovníctvo (EBA).
<P>
Chcela som vás len upozorniť na tento detail. Pokiaľ ide o systémové hľadisko, samotný Výbor pre systémové riziká je presvedčený, že je to dôležité, a myslím si, že ak kvalita práce vykonanej orgánom EBA, s vašou podporou a pod dohľadom Výboru pre systémové riziká bude znamenať, že budeme môcť s radosťou vyradiť tieto absolútne komické ochranné doložky, ktoré sa členské štáty snažili začleniť do balíka dohľadu, potom urobíme krok vpred. Z tohto dôvodu dúfam, že Komisia a Výbor budú naozaj aktívni a zaistia, že členské štáty, veľké alebo malé, prijmú konkrétne opatrenia. Španielsko je príkladom vykonania určitého množstva práce; dúfame, že budú nasledovať ďalší.
<SPEAKER ID="720" NAME="Vicky Ford">
v mene skupiny ECR. - Záťažové testy z minulého leta mali obnoviť dôveru v banky. Bol to pokus Európy povedať globálnym trhom "upokoj sa, drahý". Zlyhalo to. O devätnásť týždňov neskôr írske banky skolabovali a daňoví poplatníci v celej Európe boli prinútení zúčastniť sa záchranného balíka a práve minulý týždeň sme zistili, že 12 miliárd EUR z navrhovaného portugalského záchranného balíka sa určilo pre ich banky. Kríza v oblasti štátneho dlhu sa nevyrieši, pokiaľ sa nevyrieši banková kríza - a banková kríza sa nevyrieši, pokiaľ nebudú trhy presvedčené o nutnosti poskytovať bankám kapitál a likviditu.
<P>
Záťažové testy majú predstavovať záťažové riziká. S cieľom zmierniť obavy trhu musia zdôrazniť riziká, ktorých sa trhy obávajú, a práve teraz sa trhy znepokojujú nad úrovňami štátneho dlhu. Odmietnutie vykonania testu štátneho dlhu vedeného v celkovej bankovej súvahe neobnoví dôveru. Európsky orgán pre bankovníctvo je, samozrejme, chytený medzi dva mlynské kamene: verejne pripúšťa, že existencia rizika zníženia hodnoty môže pretrvávať, ale odmieta, že by bol za jeho existenciu zodpovedný regulačný orgán.
<P>
A potom sú tu otázky peňazí. Diskusia za zatvorenými dverami sa zamerala na čitateľ. Aký typ kapitálu majú banky v držbe? Čím dlhšie jednotlivé krajiny bojujú za svoje vlastné výnimky typu opt-out, tým viac si každý uvedomí, že nie sú všetky banky rovnaké, a obavy trhu sa znásobia. Mali by sme sa však obávať aj menovateľa. Aké je riziko aktív na súvahách a môžete dôverovať rizikovým váham aplikovaným na tieto aktíva? Ak má USA rizikovú váhu o 50 % vyššiu než európski partneri, môžu európske banky v podstatnej miere skresliť riziká na svojich súvahách?
<P>
Finančná kríza by nás všetkých mala naučiť uvedomiť si hodnotu transparentnosti. Tieto záťažové testy vkladateľom, investorom, dlžníkom a daňovým poplatníkom transparentnosť neponúkajú, a to je znevažujúce.
<SPEAKER ID="721" NAME="Sven Giegold" LANGUAGE="DE">
Dôvod, prečo má otázka záťažových testov bánk taký rozhodujúci význam a prečo ju naši občania tak kriticky sledujú, spočíva v tom, že banky sú v centre tejto krízy. Boli to banky, ktoré investovali obrovské sumy peňazí bez toho, aby zvážili riziká, a v mnohých členských štátoch, ktoré sú teraz zasiahnuté krízou, vytvorili realitné bubliny. Skutočnosť, že by trhy mohli byť menej dobre informované než mnoho vonkajších pozorovateľov, sme vždy považovali za nemožnú, teraz však nastala a trhy sa zásadne zmýlili. Je zrejmé, že banky, ktoré spôsobili krízu, neboli počas krízy schopné urobiť správne rozhodnutia.
<P>
Teraz je tiež zjavné, že počas recesie sa mimoriadne zvýšil štátny dlh, predovšetkým z dôvodu vynaložených nákladov na záchranu bánk a súvisiacich záruk a po druhé, a čo je dôležitejšie, z dôvodu vynaložených nákladov týkajúcich sa samotnej recesie. Preto znie moja hlavná otázka takto: existujú nejaké seriózne ponaučenia z bankovej krízy? Nie je to jednoducho tak, že banky sú zodpovedné za to, čo sa stalo v minulosti, a keďže trhy stále nefungujú správne, aj za súčasné ťažkosti.
<P>
Na účtoch systému Európskej centrálnej banky a platobného transakčného systému TARGET2 sa teraz nazhromaždilo medzi centrálnymi bankami celkovo 427 miliárd EUR v nevyplatených pohľadávkach, lebo namiesto nefunkčných trhov zasahoval medzi centrálnymi bankami systém.
<P>
Z dôvodu slabých stránok bankového systému váhame nad zavedením opatrení na reštrukturalizáciu dlhov, ktoré sú nevyhnutne potrebné v slabších krajinách. Aby som to zhrnul: ľudia v Grécku, Írsku a Portugalsku majú pocit, že trpia preto, lebo štruktúra nášho bankového systému je slabá. V posledných dvoch rokoch sa vykonávali európske záťažové testy. Verili sme, že nakoniec nájdeme pravdu. Ako tu už bolo mnoho ráz povedané, záťažové testy v roku 2010 boli nedostatočné najmä vzhľadom na štátne riziká, ktoré sa takmer úplne odignorovali. Tieto záťažové testy bánk neodrážali skutočnosť.
<P>
V roku 2011 máme veľmi podobný obraz. Hoci sme vám vďační za váš príspevok, pán Barnier, nevysvetlili ste, prečo sú riziká spojené s vládnymi dlhopismi zaznamenané v obchodnej a nie v bankovej knihe. Vysvetlenie je stále to isté: vždy máme záchranné balíky, ku ktorým sa uchyľujeme. Je to však trúfalý spôsob anticipácie politického rozhodnutia. Napokon, záchranné balíky sa jednoducho nemôžu považovať za poskytnuté, ale musia ich najprv odsúhlasiť národné parlamenty. Ak sa tieto záchranné balíky uvádzajú ako dôvod nesprávneho ocenenia rizík, potom to z praktického hľadiska vyzerá ako znárodnenie súkromného rizika vo forme fait accompli.
<P>
Okrem toho stále nemáme riadny záťažový test poistného trhu. Vyzývam vás, pán Barnier, aby ste sa zaoberali aj touto oblasťou. Som sklamaný, že Európsky orgán pre bankovníctvo, ktorý sme zriadili a ktorý je zodpovedný za záťažové testy, teraz zlyhal pri vlastnom záťažovom teste.
<P>
Pán Barnier, pokračujte, prosím, naďalej vo svojej práci a venujte sa tejto záležitosti s väčšou naliehavosťou. Celú túto záležitosť akoby ilustrovali slová Bertolda Brechta, ktorý povedal: založenie banky je horším zločinom než jej vylúpenie. Mýlil sa však. Teraz sa musíme naučiť, že znášanie bremena dlhov bánk je oveľa horšie.
<SPEAKER ID="722" NAME="Paul Murphy">
v mene skupiny GUE/NGL. - Teraz sa hovorilo o najhlavnejšej slabej stránke navrhovaných záťažových testov. Je to možnosť rozšírenia štátnych dlhov. Nepochybne je to veľmi pravdepodobný vývoj zapríčinený neuveriteľnou výškou dlhov, ktorými sa hospodárstva, ktoré jednoducho nie sú schopné platiť, zaťažujú. Napríklad Írsko je na najlepšej ceste dosiahnuť do roku 2014 dlh vo výške 750 miliárd EUR a my máme štátny dlh, ktorý je viac než 120 000 EUR na pracujúceho.
<P>
Bez ohľadu na potenciálny škrt v úrokovej sadzbe a na náš takzvaný záchranný balík je to neudržateľný vývoj a Írsko nakoniec ostane v platobnej neschopnosti. Chápem, že expozícia nemeckých bánk voči Grécku, Írsku, Portugalsku a Španielsku, takzvaným krajinám "PIGS", je vo výške 400 miliárd EUR. Expozícia francúzskych bánk je vo výške 260 miliárd EUR a britských bánk vo výške 300 miliárd EUR. Táto obrovská expozícia vysvetľuje kruté úsporné opatrenie uplatňované Komisiou a Európskou centrálnou bankou na pracujúcich ľuďoch v okrajových hospodárstvach.
<P>
Záťažové testy podľa mňa predpokladajú, že potreby financovania bánk ostanú stabilné. Na základe potenciálu prehĺbenia krízy je nepravdepodobné, že sa tak stane. Napríklad 34 miliárd EUR, ktoré zostali v šiestich írskych domácich bankách v posledných troch mesiacoch roku 2010, ich prinútili spoliehať sa na údajné krátkodobé poskytnutie finančných prostriedkov z Európskej centrálnej banky vo výške 160 miliárd EUR.
<P>
Pokiaľ ide o reštrukturalizáciu bankového sektora, najhlavnejšie ponaučenie, ktoré si treba vziať zo skúseností posledných rokov a najzávažnejšej krízy, je určite to, že hlavné finančné inštitúcie a banky nesmú ostať v súkromných rukách. Honba za ziskom hrala u týchto inštitúcií významnú úlohu pri ruinovaní našich hospodárstiev, za čo pracujúci ľudia zaplatili vysokú cenu. Najvýznamnejšie finančné inštitúcie, najvýznamnejšie banky musia prejsť do demokratického verejného vlastníctva. Diktatúra finančných trhov musí skončiť a ich obrovské prostriedky by sa mali použiť v prospech obyčajných ľudí prostredníctvom udelenia pôžičiek malým podnikom, poskytnutia dostupných hypoték pri kúpe nehnuteľnosti a podobne.
<SPEAKER ID="723" NAME="Jaroslav Paška">
za skupinu EFD. - (SK) Nový Európsky orgán pre bankovníctvo zverejnil 18. marca scenáre a metodiku záťažových testov, ktorými chce preveriť európske banky.
<P>
Ak chceme, aby výsledky týchto testov akceptovala aj odborná verejnosť, musíme sa vyhnúť povrchnosti a nedôslednosti, ktorými boli poznačené testy bankového sektora z júla 2010. Vzhľadom na to, že podľa náročnosti týchto testov sa bude pravdepodobne posudzovať dôveryhodnosť celého európskeho finančného sektora, bolo by dobré, aby boli testy čo najkomplexnejšie a svojou náročnosťou odrážali skutočné riziká, ktorým môže byť finančná sféra v tejto dobe vystavená. Preto sa, podľa môjho názoru, v týchto záťažových testoch nemôžeme vyhnúť primeranému posúdeniu expozície bánk voči konkrétnym štátnym dlhom, či dlhom iných bánk, aby sme dokázali v testoch zohľadniť tie najhoršie možné scenáre, ako je napríklad platobná neschopnosť krajiny. Rovnako musíme zabezpečiť vyvážený a spravodlivý prístup posúdenia odlišných bankových štruktúr a modelov podnikania v jednotlivých členských štátoch a usilovať sa o to, aby sa nové záťažové testy vzťahovali, pokiaľ možno, na celý bankový sektor v každom členskom štáte. Iba tak získame stratenú dôveru finančných odborníkov.
<SPEAKER ID="724" NAME="Elisa Ferreira" AFFILIATION="S&amp;D">
(PT) Vážený pán komisár, analýza bánk vykonaná v roku 2010 jednoznačne uznala, že jedným z problémov týchto testov je prevládajúca vnútroštátna logika, či už vzhľadom na metodiku, diagnostiku, alebo výber kritérií. Neskôr v správe, ktorú ste láskavo spomenuli a ktorej som bola spravodajkyňa, požadoval tento Parlament posilnenie európskeho rozmeru pri riadení bankových kríz.
<P>
Medzičasom bol zriadený Výbor pre systémové riziká a Európsky orgán pre bankovníctvo (EBA), čo naznačuje, že konečne ideme dať bankovému sektoru európsky rozmer.
<P>
Európska rada sa však 24. a 25 marca vyjadrila o záťažových testoch, o ktorých sme diskutovali, nasledovne. Budem to čítať v angličtine, lebo tento dokument mám v tomto jazyku.
<P>
"Členské štáty pripravia pred zverejnením výsledkov konkrétne a ambiciózne stratégie na reštrukturalizáciu zraniteľných inštitúcií vrátane riešení súkromného sektora... ale aj pevný rámec v súlade s pravidlami o štátnej pomoci pre poskytnutie vládnej podpory v prípade potreby."
<P>
(PT) Z tohto dôvodu, pokiaľ ide o záťažové testy, sa opäť odporúča, aby sme ponechali na členských štátoch to, čo robíme teraz - bez jasného, zrozumiteľného rámca, ktorý harmonizuje rôzne vnútroštátne praktiky: opäť posilňujeme vnútroštátny rozmer dosiahnutia riešenia a opravy záťažových testov v bankovom sektore.
<P>
Privádza ma to k zásadnej otázke. Nestratíme s týmto typom metodiky jedinečnú príležitosť konečne vytvoriť skôr európsky než vnútroštátny rámec na riešenie problému regulácie?
<SPEAKER ID="727" NAME="Olle Schmidt" AFFILIATION="ALDE">
(SV) Žijeme v ťažkých časoch. Finančná kríza nám ukázala, aké je pre občanov dôležité, aby mali dôveru v banky a platobné systémy. Záťažové testy bánk sú preto dôležitým nástrojom na preskúmanie odolnosti bánk voči neočakávaným šokovým scenárom. Finančná stabilita predstavuje mieru kapitalizácie bánk a mieru ich odolnosti. Naše skúsenosti ukazujú, že aktívne testy, ktoré by mali byť prísne, dôveryhodné, komplexné a s jasnými požiadavkami, zvyšujú dôveru v bankový systém. Bohužiaľ, príklad Írska ukazuje opak.
<P>
Chcel by som zdôrazniť dôležitosť otvorenosti a transparentnosti, pokiaľ ide o zverejnenie výsledkov záťažových testov. Zverejnenie jednotlivých testov je veľmi dôležité pre posilňovanie dôvery občanov a trhu v banky. Presne, ako povedal pán Barnier, všetko je o dôvere.
<P>
Budúce záťažové testy sa musia postupne vyvíjať, aby sa do nich zahrnuli podmienky a riziká reálneho trhu. Na základe podávania správ o hladine expozície voči štátnemu dlhu môžu aktéri na trhu uskutočniť svoje vlastné hodnotenia rizík. Je to dôležité na posilnenie dôvery trhu v navrhnutú formu a dôveryhodnosť testov. Komisia, Európsky výbor pre systémové riziká (ESRB) a Európsky orgán pre bankovníctvo (EBA) by si mali ujasniť, čo majú záťažové testy ukázať, a mali by kontrolovať a zaistiť, aby predpoklady záťažových testov odrážali riziká.
<P>
Ak záťažové testy odhalia, že určité banky nespĺňajú požiadavky, členské štáty musia prijať okamžité opatrenia. Švédske skúsenosti s expanzívnymi bankami v pobaltských štátoch dokazujú, že sa v dôsledku narastajúcich nerovnováh môžu rýchlo vytvárať riziká. Dejiny nás naučili, že musíme byť opatrní, ale otáľanie alebo váhanie vzhľadom na neuspokojivé výsledky môže byť zničujúce. Ďakujem.
<SPEAKER ID="728" NAME="Philippe Lamberts" AFFILIATION="Verts/ALE">
(FR) Záťažové testy sú tou úplne poslednou vecou. Nachádzame sa v hlbokej hospodárskej a finančnej kríze, tak donúťme naše banky, aby sa podrobili záťažovým testom! Máme jadrovú krízu, tak donúťme naše jadrové elektrárne, aby sa podrobili záťažovým testom! Akoby samotná myšlienka záťažových testov mala upokojiť našich občanov alebo finančný trh. Pretože, samozrejme, všetko závisí od možností, ktoré poskytujú, a z tohto hľadiska, ako ste povedali, pán komisár, nemôžeme povedať, že minuloročné finančné záťažové testy boli naozaj dôveryhodné.
<P>
Okrem toho aj jadrové záťažové testy, ako dnes poobede pripustil váš kolega pán Oettinger, sa môžu považovať za dobrý vtip - aspoň doteraz -, keďže neberú do úvahy možnosť nárazu lietadla do elektrárne. Chcel by som preto povedať, že v tomto prípade, keď lietadlo narazí do jadrovej elektrárne, tu, samozrejme, existuje riziko zlyhania.
<P>
Pán komisár, hovoríte, že by sa mali vziať do úvahy vierohodné možnosti, a tak neberieme do úvahy platobnú neschopnosť štátneho dlhu v Európe. Chcel by som preto poznamenať nasledujúce: buď to považujete za možnosť, ktorú treba zavrhnúť, a v tomto prípade by som povedal, že popierate skutočnosť, lebo číselné údaje o výške gréckeho a írskeho dlhu jasne ukazujú, že tieto štáty budú musieť skôr alebo neskôr reštrukturalizovať svoj dlh, alebo hráte o čas, a v tomto prípade by som povedal, že je to rovnako nezodpovedné, lebo čím dlhšie sa bude tento problém riešiť, tým viac to bude stáť spoločnosť ako celok. Apelujem preto na váš zmysel pre realitu a zodpovednosť v tejto záležitosti, pán komisár.
<P>
Ste ambiciózny Európan; viete, že ľudia, ktorých úrovne záťaže sú testované každý deň, sú naši občania, ktorí až príliš dobre vedia, že pokiaľ nechytíme býka za rohy, nebudeme schopní zaručiť ich bezpečnosť alebo bezpečnosť finančného trhu. Chytiť býka za rohy dnes znamená radikálne reštrukturalizovať finančné odvetvie v Európe. Viem, že ste začali, ale zahŕňa to aj potrebu vytvorenia európskej federácie so spoločným rozpočtom. Tento bod však opäť prediskutujeme zajtra.
<SPEAKER ID="729" NAME="Othmar Karas" AFFILIATION="PPE">
(DE) Najprv by som chcel vyjadriť poďakovanie za podrobnú odpoveď na moju parlamentnú otázku z 8. februára o záťažových testoch týkajúcich sa írskych bánk.
<P>
Dnes sme si niečo objasnili: dôveryhodnosť plodí dôveru. Seriózny, priamy a odhodlaný prístup nám tiež pomôže prekonať krízu dôveryhodnosti. Musím preto povedať, že podľa mňa posledný záťažový test nebol primerane zhodnotený. Nie sú známe následky. Napriek logickým záverom, ktoré ste dnes načrtli, stále nemám jasnú predstavu o následkoch ďalšieho testu. Z tohto dôvodu mám tri otázky.
<P>
Prvá znie: Pán komisár, ako teraz môžete zaručiť, že sa uprednostní skôr dlhodobý výhľad než krátkodobý, ktorý sa naposledy uplatnil na írskych bankách?
<P>
Po druhé, naozaj vidíme zhoršovanie európskej krízy v oblasti verejného dlhu, ako opisuje pán Giegold? Toto zhoršenie sa na základe súčasných záťažových testov overí len v obchodných knihách bánk. Ale položky v držbe bánk po ich konečnú splatnosť sú uvedené v bankovej knihe. Banková kniha však nebude zahrnutá do záťažového testu. Ako môžete tento rozdiel zdôvodniť?
<P>
Po tretie, nevznikne opäť predstava, že je zaručené dlhodobé prežitie bánk, lebo náš hlavný problém, kríza štátneho dlhu, nie je primerane zhodnotený?
<SPEAKER ID="730" NAME="Antolín Sánchez Presedo" AFFILIATION="S&amp;D">
(ES) Vážený pán komisár, chcel by som vám poďakovať za vašu odpoveď.
<P>
Je dôležité, aby sme stanovili správnu diagnózu, ale aby sme boli aj schopní aplikovať na základe diagnózy správnu liečbu. Z tohto dôvodu musíme zabezpečiť, aby záťažové testy boli transparentnejšie a spoľahlivejšie - a sme vedení správnym smerom -, ale musíme tiež zabezpečiť, aby reakcia bola účinnejšia.
<P>
Potrebujeme solventné finančné inštitúcie, stabilný finančný systém a predovšetkým obnovu toku úverov do reálneho hospodárstva.
<P>
Banky, ktoré uspejú v záťažových testoch, sa nevyhnú tomu, že budú musieť vynaložiť všetko úsilie na boj s nepriaznivými scenármi a pripraviť sa na stále náročnejšiu situáciu v oblasti regulácie. Banky, ktoré v testoch zlyhajú, by mali ihneď nájsť riešenia na boj s touto situáciou a členské štáty - tie, ktoré to doteraz neurobili - by mali prijať iniciatívy, ktoré im pomôžu a prispejú k rekapitalizácii alebo k nájdeniu prostriedkov riešenia.
<P>
Európsky orgán pre bankovníctvo môže vydať odporúčania na nápravu zistených rizík s cieľom identifikovať všetky inštitúcie predstavujúce systémové riziko - ktoré budú podliehať vyššej úrovni dohľadu - a umožniť vykonávanie postupov záchrany, oživenia a riešenia.
<P>
Tieto postupy podporíme, pán komisár, aby sa mohol vytvoriť ambiciózny európsky rámec s cieľom dosiahnuť väčší pokrok, lebo menová únia požaduje nielen väčšiu finančnú integráciu, ale aj väčšiu fiškálnu a politickú integráciu.
<SPEAKER ID="731" NAME="Theodor Dumitru Stolojan" AFFILIATION="PPE">
(RO) Záťažové testy sú dôležité pre zhodnotenie zdravia bankového systému. Dve podmienky sú však absolútne nevyhnutné. Po prvé, kvalita týchto testov a presnosť súčasného procesu hodnotenia. Chcel by som spomenúť, že v rozličných krajinách majú banky rozličné modely podnikania. V Rumunsku, ako aj v ďalších krajinách sa banky nezapojili do transakcií týkajúcich sa toxických aktív. Na druhej strane však uskutočňovali expanzívne pôžičky, ktoré boli založené na prostriedkoch z externých zdrojov pridelených krátkodobo a na dlhodobom poskytovaní financovania. Výsledky však boli rovnaké: straty, najmä zraniteľnosť, ktorá zasiahla príslušné krajiny, a, samozrejme, nedostatok zodpovednosti za riadenie rizík. Druhá podmienka je transparentnosť výsledkov testov, ktoré uplatníme v bankových systémoch. Túto transparentnosť požadujú finančné trhy aj občania.
<SPEAKER ID="732" NAME="Olle Ludvigsson" AFFILIATION="S&amp;D">
(SV) Počas búrlivého obdobia, ktoré sme zažili za posledných pár rokov vzhľadom na verejné financie, sme sa prestali zameriavať na koreň problému. V našej práci pri záchrane verejných financií najslabších krajín sme začínali zabúdať, že sú to práve banky, ktoré predstavujú najväčší problém.
<P>
Tento prípad nastal sčasti preto, že dlhý rad katastrof v bankovom sektore je v mnohých krajinách hlavným dôvodom súčasnej nestabilnosti verejných financií, a sčasti preto, lebo v bankovom systéme pretrváva mnoho kľúčových slabých stránok. Musíme nájsť životaschopné riešenia pre verejné financie Atén, Dublinu a Lisabonu. Tieto riešenia však nebudú mať veľkú cenu, ak súčasne nepodporíme tie európske banky, ktoré stále nie sú schopné stáť na vlastných nohách. Ak neurobíme všetko, čo je v tejto fáze potrebné na vytvorenie trvalo udržateľného bankového sektora, skôr alebo neskôr to bude mať za následok zaťaženie verejných financií, s ktorým sa aj najsilnejšie krajiny budú mať problém vyrovnať.
<P>
V tejto súvislosti je smutná najmä skutočnosť, že niektoré krajiny, ktoré majú v súčasnosti silné finančné prostriedky, robia tak málo, aby vyriešili slabiny vo svojich vlastných bankových systémoch. Nahlas požadujú, aby sa Grécko, Írsko a Portugalsko zlepšili, ale hoci majú prostriedky, nedokážu splniť svoju vlastnú úlohu. To je neprijateľné.
<P>
Je jasné, že budúci záťažový test musí byť vykonaný prísnym a transparentným spôsobom, ktorý vzbudí dôveru. Je rovnako jasné, že po záťažovom teste musia nasledovať primerané iniciatívy na riešenie slabých stránok, ktoré boli zistené. Veľmi cenná by bola spoločná európska stratégia v tejto oblasti. Očakávam, že Komisia v krátkej dobe prijme takúto iniciatívu na základe usmernení navrhnutých Parlamentom v správe pani Ferreirovej o krízovom riadení v bankovom sektore. Nakoniec však ostáva hlavná zodpovednosť na vnútroštátnej úrovni. Všetky krajiny a najmä tie najsilnejšie musia zaistiť, že vyriešia nedostatky, ktoré stále pretrvávajú v bankovom systéme. Ďakujem.
<SPEAKER ID="733" NAME="Thomas Mann" AFFILIATION="PPE">
(DE) Záťažový test bánk EÚ vykonaný minulé leto potrebuje radikálnu nápravu. Zjavne nepostačuje, aby sme sa zamerali len na kapitálový základ bánk. Preskúmať treba aj účinok krízy na likviditu bánk. Spomeňme si: banky ako Lehman Brothers skolabovali, lebo museli čeliť závažným problémom s likviditou. Nechápem diskusiu o tom, či by sa výsledky kontroly likvidity mali alebo nemali zverejniť.
<P>
Každý, kto trvá na tom, aby údaje ostali utajené, podkopáva účel testu. O zámere nemusíme pochybovať: cieľom je, aby trhy nestratili dôveru v banky, ktoré zlyhajú v testoch. Ak by však verejnosť nebola informovaná o výsledkoch testov, vyvolalo by to jednoducho ešte viac neistoty. V takomto prostredí fámy a polopravdy len prekvitajú.
<P>
Napriek tomu, že ľudia budú kritizovať novú metodiku a rozličné parametre, spoločný cieľ musí byť jasný. Na stanovenie náchylnosti európskych bánk na krízu je nevyhnutná transparentnosť. Je nevyhnutná dôvera na širokom základe a banky v tom musia zohrať svoju úlohu vo vlastnom záujme.
<SPEAKER ID="734" NAME="Antonio Cancian" AFFILIATION="PPE">
(IT) Chcel by som poďakovať pánovi Barnierovi za vynikajúcu prácu, ktorú vykonal. Musíme obnoviť stabilitu a dôveru a myslím si, že sa na to vynakladá mimoriadne úsilie. Legislatívny rámec pre riadenie krízy poskytuje pánovi Barnierovi prostriedky na prijatie radu preventívnych opatrení, ako aj na riadenie súčasnej situácie. Musíme si dávať pozor a odolávať byrokratickému pokušeniu vytvárať orgány, agentúry alebo iné nástroje, ktoré by nám v budúcnosti mohli skomplikovať život.
<P>
Koordinovaný prístup v rámci všeobecného legálneho rámca Európskej únie je nevyhnutný na predchádzanie problémom a budúcej finančnej kríze a umožní bankám v Európe pracovať regulárnejším spôsobom a za rovnakých podmienok. Myslím si, regulačné úrady by mali postupne vyvíjať štandardné pravidlá a postupy s cieľom zaistiť transparentnosť.
<P>
Zdôraznil by som však, že treba dávať pozor pri zverejňovaní výsledkov. Rozpočtový rok 2010 nám jasne ukázal, aké je citlivé a dôležité zverejnenie výsledkov vzhľadom na konzistenciu. Na trhoch môžu vyvolať aj kontraproduktívne reakcie a spôsobiť jeho narušenie. Z tohto dôvodu sa musí tejto záležitosti venovať pozornosť a treba ju seriózne zohľadniť.
<SPEAKER ID="735" NAME="Seán Kelly" AFFILIATION="PPE">
Banky v Írsku boli kedysi vysoko vážené. Teraz sú zatracované a nikoho nezaujíma prečo. Som tu, aby som sa skôr pýtal, ako vysvetľoval, a mám preto množstvo otázok.
<P>
Po prvé, podrobia sa všetky banky záťažovým testom? Po druhé, môžeme si byť istí, že záťažové testy budú odteraz odzrkadľovať skutočné postavenie bánk? A po tretie, aký orgán musí udeliť právomoc Európskemu orgánu pre bankovníctvo vzhľadom na neposlušné banky, banky, ktoré sú preexponované, banky správajúce sa nezodpovedne a tak ďalej?
<P>
Na záver, pán Gauzès spomenul potrebu zbaviť sa závislosti od ratingových agentúr. Ako možno čo najskôr dosiahnuť takúto idylickú situáciu?
<SPEAKER ID="736" NAME="Janusz Władysław Zemke" AFFILIATION="S&amp;D">
(PL) Veľmi pekne ďakujem za príležitosť položiť otázku. Chcel by som objasniť, že ak by sme nemali opatrenia, ktoré prijala Európska komisia a vy, pán komisár, boli by sme dnes nepochybne na tom horšie, pokiaľ ide o situáciu v európskom bankovom systéme. Situácia je však veľmi dynamická. Našťastie sme vyriešili niektoré z problémov týkajúcich sa bankovej likvidity, ale vznikajú nové problémy a hrozby. V súvislosti s tým by som vás chcel požiadať, pán komisár, či by ste nám mohli povedať svoje súčasné názory na hrozby, ktoré vznikajú v súčasnosti, a na hrozby, ktoré budeme musieť riešiť v budúcnosti. Čo najdôraznejšie chcem vyzdvihnúť skutočnosť, že niektoré z problémov sú už síce, našťastie, za nami, ale neustále sa objavujú ďalšie.
<SPEAKER ID="737" NAME="Mairead McGuinness" AFFILIATION="PPE">
Aby sme nezabudli, že sú tu ľudia postihnutí týmito problémami, dnes som pri lete do Frankfurtu spoznala mladého Íra na ceste do Austrálie s jednosmernou letenkou, a ten bol len jeden z tisícov, ktorí to robia z dôvodu našich hospodárskych a bankových problémov.
<P>
Prijala by Komisia skutočnosť, že ujma, ktorú utrpela dôveryhodnosť Európy na základe sfušovania prvých bankových záťažových testov - a hovorím to s veľkou ľútosťou -, je takmer nenapraviteľná? Občania Európskej únie s obavami sledujú, čo sa deje v súvislosti s bankovníctvom. Poškodili sme dôveru v Európsku úniu a eurozónu.
<P>
Ako viete, írsky bankový sektor má svoje druhé kolo záťažových testov za sebou a nová vláda predložila reštrukturalizačný plán. Ďalší požadovaný kapitál bol vo výške 24 miliárd EUR. Na írske hospodárstvo to má teraz taký účinok, že dobré podniky sužuje nedostatok kapitálu, lebo banky sa snažia splniť rozličné požiadavky Je to bezvýchodiskový scenár a chcela by som pána komisára požiadať, aby sa tým zaoberal.
<SPEAKER ID="738" NAME="Elena Băsescu" AFFILIATION="PPE">
(RO) Skutočnosť, že predchádzajúce záťažové testy neboli dôveryhodné, komplikuje vykonávanie ďalších testov. Kríza v Írsku podstatne zmenila nové údaje v európskom bankovom systéme. V tejto súvislosti musia byť budúce testy oveľa presnejšie, pokiaľ ide o poskytovanie informácií. Vnútroštátne orgány už musia uplatňovať akčné plány. Z tohto dôvodu by to celkovo vyriešilo problémy záťažových testov. Nemali by sme čakať, že banky v teste zlyhajú. Nové testy by mali zdôrazniť slabé stránky bankového systému na základe určenia, kde treba konsolidovať kapitálové potreby. Zdôraznila by som dôležitosť Komisie, pokiaľ ide o prijatie spravodlivého prístupu pri uplatňovaní záťažových testov v úplne každom členskom štáte.
<P>
Na záver, za užitočnú považujem tiež informáciu od Komisie o hlavných úpravách, ktoré navrhla.
<SPEAKER ID="739" NAME="Ildikó Gáll-Pelcz" AFFILIATION="PPE">
(HU) Dôležitosť tejto témy najlepšie zdôrazňuje skutočnosť, že traja poslanci Európskeho parlamentu adresovali Komisii podobné otázky. Nie je to náhoda, lebo ak vykonáme záťažový test podobný minuloročným testom, ktoré nedokázali obnoviť dôveru v európsky bankový sektor, mohlo by to poškodiť dôveryhodnosť Európskej únie. Práca Európskeho výboru pre systémové riziká (ESRB) a Európskeho orgánu pre bankovníctvo (EBA), ktoré pripravujú test, sa zdá byť solídna z hľadiska jednotnej metodiky aj metódy použitej na jeho vykonávanie.
<P>
Niekoľko otázok však pre mňa ostáva nezodpovedaných, najmä po odpovedi pána komisára. Napríklad, riadi výberový proces cezhraničné podnikanie a vzťahy s akcionármi, ako aj rozličné modely podnikania? Ďalšia otázka znie, či možno prehlásiť s absolútnou istotou, že takéto série záťažových testov nebudú ignorovať žiadnu banku, ktorej činnosť by mohla predstavovať riziko pre európske hospodárstvo.
<SPEAKER ID="740" NAME="Michel Barnier">
člen Komisie. - (FR) Som povďačný každému, kto sa v tejto neskorej hodine ujal slova, aby vyjadril ostražitosť, a dokonca by som povedal inteligenciu Európskeho parlamentu, pokiaľ ide o tento zložitý problém.
<P>
V prvom rade sa vrátim k otázke, ktorú práve teraz položila pani Gállová-Pelczová, ktorá hovorila o zodpovednosti Komisie - k svojim zodpovednostiam sa nezvyknem obrátiť chrbtom -, chcel by som zdôrazniť, že tieto záťažové testy, ktoré sa dnes vykonávajú, navrhol nový orgán, ktorý sme spolu zriadili, Európsky orgán pre bankovníctvo (EBA), ktorý za ne aj zodpovedá. S týmto orgánom, samozrejme, úzko spolupracujeme, a tak ako Európska centrálna banka, spolu s EBA sme pomohli pripraviť nové kolo testov, za ktoré je však zodpovedný hlavne EBA.
<P>
Pán Zemke položil pomerne rozsiahlu otázku o budúcich hrozbách a rizikách. Po prvé, myslím si, že ani v tejto oblasti, ani v environmentálnej oblasti neexistuje niečo ako nulové riziko. Myslím si, že je veľmi náročné predvídať budúcnosť, a napokon, pán Zemke, vieme, že trhy idú dopredu rýchlejšie než obdobie demokracie, než naše obdobie, bez ohľadu na to, ako rýchlo ideme, alebo ako rýchlo a účinne chceme ísť.
<P>
Ako teda môžeme byť lepšie pripravení, než sme boli pred štyrmi rokmi, keď sme čelili kríze, ktorá vznikla v Spojených štátoch a takmer všetko zmietla? Tvorbou nástrojov, rámcov pre riadenie, dohľadom, zodpovednosťou, transparentnosťou, všetkým, čo chýbalo, všetkým, čo bolo súčasťou skutočne silného prúdu ultraliberalizmu, ktorý sa prvý raz prehnal svetom v deväťdesiatych rokoch dvadsiateho storočia, aj všetkým, čo bolo čiastočne odstránené s bláznivou myšlienkou, že trhy by sa mali samy regulovať.
<P>
V rámci skupiny G20 - a zrejme aj v niektorých oblastiach mimo požiadaviek skupiny G20 - dnes trpezlivo obnovujeme rámce a nástroje v oblasti riadenia, regulácie, transparentnosti, chcel som jednoducho povedať "morálky" - ak môžem použiť toto slovo - alebo etiky, ktoré na finančnom trhu pôsobiacom asi 15 rokov, mimoriadne chýbajú.
<P>
Z tohto dôvodu je dôležité, aby ste pochopili túto situáciu, a je veľmi dôležité, aby ste pochopili svoju úlohu pri vytvorení skutočných európskych orgánov dohľadu - pani Goulardová spomenula Európsky výbor pre systémové riziká.
<P>
Z tohto dôvodu - a toto je určené aj pánovi Gauzèsovi, ktorý spomenul ratingové agentúry - zahŕňame tieto opatrenia, špecifickú tému dnešného zasadnutia, všetko, čo týždeň po týždni trpezlivo robíme, do veľkých európskych projektov v oblasti finančného a hospodárskeho riadenia a musíme urobiť ešte viac. V kontexte veľkého projektu nemám problém použiť slovo federácia; myslím si, že to bol pán Giegold, ktorý už toto slovo použil. Musíme viac zjednotiť našu energiu a politické stratégie a niekedy musíme prekročiť rámec zvyčajnej koordinácie.
<P>
Súhlasím s pánom Gauzèsom o dôležitosti pokračujúcich reforiem v oblasti ratingových agentúr. Pracujeme na tretej reforme, ktorá doplní predošlé dve. Pokiaľ ide o otázku, ktorú ste položili, pán Gauzès, vzhľadom na nadmernú závislosť od ratingov, zakrátko, začiatkom júla, sa chystáme zbaviť množstva ratingov. Ideme sa zbaviť niekoľkých odporúčaných ratingov, aby sme zabránili tejto nadmernej závislosti bánk, a v skutočnosti nielen bánk, od ratingov. Chystáme sa preto na tom pracovať.
<P>
Poznamenal som si vyjadrenia pána Kinga a pána Enriu, ktoré spomenula pani Goulardová. Ďakujem jej, že upozornila na ich poznámky, ktoré navyše demonštrujú proaktívny a vyspelý prístup, ktorý ma veľmi teší. Chcel by som jej tiež poďakovať, že spomenula veľmi dôležitú úlohu - a vieme, ako veľmi si našu vďaku zaslúžite, pani Goulardová - Výboru pre systémové riziká. Musíme spolupracovať so všetkými týmito zainteresovanými subjektmi a s orgánom EBA a, samozrejme, musíme mať rešpekt voči úlohe Výboru pre systémové riziká, aby sme záťažové testy vykonali zosúladene, a tak sa z nich poučili.
<P>
Nakoniec, bude skôr záležať na členských štátoch než na EBA, či sa poučia na základe predložených podmienok a finančných poistiek, ktoré budeme v období ihneď po záťažových testoch dôkladne monitorovať.
<P>
Keď boli zriadené tri európske orgány dohľadu a Výbor pre systémové riziká, povedal som, že otestujeme povrch, keď sa po ňom prejdeme. Práve toto robíme. Myslím si, že EBA pod vedením pána Enriu vykonáva dobrú prácu; to isté platí o ďalších orgánoch, o Výbore pre systémové riziká a, pán Giegold, o Európskom orgáne pre poisťovníctvo a dôchodkové poistenie zamestnancov (EIOPA). Predtým ste spomenuli testy v sektore poisťovníctva; EIOPA v súčasnosti pripravuje sériu testov v tomto sektore, ako pripravoval orgán EBA pre banky.
<P>
Vyzdvihli ste citlivú a veľmi dôležitú záležitosť, pán Giegold, ako predtým páni Karas a Schmidt, a to šok v podobe štátneho dlhu. Ako som už povedal, a o tejto záležitosti dnes večer už nepoviem nič iné, EBA dostal za úlohu navrhnúť a vyvinúť testy. Myslel si, že šoková situácia v oblasti bankovej knihy nie je reálna, a tak nebol dôvod na vykonávanie testov bankovej knihy v tejto fáze. Všetko, čo môžem povedať, je, že vedieme tento dialóg s EBA, sme odhodlaní - pán Giegold načerpal skúsenosti z tohto nového kola testov, ako sme aj my načerpali skúsenosti z predošlého kola, ktoré bolo neuspokojivé - a máme ambíciu - pán Sánchez Presedo ma vyzval, aby som ju prejavil -, aby sme pri vedení tohto dialógu boli nároční a prísni a súčasne dodržiavali právomocí a nezávislosť orgánu EBA práve tak, ako my v Komisii požadujeme dodržiavanie našej vlastnej nezávislosti. Mojou ambíciou, pán Giegold, je racionálne odzrkadliť to, čo zistíme z tohto kola testov, ktoré skončí v júni, a čo najviac sa poučiť z nášho dialógu s EBA s cieľom zlepšiť nasledujúce kolo.
<P>
Pán Mann, ako aj vy pán Giegold, ste spomenuli hodnotenie rizika likvidity. Ako viete, hodnotenie tohto rizika likvidity nie je súčasťou samotného záťažového testu, ktorého výsledky sa zverejnia. Európsky orgán pre bankovníctvo na začiatku roka oznámil, že v prvom štvrťroku roka 2011 vykoná samostatné tematické posúdenie rizík likvidity v bankovom sektore EÚ ako súčasť svojho pravidelného cyklu hodnotenia rizika. Bude preto riešiť túto záležitosť, takpovediac, v tomto paralelnom kontexte.
<P>
Pán Karas vyzval svojich kolegov poslancov a Komisiu, aby začlenili všetko, čo robíme, do dlhodobých stratégií, a pánovi Karasovi by som chcel povedať, že je to všeobecná zásada, ktorú podporujem, a že v tomto duchu pracujem so svojimi spolupracovníkmi s cieľom navrhnúť všetky nové právne predpisy, ktoré budú súčasťou tohto finančného a hospodárskeho riadenia, ktoré potrebujeme. Toto sa konkrétne týka otázky riadenia, toho, čo sa chystáme robiť vzhľadom na zodpovednosť akcionárov - pracujeme z dlhodobej perspektívy -, a toho, čo chceme urobiť, ako som už spomenul pani Ferreirovej, vo veci riešenia problémov bánk. Týka sa to tiež ďalšieho bodu, ktorý mám na mysli; hoci som ho ešte nespomenul, je jedným z dôvodov alebo jedným z príčin krízy: neuveriteľné platy a odmeny, ktoré boli dokonca vyššie, keď sa viac zariskovalo, keďže tí, čo prevzali riziká, vedeli, že ostatní za ne zaplatia.
<P>
Keď preskúmame uplatňovanie súčasných usmernení o platoch a odmenách a zistíme, kde chýbajú, samozrejme, zaistím, ako ste mnohí požadovali, aby ich v budúcich týždňoch prevzal a uplatňoval každý členský štát. Keď hovorím, že zvažujem nové usmernenia v tejto záležitosti, robím to práve s cieľom vyriešiť jednu z príčin krízy - toto šialené riskovanie - a s cieľom prinútiť tých, ktorí sa angažujú v bankovom sektore, aby boli opäť rozumnejší a zodpovednejší.
<P>
Pani Ferreirová a pán Lamberts poznamenali, že záťažové testy boli nekonzistentné. Ja som povedal, čo si myslím o nedostatkoch predošlých testov. Potrebujeme viac konzistentnosti, viac Európy v uplatňovaní týchto testov a z tohto dôvodu je veľmi užitočné partnerské preskúmanie s EBA.
<P>
Pokiaľ ide o vytvorenie rámca na riešenie harmonizácie bánk, je to presne to, na čom pracujeme, pani Ferreirová. Môžem vás ubezpečiť, že pred koncom leta predložíme náš návrh a že budeme naozaj konkrétne a úprimne vychádzať z mnohých vašich návrhov.
<P>
Niektorí z vás vrátane pána Ludvigssona, pani Fordovej, pána Canciana a pani Băsescovej práve teraz požadovali, aby testy boli - zopakujem, čo som počul - prísne, dôveryhodné a transparentné. Ešte raz, v celkovom kontexte tohto finančného a hospodárskeho riadenia, ktoré spolu budujeme, budú testy v roku 2011 prísnejšie, dôveryhodnejšie a transparentnejšie než v predošlom kole a budeme stavať na skúsenostiach a hodnotení tohto kola z roku 2011 s cieľom zaistiť, ako ste požadovali, aby nasledujúce fázy v záťažových testoch bankového sektora boli ešte účinnejšie, prísnejšie, dôveryhodnejšie a transparentnejšie.
<SPEAKER ID="741" NAME="Predsedajúci">
Veľmi pekne ďakujem, pán Barnier. Naše diskusie sa trochu predĺžili. Veľmi si vážim, že ste odpovedali každému rečníkovi. V budúcnosti z výchovných dôvodov by sme sa však mali zrejme dohodnúť, že záverečné vyhlásenie komisára bude určené len tým rečníkom, ktorí sú skutočne prítomní v Parlamente. Ušetrilo by nám to trochu času. Poslednou rozpravou sme sa dostali priamo na koniec lehoty, ktorú sme mali k dispozícii.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="743" NAME="Zigmantas Balčytis" LANGUAGE="LT">
Ako dnes môžeme vidieť, záťažový test bánk pôsobiacich v členských štátoch Európskej únie, ktorý bol vykonaný minulý rok, zlyhal pri odhaľovaní skutočnej situácie v tomto sektore. Príklad Írska ukázal, že táto kontrola bola absolútne nespoľahlivá. Tento rok sa tiež vykonal mierne vylepšený test, na ktorého výsledky stále čakáme. Myslím si, že na obnovenie dôvery občanov EÚ v celkový bankový a finančný systém a na zaistenie dôveryhodnosti celého európskeho finančného inštitucionálneho rámca sa musí novovytvorenému Európskemu orgánu pre bankovníctvo poskytnúť viac právomocí a významnejšia úloha. Myslím si, že testy by sa mali vykonávať systematicky a mali by pokrývať čo najširší rad rizikových prvkov - tieto sa v členských štátoch líšia. Európsky orgán pre bankovníctvo by mal tiež stanoviť jasné postupy a mal by mať príležitosť predložiť rozhodnutia, ktoré budú pre banky záväzné, ak vykonané kontroly odhalia finančnú nestabilitu alebo nespoľahlivosť bánk.
<SPEAKER ID="742" NAME="Csanád Szegedi" AFFILIATION="NI">
písomne. - (HU) Je zaujímavé, že dokonca minulý rok po zlyhaní záťažových testov bola tlač zaplavená správami o falošnom úspechu - zrejme to bolo spôsobené intrigami Európskej komisie. A teraz nielen my, ale každý - od liberálov po Poslanecký klub Európskej ľudovej strany (kresťanských demokratov) - požaduje vysvetlenie tohto zlyhania. Riešenie však hľadajú v nesprávnych reakciách, napríklad vo forme dodatočných štátnych kapitálových injekcií pumpovaných do bánk alebo ďalšou centralizáciou Bruselu. Ale skutočný dôvod zlyhania je práve ten, že byrokracia v Bruseli nám jednoducho nie je schopná účinne pomôcť vo väčšine oblastí nášho života. Takže po tomto fiasku by nemali chcieť vyberať od členských štátov ďalšie povolenia a plytvať miliardami eur na zriaďovanie ďalších mamutích orgánov; namiesto toho by mali pripustiť, že Európa nemôže existovať ako Spojené štáty európske a že čím viac právomocí sa poskytne Bruselu, tým viac klesne jeho účinnosť.
