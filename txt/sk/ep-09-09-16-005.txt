<CHAPTER ID="005">
SWIFT (rozprava) 
<SPEAKER ID="049" NAME="Predsedajúci">
Ďalším bodom programu je vyhlásenie Rady na tému SWIFT.
<SPEAKER ID="050" NAME="Beatrice Ask" LANGUAGE="SV">
Vážený pán predsedajúci, v rámci celého boja proti terorizmu je kľúčovou otázkou to, ako sú takéto činnosti financované. Zabrániť financovaniu terorizmu a sledovať stopy, ktoré takéto transakcie možno zanechali, môže zabrániť teroristickým zločinom a zároveň byť dôležité pri vyšetrovaní takýchto zločinov. Ak to chceme dosiahnuť, potrebujeme medzinárodnú spoluprácu. Na tomto mieste by sme mali vyriešiť otázku uvedenú v Dohovore OSN o potláčaní financovania terorizmu z roku 1999 a v dohovoroch Európskej rady v tejto oblasti.
<P>
Poslanci, ktorí sa zúčastnili stretnutia za zatvorenými dverami Výboru pre občianske slobody, spravodlivosť a vnútorné veci 3. septembra 2009 si vypočuli, ako pomohol program o sledovaní financovania terorizmu (TFTP) zlepšiť bezpečnosť občanov EÚ a iných krajín. V posledných rokoch prispeli informácie z programu TFPT k odhaleniu a vyšetrovaniu teroristických zločinov a zároveň boli úspešné pri prevencii teroristických útokov na európskej pôde.
<P>
Predsedníctvu bol 27. júla 2009 Radou udelený jednohlasný mandát na rokovanie, ktorý vychádza z návrhu Komisie. Bolo by lepšie, ak by sa rokovania s USA mohli konať na základe Lisabonskej zmluvy. V tom prípade by sa Európsky parlament mohol plne zúčastniť, ale ako viete, zatiaľ to nie je možné. Keďže spoločnosť SWIFT presúva koncom tohto roka svoju databázu z USA do Európy, je nevyhnutné, aby EÚ čo najskôr uzavrela krátkodobú dohodu s USA, aby nevzniklo žiadne riziko prerušenia výmeny informácií. Je to v záujme nás všetkých.
<P>
Rada by som zdôraznila, že je to dočasná dohoda na obdobie, kým nebude možné uzavrieť stálu dohodu. Musí byť na obdobie najviac dvanásť mesiacov a Komisia už informovala, že má v úmysle predložiť návrh stálej dohody, hneď ako bude v platnosti nová Zmluva. Ak má byť program TFTP užitočný pre EÚ a členské štáty, USA musí príslušným oprávneným orgánom v rámci EÚ naďalej poskytovať informácie z programu TFTP rovnakým spôsobom ako predtým. To sa naozaj stane.
<P>
Dočasná dohoda navyše poskytne orgánom EÚ na prevenciu zločinov špeciálnu možnosť, aby v rámci vyšetrovania teroristických zločinov samy žiadali informácie z databáz programu TFTP. Predsedníctvo je presvedčené o prínose informácií z programu TFTP. Zároveň nám je jasné, že dočasná dohoda musí obsahovať mechanizmy nevyhnutné na zabezpečenie ochrany súkromia jednotlivcov, princípov právneho štátu a ochrany údajov. Návrh dohody preto obsahuje ustanovenie, v ktorom sa uvádza, že na prijatie, spracovanie a schválenie akejkoľvek žiadosti z USA o získanie informácií zo systému SWIFT musí existovať samostatný orgán EÚ.
<P>
Je rovnako dôležité, aby dočasná dohoda obsahovala podrobné ustanovenia o ochrane údajov v prípade informácií, ktoré USA dostávajú zo systému SWIFT cez európsky orgán. V tomto smere zájde dohoda ešte ďalej ako predtým v prípade jednostranných záväzkov voči EÚ prijatých na strane USA vo vyhláseniach programu TFTP z roku 2007, ktoré boli zverejnené v Úradnom vestníku Európskej únie.
<P>
Dovoľte mi spomenúť niektoré iné ustanovenia, ktoré budeme v dohode požadovať. Údaje musia byť uložené bezpečne, každý prístup k údajom bude zaznamenaný, všetky vyhľadávania v databáze TFTP budú obmedzené a budú sa týkať len osôb alebo informácií, pri ktorých je opodstatnené podozrenie alebo existuje jasná spojitosť s teroristickým zločinom. Obdobie uloženia preskúmaných informácií bude obmedzené a najneskôr po piatich rokoch, alebo prípadne skôr, budú informácie z databázy vymazané.
<P>
Jasne môžeme vyhlásiť, že program TFTP bude povolené používať len pri vyšetrovaniach teroristických zločinov vrátane financovania terorizmu. USA ani EÚ nesmú použiť tento systém na vyšetrovanie iných druhov zločinov ani na iné účely. Samozrejme, dôležité je aj to, aby bol prenos informácií z EÚ do USA v rámci systému TFTP primeraný. Okrem pravidiel týkajúcich sa európskeho orgánu, ktorý som spomínala predtým, dohoda musí obsahovať aj ustanovenie s uvedením toho, že tento systém musí byť zhodnotený nezávislým hodnotiacim orgánom. Pokiaľ ide o EÚ, tento orgán budú tvoriť zástupcovia predsedníctva, Komisie a dve osoby z vnútroštátnych orgánov na ochranu údajov v členských štátoch. Úlohou hodnotiaceho orgánu bude preveriť dodržiavanie dohody, preveriť správne uplatňovanie ustanovení o ochrane údajov a preveriť to, že prenos údajov je primeraný.
<P>
Spoločne sme zodpovední za zaistenie toho, aby mohli orgány na prevenciu zločinov efektívne čeliť terorizmu. Zároveň sme spoločne zodpovední za zaistenie toho, aby sa to uskutočnilo s právnou istotou pri dodržaní základných práv. Predsedníctvo je presvedčené, že výmena informácií s USA v rámci programu TFTP zvýši ochranu pred terorizmom a že dokážeme dosiahnuť dočasnú dohodu a nakoniec aj dlhodobú dohodu, ktorá spĺňa nielen naše prísne požiadavky na ochranu údajov, ale ktorá zároveň dodržiava základné práva.
<SPEAKER ID="051" NAME="Jacques Barrot" LANGUAGE="FR">
Vážený pán predsedajúci, vážené poslankyne, vážení poslanci, na úvod by som chcel úprimne poďakovať pani Askovej za zhrnutie celého vývoja týkajúceho sa systému SWIFT a prebiehajúcich rokovaní so Spojenými štátmi o pokračovaní programu o sledovaní financovania terorizmu TFTP.
<P>
Počas stretnutia Výboru pre občianske slobody, spravodlivosť a vnútorné veci 22. júla som mal príležitosť osobne vysvetliť fungovanie systému TFTP a prečo potrebujeme dočasné riešenie na zabránenie jeho prerušenia. Spoločné stretnutie Výboru pre občianske slobody, spravodlivosť a vnútorné veci a Výboru pre hospodárske a menové veci 3. septembra sa konalo za prítomnosti švédskeho predsedníctva, generálneho riaditeľa Generálneho riaditeľstva pre spravodlivosť, slobodu a bezpečnosť pána Faulla a pána Bruguièra. Domnievam sa, že toto stretnutie umožnilo, aby sa objasnili mnohé ešte stále otvorené problémy.
<P>
Rád by som v krátkosti zdôraznil niektoré aspekty. Správa pána Bruguièra potvrdila pridanú hodnotu hodnotenia údajov v súvislosti s programom TFTP, ktoré vykonalo Ministerstvo financií USA. Členovia Výboru pre občianske slobody, spravodlivosť a vnútorné veci a Výboru pre hospodárske a menové veci ju mohli preskúmať na spoločnom stretnutí začiatkom septembra. Ako nám tiež predsedníctvo pripomenulo, táto analýza údajov umožnila americkým orgánom zabrániť útokom a uľahčiť vyšetrovania týkajúce sa teroristických útokov v Spojených štátoch aj v Európe.
<P>
Správa sudcu Bruguièra navyše potvrdila, že americké orgány splnili záväzky prijaté v roku 2007 týkajúce sa ochrany údajov, konkrétne, ako to veľmi dobre vysvetlila pani Asková pred chvíľou, obmedzenie uchovávania údajov a obmedzenie prístupu k údajom, aby sa používali len v prípade podozrenia z financovania teroristov. Stručne povedané, pán Bruguière uviedol, že záväzky boli dodržané.
<P>
Je však zrejmé, že justičný rámec dohodnutý v roku 2007 už nebude funkčný, pretože po zmene v architektúre systému SWIFT naplánovanej na koniec tohto roka sa už údaje nebudú nachádzať v USA. Dočasná medzinárodná dohoda medzi Európskou úniou a Spojenými štátmi je potrebná, aby mohli americké orgány pokračovať v analýze údajov týkajúcich sa transakcií v rámci Európy, ktoré prebiehajú v Holandsku.
<P>
Je absolútne nevyhnutné začleniť do tejto dohody všetky záruky potrebné na zabezpečenie základných práv našich občanov, predovšetkým v oblasti ochrany osobných údajov. Samozrejme, z tohto dôvodu predsedníctvo bezvýhradne podporujeme v jeho snahách.
<P>
Vážený pán predsedajúci, prejdem ďalej a Parlamentu by som chcel predovšetkým povedať, že, ako práve spomenula pani ministerka, rozprávame o dočasnej dohode, ktorej trvanie nemôže presiahnuť 12 mesiacov. Znamená to, že môže byť s plnou účasťou Európskeho parlamentu opätovne prerokovaná ihneď po nadobudnutí platnosti Lisabonskej zmluvy. Na tomto mieste vás môžem skutočne uistiť, že Komisia bude Parlament naďalej priebežne informovať o pokroku v tejto veci.
<P>
Chcel by som dodať, že nás teší, že môžeme pripraviť túto dohodu, ktorá bude stálou dohodou, dlhodobou dohodou, samozrejme, s požiadavkou na plnú reciprocitu zo strany amerických partnerov. Boj proti terorizmu sa týka aj nás a neexistuje dôvod, prečo by nemala fungovať úplná a kompletná reciprocita. Preto sa domnievam, že účasť Parlamentu na tomto rokovaní o budúcej dlhodobej dohode bude prospešná.
<P>
Úprimne povedané, verím tomu. Ešte raz by som chcel poďakovať švédskemu predsedníctvu a pani Askovej za poskytnutie dôkladného prehľadu o situácii, čo dnes umožnilo vznik dočasnej dohody.
<SPEAKER ID="052" NAME="Ernst Strasser" LANGUAGE="DE">
Vážený pán predsedajúci, pani Asková, pán komisár, dámy a páni, USA sú dôležitým partnerom v boji proti terorizmu. Pokiaľ však ide konkrétne o otázku citlivých údajov, chceme v spolupráci s Američanmi európske nariadenia o bezpečnosti údajov, o občianskych právach a o jednotlivých právach našich občanov. Preto sa v rámci Európskej ľudovej strany (kresťanských demokratov) dožadujeme pri uzatvorení takéhoto typu zmluvy niekoľkých základných kritérií.
<P>
Po prvé, musí existovať rovnováha medzi občianskou bezpečnosťou a občianskymi právami. Po druhé, potrebujeme právnu istotu pre zainteresované spoločnosti a pre našich občanov. Po tretie, vítame úlohu Európskeho parlamentu ako spoločného zákonodarcu, a preto vítame aj zámer uzatvoriť prechodnú dohodu. Vážená pani Asková, vám a Komisii prajeme v nadchádzajúcich týždňoch úspech.
<P>
Po štvrté, domnievame sa, že v prechodnej dohode aj v konečnej dohode by sa malo zaobchádzať s internými európskymi súbormi údajov v súlade s európskym právom. Po piate, chceme, aby sa zaviedol ďalší nástroj podobný systému TFTP na úrovni EÚ. Po šieste, zastávame názor, že je to nevyhnutným predpokladom reciprocity.
<P>
To sú naše predstavy a veríme, že v pléne sa stretnú so širokým konsenzom. Ihneď po uzavretí prechodnej dohody budeme musieť rokovať a rýchlo uzavrieť konečnú dohodu.
<SPEAKER ID="053" NAME="Claude Moraes">
v mene skupiny S&D. Vážený pán predsedajúci, systém SWIFT sa stal evidentne testovacím základom pre dosiahnutie správnej rovnováhy medzi našou spoluprácou so Spojenými štátmi, bojom proti terorizmu a ochranou našich základných práv.
<P>
Keď v našich uzneseniach v rokoch 2006 a 2007 Parlament žiadal o to, aby bola časť systému SWIFT presunutá z USA na pôdu EÚ, bolo to zrejme kvôli tomu, lebo sme si mysleli, že ochrana ponúkaná americkým rámcom pre občanov EÚ nebola v súlade s normami EÚ a bolo potrebné zdokonaliť ju. Takže je to pozitívny vývoj a naša skupina víta skutočnosť, že dva nové servery systému SWIFT budú teraz presunuté do Európy a že bude vytvorený nový právny rámec, aby americký program TFTP pokračoval v používaní a spracovaní údajov v spolupráci s našimi orgánmi činnými v trestnom konaní.
<P>
Naša skupina vidí aj to, že odporúčanie prijaté Radou sa pokúša riešiť niektoré obavy Parlamentu a európskeho dozorného úradníka pre ochranu údajov. Ale niektoré kľúčové otázky zostali naďalej otvorené. Ak sa budú na pôde EÚ pri spracovaní európskych údajov naďalej uplatňovať americké právne normy, ako dokážeme zaručiť dodržiavanie noriem EÚ týkajúcich sa procesných práv a ochrany osobných údajov? Na ktorého sudcu sa môže obrátiť občan EÚ alebo podnik v EÚ v prípade trestného stíhania?
<P>
Samozrejme, jednou z najdôležitejších otázok je načasovanie dohody a dočasný charakter dohody, ako už vysvetlila Rada a Komisia. Voľba právneho základu s troma piliermi spolu s jej dočasným charakterom úplne vynechá Parlament, a tým občanov EÚ, z legislatívneho procesu. Skupina socialistov a demokratov má jasno v tom, že táto dočasná dohoda by mala byť v platnosti len 12 mesiacov a že o novej dohode by sa malo rokovať s Parlamentom ako spoluzákonodarcom, aby poslanci v tomto Parlamente dokázali zaručiť krehkú rovnováhu ochrany základných práv európskych občanov v rámci dôležitého a zásadného boja proti terorizmu.
<SPEAKER ID="054" NAME="Sophia in 't Veld" LANGUAGE="NL">
Vážený pán predsedajúci, po všetkých týchto vrúcnych slovách vyvolám rozruch! Nebudem sa vyjadrovať k obsahu, pretože sa domnievam, že je evidentné, že to, čo bolo dohodnuté, je v súlade s európskymi normami právnej ochrany a ochrany osobných údajov, ale momentálne chcem dostať niekoľko odpovedí týkajúcich sa postupu, pretože toto je miliónty príklad toho, že Rada prijíma rozhodnutia s dosahom na občanov za zatvorenými dverami. Vlády Európy a Spojených štátov chcú vedieť všetko o našich súkromných životoch, ale my, ako občania, sa nedozvieme o krokoch Rady. Zdá sa mi to trochu postavené na hlavu. Boj proti terorizmu sa v skutočnosti vymkol z rúk a Rada dáva najavo úplné pohŕdanie európskymi občanmi a parlamentnou demokraciou. Vždy, či už sa aktuálny prípad týka systému SWIFT, údajov PNR, uchovávania údajov alebo čohokoľvek iného, tvrdia nám, že "je to nevyhnutné pre boj proti terorizmu". Vážená pani ministerka, trúfam si však opýtať sa, kedy už konečne dostaneme nejaké fakty, kedy uskutočníme nejaké hodnotenie? Je ešte niekoľko otázok, na ktoré by som chcela dostať odpoveď v súvislosti so systémom SWIFT, pretože 3. septembra neboli zodpovedané. Prečo neboli zodpovedané? Už v roku 2007 sa vedelo o tom, že architektúra systému SWIFT potrebuje úpravu. Prečo prišla Rada s týmto plánom až v poslednej chvíli v lete, keď sa Parlament ešte len rozbiehal? Prečo ste sa o mandáte neradili s národnými parlamentmi? Prečo? Vážená pani ministerka, nejde o prepieranie politiky, pri ktorom ide v skutočnosti o to, že európske vlády sa pokúšajú získať prístup k našim údajom prostredníctvom vlády Spojených štátov? Tak vystúpte a vyjadrite sa!
<P>
Nakoniec mi dovoľte venovať sa transparentnosti. Dokumenty, a konkrétne právne poradenstvo vlastných právnych služieb Rady, musia byť zverejnené pre občanov Európy a nesmú sa nachádzať v malej miestnosti, kde majú prístup len poslanci EP. Keďže sme ich už našli vedľa kopírovacieho stroja, už vieme, čo v nich je. To je skutočná transparentnosť.
<SPEAKER ID="055" NAME="Jan Philipp Albrecht" LANGUAGE="DE">
Vážený pán predsedajúci, predsedníctvo a Komisia neustále rozprávajú o posilnení občianskych práv a o občanoch Európy. V skutočnosti sú však základné práva narušené a príslušná verejná rozprava o nich zmarená. Všetko úsilie smeruje k vylúčeniu parlamentov a zamlčaniu informácií. Pre demokratickú Európu je takýto typ netransparentného prístupu neprijateľný.
<P>
Nestačí len zaklopať na dvere, príslušný parlament musí tento nežiaduci vývoj zastaviť. Predsedníctvo musí prerušiť rokovania, až kým nebude môcť zaručiť práva občanov a parlamentov. Machinácie, ktoré plánujete s bankovými údajmi, bez akéhokoľvek povinného ochranného mechanizmu, zneužijú práva na ochranu údajov občanov Európy a vytvoria preventívne všeobecné podozrenie voči všetkým občanom.
<P>
Naša Skupina zelených s tým nebude mať nič spoločné. Dokonca ani dočasne a určite nie v prípade, že máme servery v Európe a už nie iba v USA, pretože údaje sa budú naďalej rovnako posielať do USA a právna ochrana nebude zaručená.
<SPEAKER ID="056" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, je pre mňa veľkou cťou prvýkrát vystúpiť v tomto Parlamente v mene miliónov Európanov, ktorí chcú inú Európu.
<P>
Pre záležitosť SWIFT sú charakteristické bezpečnostné pochybenia spôsobené v mene terorizmu, pri ktorých sa prejavuje úplné pohŕdanie väčšinou základných práv našich spoluobčanov. V tejto súvislosti Spojené štáty vyplienili bankové údaje bez právneho základu a dokonca bez akýchkoľvek informácií od orgánov v Európe. Škandál prinútil európske orgány, aby začali dávať pozor. Bola podpísaná dohoda s vládou USA. Hodnotenie tejto dohody vypracoval odborník. Avšak aký odborník? Francúzsky protiteroristický sudca, sudca Bruguière, ktorého chyby v oblasti základných práv sú vo Francúzsku dobre známe. Z tohto dôvodu pochybujeme o kvalite jeho správy.
<P>
Bez ohľadu na princíp obsahuje návrh uznesenia, ktorý nám bol predložený, mnohé varovania, s ktorými súhlasíme, ale nie sú dostatočné. Na posilnenie požiadaviek, ktoré Európsky parlament musí zaistiť, predkladáme pozmeňujúce a doplňujúce návrhy. Musíme zájsť ešte ďalej a v prípade porušovania uvedených princípov vyzvať na pozastavenie platnosti dohody. Radi by sme sa dozvedeli, prečo trvalo európskym orgánom tak dlho, kým informovali Parlament, a prečo bolo uzavretie tejto novej dohody také naliehavé.
<P>
Spoliehame sa na švédske predsedníctvo. Dodržiavanie ľudských práv budeme neustále sledovať. Áno, naši spoluobčania majú právo na bezpečnosť, ale musí sa to uskutočniť bez toho, aby sme boli nútení žiť v spoločnosti sledovanej Veľkým bratom, kde o nás každý všetko vie.
<SPEAKER ID="057" NAME="Beatrice Ask" LANGUAGE="SV">
Vážený pán predsedajúci, ďakujem vám za tieto dôležité názory. Pokúsim sa odpovedať na niektoré otázky v krátkom čase, ktorý je k dispozícii.
<P>
Prvá otázka sa, samozrejme, týka toho, ako dokážeme zaručiť, že Spojené štáty budú dodržiavať dohodu. Chcela by som uviesť, že po prvé, máme správu pána Bruguièra, ktorá poskytuje riadny opis dodržiavania podmienok, ktoré boli doteraz dohodnuté. Po druhé, v návrhu dohody sa spomína hodnotiaci orgán, ktorý som vám opísala, a tiež predsedníctvo, Komisia a zástupcovia vnútroštátnych orgánov na ochranu údajov, účasť ktorých je určená na kontrolu správneho riešenia tejto záležitosti. Samozrejme, spoľahlivosť informácií je rozhodujúca. Zároveň je dôležité, aby si každý uvedomil, že pri prenose informácií v rámci tohto programu na výmenu údajov nejde o to, že ľudia môžu kedykoľvek vstúpiť a prezrieť si, čo len chcú. Na získanie prístupu k týmto informáciám musí existovať podozrenie z teroristického zločinu alebo z jeho financovania. Samozrejme, ohraničuje to spôsob, akým môžu byť informácie použité.
<P>
Pokiaľ ide o kritiku toho, prečo sme o tom začali hovoriť teraz, počas leta, chcela by som zdôrazniť, že predsedníctvo kládlo viac-menej rovnaké otázky, aké kladú poslanci Európskeho parlamentu. Našou úlohou bola okrem iných vecí dôkladná príprava a analýza tejto správy, ktorá odpovedá na niektoré otázky, ale mali sme aj iné úlohy. Skutočnosť je taká, že nie my sme rozhodli o tom, aby bol systém SWIFT presťahovaný do Európy, to sa deje na základe iných rozhodnutí. Spojené štáty sú však nadšené, že môžu využívať tento nástroj vo svojom boji proti terorizmu a zároveň si myslíme, že rovnocenné informácie by boli užitočné pre nás. Aby sa to udialo, potrebujeme dohodu. Keďže Lisabonská zmluva ešte nenadobudla platnosť, mali sme dojem, že je potrebné zabezpečiť dočasné riešenie. Dočasné riešenie je to, o čom rokujeme, a zároveň je to vec, ktorou nás poverila Rada. A práve to som sa pokúšala opísať.
<P>
Nejde o to, že by si predsedníctvo prialo zbytočne obmedzovať prehľad alebo rozpravu v akomkoľvek ohľade. Po prvé, koniec koncov, je to verejná rozprava a po druhé, samozrejme, že nás teší rozprávať o tom, ako pokračujú rokovania. Počas rokovaní však nie je možné poskytnúť neustály prístup k dokumentom, keďže samotnou podstatou rokovaní je to, že veci sa menia a potom sa opäť menia. Pokúšala som sa však opísať náš východiskový bod a objasniť mandát, ktorý máme od Rady. V tomto máme veľké odhodlanie skombinovať vysokú úroveň účinnosti a praktického využitia s prísnymi požiadavkami právnej istoty a dodržiavaním občianskych slobôd a ľudských práv. Som úplne presvedčená, že to dokážeme. Ak to napriek očakávaniam nedokážeme, potom nebude žiadna dohoda.
<SPEAKER ID="059" NAME="Jacques Barrot" LANGUAGE="FR">
Vážený pán predsedajúci, len by som rád potvrdil pripomienky pani ministerky, ktorá, mimochodom, vyvodila veľmi jasný záver: ak by sme naozaj nemali potrebné záruky na ochranu údajov pre trvalú dohodu, ktorú bude musieť predsedníctvo dohodnúť a ktorú Komisia podporí, žiadna dohoda nebude.
<P>
Vzhľadom na to sa domnievam, že by sme mali byť schopní urovnať záležitosti a tým viesť kampaň proti terorizmu, samozrejme, pri dodržiavaní významných hodnôt a významných zásad, čo znamená, že v Európe prikladáme veľký význam na jednej strane ochrane súkromia a na druhej strane prevencii akejkoľvek obchodnej špionáže.
<P>
Pokiaľ ide o mňa, chcel by som povedať len toľko, že odkedy som sa ujal svojich povinností, zjavne som spozoroval fakt, že Rada požiadala sudcu Bruguièra, aby vycestoval a uskutočnil túto vyšetrovaciu misiu v Spojených štátoch. Správu pána Bruguièra, ktorá pochádza z decembra 2008, som dostal v januári 2009. Európskemu parlamentu a Rade SVV bola táto správa predstavená vo februári 2009. Bolo to v čase, keď sa Komisia domnievala, že má vo svojich rukách základné prvky na zaistenie kontinuity programu TFTP a čakala na dobu, kedy budeme môcť spolu s podpísanou Lisabonskou zmluvou a spoluzákonodarcom Parlamentom naozaj uzatvoriť dlhodobú dohodu so všetkými zárukami, ktoré uviedla pani ministerka, a so všetkými požiadavkami na reciprocitu, ktorých sa dotkol najmä pán Strasser.
<P>
Domnievam sa, že v tejto záležitosti Rada vyjadrila svoj názor veľmi jasne. Komisia súhlasí s týmto názorom, s týmto stabilným a jasným záväzkom Rady, že zaistí, že keď príde správny čas na trvalú dohodu, Európsky parlament sa naozaj stane spoluzákonodarcom.
<SPEAKER ID="060" NAME="Sophia in 't Veld" AFFILIATION="ALDE">
Vážený pán predsedajúci, mám stručnú procedurálnu námietku. Podotýkam, že opäť od Rady nedostávame odpovede na otázky, ktoré sme položili. Pýtala som sa, prečo Rada čakala dva roky, až do poslednej chvíle, kým rozhodla o tejto dohode, a zároveň by som chcela vedieť - a odpoveď môžeme dostať písomne - prečo boli národné parlamenty z celého postupu úplne vylúčené. Nakoniec, čítala som vašu odpoveď, ktorá bola dosť nejasná, a pripadalo mi, že je v nej uvedené, že právne stanovisko právnych služieb Rady nezverejníte.
<SPEAKER ID="061" NAME="Predsedajúci">
Rozprava sa skončila.
<P>
(Hlasovanie: 17. septembra 2009)
