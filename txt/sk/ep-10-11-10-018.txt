<CHAPTER ID="018">
Partnerstvá v oblasti inovácií (rozprava) 
<SPEAKER ID="197" NAME="Predsedajúci">
Ďalším bodom programu je rozprava o otázke na ústne zodpovedanie pre Radu o partnerstvách v oblasti inovácií, ktorú predložili pani Judith A. Merkiesová v mene Skupiny progresívnej aliancie socialistov a demokratov v Európskom parlamente, pán Paul Rübig v mene Poslaneckého klubu európskej ľudovej strany (kresťanských demokratov), pán Jorgo Chatzimarkakis v mene Skupiny Aliancie liberálov a demokratov za Európu, pán Philippe Lamberts a pán Reinhard Bütikofer v mene Skupiny zelených/Európskej slobodnej aliancie, pán Evžen Tošenovský v mene skupiny Európskych konzervatívcov a reformistov a pani Marisa Matiasová v mene Konfederatívnej skupiny Európskej zjednotenej ľavice - Nordickej zelenej ľavice - B7-0560/2010).
<SPEAKER ID="198" NAME="Judith A. Merkies" LANGUAGE="NL">
Vážený pán predsedajúci, 90 % ľudí si myslí, že inovácie nám zabezpečia ekologické a konkurencieschopnejšie hospodárstvo, a my s tým súhlasíme. Naliehavosť tejto otázky však očividne ešte nie je celkom jasná, keďže Európska rada sa rozhodla, že o Únii inovácií nebude diskutovať až do februára a marca budúceho roka.
<P>
Prečo je to tak? Boli už azda vyriešené všetky hlavné naliehavé spoločenské problémy? Bol už vyriešený problém energetiky, problém surovín a problém starnutia obyvateľstva? Nie, tieto problémy neboli vyriešené, a preto musíme túto stratégiu v oblasti inovácií považovať za naliehavú záležitosť a musíme o nej diskutovať. Existuje tu množstvo otázok. Čo presne sú tieto partnerstvá v oblasti inovácií? Inovačná stratégia Komisie je jasná, táto otázka však zostáva otvorená.
<P>
Jasné je tiež to, že by nemali vzniknúť žiadne nové, či aspoň nie celkom nové, ale skôr lepšie nástroje. Dlhodobá bezpečnosť je dôležitá, ale radšej by sme mali dobre fungujúci nástroj s víziou do roku 2020. Dôležité je, aby partnerstvá v oblasti inovácií boli čo najhmatateľnejšie a najjasnejšie, aby mali skutočný dosah, boli technologicky neutrálne a blízke trhu, aby mali jasný termín a aby sa do nich zapojili všetci dôležití partneri, ako aj priemysel, štátna správa, výskumné ústavy a predovšetkým občania, ktorí sú hybnou silou inovácií a ich úspechu.
<P>
Veľmi dobré je, že súčasné silné stránky sa ďalej budujú prostredníctvom partnerstva v oblasti aktívneho a zdravého starnutia - v skutočnosti skôr zdravého života než zdravého starnutia, pričom sa ukazuje, že zdravé starnutie sa v skutočnosti začína počatím. Vo všetkých partnerstvách sa musí uplatňovať účinný a inteligentný prístup k prírodným zdrojom a musia začať s najnaliehavejšími problémami: energetikou a vyčerpávaním surovín. V tejto súvislosti je potrebných viac inovácií.
<P>
Na fungovanie stratégie v oblasti inovácií je potrebné plné odhodlanie Rady a nadšenie. Hľadanie za hranicami nie je riešením. Hospodárstvo sa naozaj netýka len eura, bankového sektora či Paktu stability a rastu. Týka sa zamestnanosti v Európe a lepšieho postavenia Európy vo svete. Dá sa to dosiahnuť inak ako prostredníctvom inovácií?
<SPEAKER ID="199" NAME="Amalia Sartori">
autorka. - (IT) Vážený pán predsedajúci, dámy a páni, návrh Komisie v politickom dokumente o Únii inovácií, ktorý bol prijatý 6. októbra 2009, je neoddeliteľnou súčasťou stratégie Európa 2020. Zámerom tejto iniciatívy je poskytnúť ráznu, účinnú a udržateľnú odpoveď na hlavné problémy našej spoločnosti.
<P>
Jedným z najinovačnejších prvkov v množstve navrhovaných opatrení a rôznych cieľov, ktoré si Komisia stanovila v snahe vytvoriť skutočnú Úniu inovácií, sú takzvané partnerstvá v oblasti inovácií. Na dosiahnutie stanovených cieľov sa musia zvoliť správne partnerstvá. Komisia v tejto súvislosti určila súbor prioritných problémov, ktoré naša spoločnosť bude musieť riešiť v nadchádzajúcich rokoch a desaťročiach. Vzhľadom na tento nový vývoj sa Parlament rozhodol vyjadriť svoje stanovisko v uznesení, pre ktoré som spravodajkyňou za Poslanecký klub Európskej ľudovej strany (kresťanských demokratov). Po krátkych rokovaniach sa pod uznesenie podpísali všetci spravodajcovia rôznych politických skupín, takže niet problémov, o ktorých by bolo treba hovoriť.
<P>
Považujem za dôležité zdôrazniť, že náš príspevok pomohol zásadným spôsobom zabezpečiť, aby dve partnerstvá, ktoré sa majú začať po pilotnej iniciatíve v oblasti zdravého starnutia, riešili otázku inteligentných miest, takže v rôznych európskych mestách sa bude môcť uskutočniť množstvo futuristických experimentov na dosiahnutie cieľov 20/20/20 a na uskutočnenie stratégie pre neenergetické suroviny, keďže na veľké a zložité problémy, ktoré v tejto oblasti vplývajú na spoločnosť, musíme dať konkrétnu odpoveď.
<P>
O podrobnostiach týkajúcich sa riadenia, financovania, kritérií výberu a rozpočtu iniciatív, ktoré sa začnú prostredníctvom prvého partnerstva, rozhodne v najbližších mesiacoch vnútorná pracovná skupina Komisie.
<SPEAKER ID="200" NAME="Jorgo Chatzimarkakis" LANGUAGE="DE">
Vážený pán predsedajúci, čo presne je úlohou európskej inovačnej politiky? Čo je úlohou európskej politiky v oblasti výskumu? Keby sme si položili túto otázku a keby sme ju mali položiť občanom na ulici, odpoveďou by bol len prázdny pohľad. Pridaná hodnota európskeho výskumu a európskych inovácií totiž nie je jasná. Vítame preto skutočnosť, že návrh pani komisárky Geogheganovej-Quinnovej začína vymedzením pojmu inovácií. Čo sú to inovácie? Inovácie zahŕňajú zarábanie peňazí či vytvorenie výrobku, alebo licencie na základe poznatkov. To je niečo nové. Som rád, že Komisia sa vydala touto cestou. Teraz však potrebujeme aj pôsobivé projekty, ktoré pochopia ľudia z ulice, aby daňoví poplatníci EÚ chápali, čo robíme s ich peniazmi. V tejto súvislosti vidím veľký potenciál v otázke predĺženia zdravého života o dva roky. To by bol projekt, ktorý by každý tam vonku pochopil. Preto som rád, že návrh prvého partnerstva v oblasti inovácií sa venuje práve dosiahnutiu tohto cieľa. Dva ďalšie roky zdravého života - to pochopí každý a niečo také by sme mali urobiť. V tomto smere máte našu podporu.
<P>
Chcel by som však upozorniť na to, o čom sa už zmienila aj pani Merkiesová, že ak sa jednoducho pozrieme na súčasné nástroje, máme tu Európsky inovačný a technologický inštitút (EIT), znalostné a informačné spoločenstvá, spoločné technologické iniciatívy, program pre konkurencieschopnosť a inovácie - to všetko sú programy, ktoré už existujú. Ak pridáme ešte ďalší program, bude ťažké celú túto oblasť zvládnuť. To nesmieme urobiť. Zámerom partnerstiev v oblasti inovácií je skutočný príspevok k usporiadaniu tejto situácie a k spojeniu všetkého do jednotného systému. Preto to budeme akceptovať, len ak to všetko bude jasnejšie daňovým poplatníkom. Vždy musíme poznať odpoveď na otázku, čo prináša väčšiu európsku pridanú hodnotu. V takom prípade poskytneme svoju plnú podporu.
<SPEAKER ID="201" NAME="Evžen Tošenovský" LANGUAGE="CS">
Iniciatíva Komisie na vytvorenie pilotného programu v rámci partnerstva v oblasti inovácií na tému aktívneho a zdravého starnutia je určite zaujímavým krokom Komisie. Skutočnosť, že Komisia si vybrala tento pilotný projekt, podľa mňa, ukazuje, že problém starnutia je veľmi významný pre celú Európsku úniu. Ako pilotný projekt je to veľmi náročná úloha, pretože spôsoby zabezpečenia starších občanov sa v Európskej únii veľmi líšia. Dôvody spočívajú v rôznom historickom vývoji jednotlivých krajín a rôznych prístupoch k tejto otázke. Bude preto pre nás zaujímavé sledovať, ako sa Komisii podarí nájsť skutočne inovačný prístup k riešeniu takého zložitého problému. Dúfam, že riešenie nezostane len vo forme všeobecného opisu, ale bude v tejto oblasti skutočnou pomocou.
<P>
Z našich diskusií s kolegami vyplynuli dve ďalšie otázky týkajúce sa partnerstiev v oblasti inovácií: inteligentné mestá a suroviny. Z pohľadu súčasných vyhliadok a očakávaných problémov existuje veľa dôvodov na takýto prístup v oblasti surovín. Už dnes a veľmi pravdepodobne aj v nadchádzajúcich rokoch budú členské štáty pod veľkým tlakom na zabezpečenie dodávky surovín. Týka sa to energetiky aj priemyselnej výroby. V súvislosti so surovinami existuje celý rad problémov a mnoho parlamentných výborov sa nimi pravidelne zaoberá. Zabezpečenie plynulej dodávky a nájdenie nových zdrojov surovín je zásadnou podmienkou hospodárskeho rastu a zachovania konkurencieschopnosti európskych krajín v budúcnosti. S tým sú, samozrejme, spojené účinky na množstvo oblastí vrátane sociálnych podmienok občanov žijúcich v jednotlivých európskych krajinách. Citlivo upravené predpisy s dôrazom na úspory v súvislosti s dostupnosťou surovín budú mať v budúcnosti určite veľmi zásadný význam.
<SPEAKER ID="202" NAME="Marisa Matias" LANGUAGE="PT">
Sme tu dnes, aby sme diskutovali o jednej z hlavných priorít Komisie, čiže o inovačnej politike, ktorá napokon začína nadobúdať formu prostredníctvom partnerstiev v oblasti inovácií a tohto pilotného projektu o aktívnom a zdravom starnutí, o ktorom tu dnes máme diskutovať. Treba však ešte rozhodnúť o mnohých hľadiskách, najmä pokiaľ ide o vysvetlenie a vymedzenie budúcich projektov a stanovenie priorít. Kto napokon vymedzí priority a na základe akých kritérií? Domnievam sa, že chýbajú niektoré odpovede.
<P>
Rada by som však predniesla niekoľko konkrétnych poznámok najmä vo vzťahu k tomuto prvému projektu pre aktívne a zdravé starnutie, ktorý nám bol predstavený. Tieto poznámky sa preto budú niesť v pozitívnom duchu, pretože považujem za pozitívne sústrediť sa na tú časť obyvateľstva, ktorá je v čoraz staršej a čoraz znevýhodnenejšej Európe osobitne ohrozená.
<P>
K týmto otázkam by som však chcela pridať ešte nejaké ďalšie, keďže sa mi zdá protirečivé, že sa predstavuje projekt na túto tému, keď zároveň túto inováciu nemôžeme podporiť. Ako ju podporíme? Na akom základe? Je vôbec nejaká inovácia uskutočniteľná v súčasnej situácii, keď sa vedie sústavný a systematický útok na sociálny štát, znižuje sa prístup k zdravotnej starostlivosti, uskutočňujú sa systematické škrty v oblasti služieb a sústavne klesajú investície v tejto oblasti?
<P>
Bolo nám predstavené oznámenie s ambicióznym názvom Únia inovácií pre vyššiu zamestnanosť, lepšiu kvalitu života a lepšiu spoločnosť. Dokonca by som povedala, že by som nemala problém osobne sa pod toto oznámenie podpísať, musíme však pripustiť, že ide proti nedávnej praxi v členských štátoch s ich škrtmi a úspornými opatreniami. Domnievam sa, že trvalo udržateľné inovácie sú možné len pri prísnych, udržateľných a náročných verejných politikách. Inak to budú iba prázdne slová, za ktoré nebude čo ukázať, a my nebudeme mať verejnosti čo ponúknuť.
<SPEAKER ID="203" NAME="Benoît Cerexhe" LANGUAGE="FR">
Vážený pán predsedajúci, vážené poslankyne, vážení poslanci, som rád, že sme dostali príležitosť zúčastniť sa na vašej rozprave o pilotnej iniciatíve Únie inovácií a najmä o novej koncepcii európskych partnerstiev v oblasti inovácií, ktorá je určite kľúčovým prvkom oznámenia, ktoré Komisia predstavila na začiatku októbra.
<P>
Rada v tomto štádiu, samozrejme, ešte stále dôkladne skúma túto otázku a pripravuje závery na zasadnutie Rady pre konkurencieschopnosť, ktoré sa uskutoční 26. novembra.
<P>
Budete si pamätať, že Európska rada 17. júna dokončila stratégiu Európa 2020 a jeden z hlavných cieľov stanovených v tejto súvislosti spočíva, citujem, "v zlepšení podmienok výskumu a vývoja", najmä s cieľom zvýšiť úroveň spojených verejných a súkromných investícií v tomto odvetví na 3 % HDP. Osobne sa domnievam, že by bolo ťažké predstaviť si menej ako 3 %, ktoré sú už súčasťou lisabonskej stratégie, a že teraz ide o to, aby sme si poskytli prostriedky na splnenie tohto cieľa.
<P>
Pilotná iniciatíva Únie inovácií, ktorú predstavila Komisia, vyplýva z tohto hlavného cieľa a belgické predsedníctvo sa usiluje riešiť túto dôležitú otázku včas. Prvá neformálna diskusia našej Rady o tejto otázke sa uskutočnila v júli a 12. októbra sa potom uskutočnila oficiálna diskusia, ktorá predsedníctvu umožnila predložiť niektoré návrhy záverov Rady, ktoré sa v súčasnosti skúmajú a ktoré, ako som už povedal, sú na programe zasadnutia našej Rady pre konkurencieschopnosť, ktoré sa uskutoční 25. a 26. novembra. Chcel by som zdôrazniť, že predsedníctvo zabezpečilo, aby odvetvia výskumu a priemyslu v tejto otázke úzko spolupracovali, pričom výsledky sú vynikajúce - v júli sa uskutočnilo spoločné zasadnutie Rady, ktoré by koncom novembra malo viesť k spoločným záverom.
<P>
Oznámenie Komisie aj činnosť Rady pre konkurencieschopnosť okrem toho poskytnú materiál na prípravu diskusie o výskume a inováciách, ktorá sa má v Európskej rade uskutočniť do konca roka.
<P>
Preto iste chápete, že kým očakávam strategický impulz od našich hláv štátov a vlád, ako predseda Rady pre konkurencieschopnosť musím byť vo svojich vyjadreniach opatrný. Dovoľte mi však upozorniť na to, že téma inovácií, či skôr znalostného trojuholníka v širšom zmysle (vzdelávanie - výskum - inovácie), očividne nie je úplne nová ani pre Radu, ani pre Parlament.
<P>
V Rade sa táto téma pravidelne objavuje na programe Rady pre konkurencieschopnosť pod všeobecným bodom Európska výskumná oblasť. Hovorím najmä o vízii pre Európsku výskumnú oblasť do roku 2020, ktorá bola prijatá na zasadnutí Rady v decembri 2008, a o novších záveroch Rady s názvom Vytváranie inovačnej Európy, ktoré boli prijaté v máji počas španielskeho predsedníctva. Zmienim sa aj o niektorých hlavných líniách opatrení z pohľadu Rady, hoci nepôjde o vyčerpávajúci zoznam.
<P>
Iniciatívy by sa mali predovšetkým týkať všetkých typov inovácií vo verejnom a súkromnom sektore.
<P>
Po druhé, musíme položiť základy pre účinnejšie rozpočtové riadky pre výskum, vývoj a inovácie.
<P>
Po tretie, verejné obstarávanie má potenciál podporiť inovácie vo forme inovačných výrobkov, procesov a služieb, hoci tento potenciál sa zatiaľ veľmi nevyužíva.
<P>
Po štvrté, dôležitým činiteľom sú aj iné ako technické inovácie vrátane dizajnu, služieb a kultúrnej tvorivosti.
<P>
Po piate, využívanie výskumného úsilia si vyžaduje účinné riadenie a ochranu duševného vlastníctva, ako aj účinné šírenie vedeckých a technických inovácií.
<P>
A napokon politiky a programy v oblasti výskumu a vývoja a všetky s nimi spojené nástroje by sa mali zjednodušiť a zracionalizovať, na čo sa tu dnes opäť upozorňovalo. Teší ma, že som tu svedkom veľmi širokého zbližovania názorov s pozíciou Výboru pre priemysel, výskum a energetiku, ktorá je predložená v správe pani Carvalhovej. Partnerstvá v oblasti inovácií by nemali viesť k zvyšovaniu zložitosti, ale mali by byť súčasťou procesu zjednodušovania.
<P>
Pre inovácie je zásadný aj regionálny rozmer. Európska inovačná politika by v tejto súvislosti mala zabezpečiť, aby sa inovačným subjektom vrátane malých a stredných podnikov dostalo primeranej podpory aj na regionálnej úrovni.
<P>
Hlavným záujmom v oblasti výskumu a inovácií je ľudský faktor. Európa musí byť schopná lepšie si udržať svojich výskumníkov a prilákať talenty z tretích krajín.
<P>
Po týchto všeobecných úvahách by som teraz rád odpovedal na vaše štyri konkrétnejšie otázky.
<P>
Hoci Rada ešte neprijala rozhodnutie v súvislosti s množstvom tém pre partnerstvá v oblasti inovácií, viac-menej sa zrejme zhoduje v tom, že musíme začať pilotným programom. Komisia skutočne navrhla otvoriť na začiatku roka 2011 pilotný program týkajúci sa starnutia. V oznámení Komisie sa okrem toho hovorí o súbore ďalších tém, návrhy ktorých by bola pripravená predložiť v roku 2011, pričom niektorí z vás sa zmienili o viacerých týchto témach. Pilotný program môže z definície začať na experimentálnom základe a nemusí nevyhnutne čakať na vymedzenie všetkých podmienok.
<P>
Výber tém pre budúce partnerstvá je jednou z hlavných otázok, o ktorých v rámci Rady diskutujeme, a v tejto súvislosti by som sa zmienil o iniciatíve, ktorú Rada uviedla v roku 2008 a ktorá sa týka spoločného plánovania výskumu v Európe v reakcii na hlavné spoločenské problémy. V tom čase už boli ustanovené kritériá, ktoré budú určite užitočné aj v súvislosti s partnerstvami v oblasti inovácií: rozsah daného problému na európskej úrovni, skutočné odhodlanie účastníkov, európska pridaná hodnota a možnosť premeny výsledkov výskumu na výhody pre európskych občanov a pre európsku konkurencieschopnosť. Vidím preto veľké zblíženie medzi predchádzajúcimi usmerneniami Rady a všeobecnými podmienkami, ktoré vo svojom oznámení navrhuje Komisia.
<P>
V našich diskusiách v tomto štádiu moji kolegovia okrem toho často zdôrazňovali potrebu prístupu zdola nahor, a to najmä v súvislosti s určením tém, presadzovaním jednoduchých a priamočiarych systémov, plnením potreby spolupráce so súkromným sektorom, najmä malými a strednými podnikmi, a optimalizáciou súčasných finančných nástrojov.
<P>
Teraz prichádzam k časovému rozvrhu a zásadám riadenia, ktoré zrejme budú najdôležitejšími a najcitlivejšími otázkami. Kľúčovými slovami nepochybne budú pridaná hodnota, súdržnosť, pružnosť a priamočiarosť. Nikde by sa nemalo hovoriť o vopred ustanovenom jednotnom modeli. Na zefektívnenie tejto koncepcie sa uskutočnilo viacero iniciatív vrátane seminára, ktorý pred niekoľkými dňami, 27. októbra, usporiadalo belgické predsedníctvo v spolupráci s Fínskom a Komisiou. Pokiaľ ide o časový rozvrh, v stratégii Európa 2020 sa dostatočne a dôsledne predstavuje jeho naliehavosť. Táto naliehavosť je potom prítomná aj v iniciatívach, ktoré sú odvodené z tejto stratégie. Komisia v tejto súvislosti predložila niekoľko ambicióznych návrhov, ale naše prostriedky sú obmedzené a hoci môžeme zachovať ambicióznosť, musíme zabezpečiť, aby bol tento proces pod kontrolou a aby sme sa včas poučili.
<P>
Vážený pán predsedajúci, dámy a páni, na záver sa vyjadrím k myšlienke lepšieho riadenia partnerstiev na vnútroštátnej úrovni. Táto otázka je jednou z mnohých úvah, ktoré sa týkajú riadenia partnerstiev, pre ktoré neexistuje žiadny vopred ustanovený model a už vôbec nie jednotný model. Treba prihliadať na objektívne odlišnú situáciu v jednotlivých členských štátoch. Zapojení tiež musia byť všetci účastníci v rôznych členských štátoch: účastníci na európskej, vnútroštátnej a regionálnej úrovni vrátane verejného sektora a súkromného sektora.
<P>
Vážený pán predsedajúci, vážené poslankyne, vážení poslanci, som presvedčený, že ak chceme dlhodobé riešenie, ktoré chráni náš sociálny model a trvalú udržateľnosť nášho životného prostredia, výskum a inovácie nie sú pre Európu možnosťou, ale nevyhnutnosťou. Vítam preto neutíchajúci záujem Parlamentu o tieto záležitosti a najmä prvé vystúpenie v tejto rozprave, ktoré sa týkalo plánu pre inovácie. Váš príspevok je, podľa môjho názoru, o to dôležitejší, že súčasná situácia núti členské štáty prijímať ťažké rozhodnutia, kde je, podľa mňa, nevyhnutné chrániť výskum a inovácie ako investíciu do budúcnosti, a môžem vás ubezpečiť, že budem Radu informovať o obsahu tejto rozpravy a zostanem vám k dispozícii.
<SPEAKER ID="204" NAME="Reinhard Bütikofer" AFFILIATION="Verts/ALE">
(DE) Vážený pán predsedajúci, chcem sa opýtať, či rečnícky čas Rady je neskoro večer dlhší. Myslím si, že je dosť nezdvorilé, ak úradujúci predseda Rady hovorí dvakrát dlhšie ako pán Barroso a pán Van Rompuy dohromady, najmä keď vieme, že ešte máme prediskutovať ďalšie dôležité body. Možno by mohol byť trochu stručnejší.
<SPEAKER ID="205" NAME="Ioannis A. Tsoukalas" LANGUAGE="EL">
Vážený pán predsedajúci, rád by som upozornil na obrovskú príležitosť, ktorú partnerstvá v oblasti inovácií prinášajú pre naliehavo potrebný hospodársky a sociálny rozvoj Európskej únie, a na vážne riziko, ktoré spočíva v tom, že nesprávne použitie tohto nástroja by mohlo ešte viac zvýšiť rozdiely v oblasti inovácií a výskumu medzi členskými štátmi Európskej únie.
<P>
Mám na mysli najmä zložité hospodárske podmienky, ktoré vládnu v jednotlivých členských štátoch EÚ, počínajúc našou krajinou, a vyslovil by som rovnakú poznámku ako naša vážená priateľka pani Matiasová. Množstvo krajín v južnej Európe aj inde sa nachádza v obrovských hospodárskych problémoch s požiadavkou Medzinárodného menového fondu, Európskej centrálnej banky a Európskej komisie na obrovské škrty vo všetkých štátnych výdavkoch, ktorými sa viac-menej rušia verejné investície v oblasti výskumu. Za týchto okolností, samozrejme, príde k obrovskému obmedzeniu technického rozvoja a inovácií, pretože sa zdá, že tieto oblasti sú poslednou prioritou záchranných plánov národných vlád.
<P>
Plošné škrty uložené týmto krajinám, spolu s únikom mozgov, emigráciou odborníkov a nedostatočným financovaním vysokých škôl a výskumných stredísk znamenajú, že znalostný trojuholník, o ktorom sme hovorili pred chvíľou, vôbec nie je rovnoramenným trojuholníkom.
<P>
Tento stav zhoršujú vlastné podmienky a vlastná výkonnosť európskych vysokých škôl. Napríklad podľa nedávno uverejnenej prílohy časopisu Times Higher Education z 200 najlepších vysokých škôl na svete je 82 z Európy, pričom 80 z nich sa nachádza v krajinách na severe a len dve vysoké školy sa nachádzajú na juhu v Španielsku.
<P>
Rád by som sa Európskej komisie, Európskej únie a Európskeho parlamentu opýtal, ako mienia riešiť vznikajúcu priepasť medzi inovačným severom Európy a juhom Európy.
<SPEAKER ID="206" NAME="Teresa Riera Madurell" LANGUAGE="ES">
Vážený pán predsedajúci, je pravda, že Komisia predložila návrh Únie inovácií zároveň s návrhom priemyselnej politiky, pretože na zabezpečenie inteligentného a trvalo udržateľného rastu, ktorého výsledkom je zamestnanosť a konkurencieschopnosť, musí Európska únia určite zlepšiť svoje inovačné schopnosti.
<P>
Naša skupina na základe tohto presvedčenia prevzala zodpovednosť za obe iniciatívy. Ako koordinátorka som presvedčená, že Parlament v spolupráci so všetkými ostatnými pomôže nájsť riešenia týchto nových problémov, riešenia, ktoré zachovajú rovnováhu medzi hospodárskymi a sociálnymi otázkami a otázkami životného prostredia s cieľom smerovať k ekologickejšej, inteligentnejšej Európe s väčšou sociálnou súdržnosťou.
<P>
Tento prínos sa začína už dnes týmto uznesením, ktoré ešte pred rozhodnutím Rady naznačuje, aké témy, napríklad spolupráca v oblasti inovácií, sa majú považovať za prioritu, a zároveň zdôrazňuje, že úspech bude závisieť od našej schopnosti zapojiť inovačné podniky a tiež univerzity a výskumné strediská.
<SPEAKER ID="207" NAME="Zbigniew Ziobro" LANGUAGE="PL">
Vážený pán predsedajúci, Európa sa musí rozvíjať a inovácie sú najlepšou cestou k prekonaniu súčasnej krízy. Významným činiteľom začiatku konštruktívnej zmeny je oznámenie zvýšenia týkajúceho sa financovania investícií v oblasti výskumu a vývoja o 3 % HDP Únie. Okrem pružných právnych predpisov pre začínajúce podniky, daňových stimulov a jednoduchších postupov registrácie patentov budú hlavnou hybnou silou rozvoja práve finančné činitele.
<P>
Podniky by samy bez vonkajšej pomoci nedokázali financovať drahý výskum, ktorého dokončenie by trvalo celé roky. Existuje tu však istý problém - peniaze poskytované z rozpočtu Európskej únie často samy osebe nestačia a podniky sú nútené investovať obrovské sumy z vlastných zdrojov. V takom prípade sa podniky zo strednej a východnej Európy nachádzajú v bezvýchodiskovej situácii. Bez vlastných prostriedkov nemôžu získať peniaze zo štátneho rozpočtu a nemôžu sa uchádzať ani o peniaze EÚ. Táto situácia, ktorú možno sledovať aj v iných oblastiach, spôsobuje hromadenie prostriedkov v bohatých regiónoch Európskej únie a zvyšuje rozdiely v oblasti výskumu a vývoja.
<P>
Predseda Európskej komisie povedal, že bez solidarity by Európska únia neexistovala. To potom vysvetľuje moju otázku: Ako plánuje Komisia posilniť inovácie v nových členských štátoch Únie? Môžu sa spoliehať na vyššie finančné prostriedky, ktoré im umožnia rýchlejšie dobehnúť členské štáty starej Únie?
<SPEAKER ID="208" NAME="Hermann Winkler" AFFILIATION="PPE">
(DE) Vážený pán predsedajúci, dámy a páni, s Úniou inovácií sa Európska komisia vydala správnym smerom. Veľmi ma potešilo, že Európska komisia súhlasila s mnohými požiadavkami uvedenými v správe o inováciách, ktorú v septembri 2010 prijal Výbor pre priemysel, výskum a energetiku. Zhodneme sa na tom, že Európska únia musí v budúcnosti omnoho lepšie využívať svoj inovačný potenciál, aby udržala krok s takými krajinami, ako sú Spojené štáty a Japonsko, ktoré sú silné v oblasti inovácií, ako aj s rozvíjajúcimi sa hospodárstvami, napríklad Čínou. Únia inovácií však bude úspešná, len ak sa bude realizovať spoločne s členskými štátmi a regiónmi. Komisia plánuje na tento účel okrem iného využiť partnerstvá v oblasti inovácií, o ktorých teraz diskutujeme a ktoré sú témou otázky, ktorú spoločne predložilo viacero skupín.
<P>
V tejto súvislosti by som však chcel vystríhať pred vytváraním ďalších duplicitných štruktúr. Myšlienka partnerstiev v oblasti inovácií zatiaľ nebola celkom jasne načrtnutá. Ani vyhlásenia Rady nepriniesli definitívne vysvetlenie. Myšlienka partnerstiev v oblasti inovácií však vykazuje určité podobnosti s nástrojmi, ktoré už existujú, napríklad s technologickými platformami siedmeho rámcového programu pre výskum a znalostnými a informačnými spoločenstvami v rámci Európskeho inovačného a technologického inštitútu. Chcel by som upozorniť, že v tejto súvislosti musíme absolútne zabezpečiť vznik a využívanie súčinnosti a uplatňovanie jednotného prístupu.
<SPEAKER ID="209" NAME="António Fernando Correia De Campos" AFFILIATION="S&amp;D">
(PT) Vítame úsilie Komisie urobiť z výskumu a inovácií hlavný bod politického programu. Zaoberáme sa integrovanou stratégiou s cieľom zefektívniť a sproduktívniť európske inovačné prostredie v službách trvalo udržateľného hospodárstva. Európske partnerstvá v oblasti inovácií sa objavili ako nástroj a hlavné problémy, pre ktoré sú určené, sú dostatočne široké, aby neboli sporné. Nejasné však zostáva, ako sa budú definovať doplňujúce priority, aj to, ako sa bude určovať prevaha každej disciplíny v ich rámci. Koľko transparentnosti sa dá očakávať, aby sa zapojili zúčastnené strany? Ako sa bude rozhodovať o konfliktných záujmoch? Akú úlohu bude zohrávať Komisia, akú členské štáty a regióny? Ako sa dá zabezpečiť zodpovednosť v rámci zložitej štruktúry? Aký finančný rozmer budú mať tieto partnerstvá? Vážený pán predsedajúci, Komisia a Rada musia zabezpečiť vynikajúce vykonávanie, ktoré nie je zaručené, keďže na prvé partnerstvo bolo určených len niekoľko mesiacov pilotného testovania.
<SPEAKER ID="210" NAME="Cristina Gutiérrez-Cortines" AFFILIATION="PPE">
(ES) Vážený pán predsedajúci, rada by som oslávila skutočnosť, že sú tu inovácie, pozornosť voči inováciám a že je tu partnerstvo, ale chcela by som zároveň povedať, že nevieme, o čom to vlastne hovoríme. Hovoríme o nejakej iniciatíve, ale nikto nám nepovedal o jej obsahu, jej vzorci či jej modeli.
<P>
Odporúčala by som, že ak chceme byť účinní, ako povedali niektorí kolegovia poslanci v tomto Parlamente, mali by sme predovšetkým preskúmať výsledky toho, čo sa stalo s Inštitútmi pre európske odborné vzdelávanie a informácie (IETI), partnerstvami a platformami. Po skúsenostiach so siedmym rámcovým programom pre výskum a technologický rozvoj teraz musíme tieto veci objektívne vyhodnotiť prostredníctvom vonkajšieho hodnotenia a preskúmaním výsledkov.
<P>
V prípade niektorých inštitútov IETI sme napríklad boli svedkami ich ovládnutia veľkými spoločnosťami a malé podniky boli opäť raz vynechané.
<P>
Odporúčala by som, aby existovali politiky a vzorce v oblasti inovácií, aby sme videli, ako môžeme napomôcť zapojenie malých podnikov, niekedy možno prostredníctvom sprostredkovateľských orgánov, ktoré im pomôžu so zaplatením projektov alebo ich uskutočnením. Nemôžeme však pokračovať takto a vynechávať malé podniky.
<P>
Po druhé, musíme zvážiť potrebu inovácií v oblasti správy, inými slovami inovácie v riadení inovácií. Dôvodom je, že inovácie usmerňuje trh a správa nie je zvyknutá sledovať trh, ktorý funguje omnoho rýchlejšie.
<P>
Musíme preto vytvárať omnoho viac kapacít, inovovať v oblasti vytvárania kapacít a inovovať v oblasti správy výskumu s cieľom riadiť výskum a pomôcť podnikom zapojiť sa do tohto veľmi náročného a zložitého podujatia pre budúcnosť. Musíme tiež, samozrejme, zapojiť bankový systém vzhľadom na súvisiace riziká, ktoré by nemali niesť len európski občania.
<SPEAKER ID="211" NAME="Silvia-Adriana Ţicău" AFFILIATION="S&amp;D">
(RO) Článok 27 Všeobecnej deklarácie ľudských práv ustanovuje, že každý má právo slobodne sa zúčastňovať na kultúrnom živote v spoločnosti, užívať plody umenia a podieľať sa na vedeckom pokroku a jeho výdobytkoch. Európsky výskum musí nájsť riešenia hlavných problémov spoločnosti: starnutia obyvateľstva, zmeny klímy, dodávok energie a energetickej účinnosti, nedostatku surovín a trvalej udržateľnosti hospodárskeho a sociálneho rozvoja.
<P>
Aby Európska únia mohla rozvíjať svoje inovačné kapacity, ktoré sú nevyhnutné pre jej konkurencieschopnosť, musíme vypracovať inovačnú politiku, ktorú musíme zosúladiť s priemyselnou politikou EÚ. Z dlhodobého hľadiska budeme môcť zachovať a rozvíjať inovačné kapacity EÚ jedine prostredníctvom rozvoja výrobných kapacít a s tým spojeného vytvárania pracovných miest v celej EÚ. Dosah inovácií na spoločnosť tiež závisí od miery šírenia výdobytkov vedeckých úspechov. Domnievam sa, že ak chceme mať Európsku úniu inovácií, potrebujeme nové partnerstvo, ktoré bude podporovať vzdelávanie a prístup občanov k výdobytkom vedeckého pokroku.
<SPEAKER ID="212" NAME="Danuta Maria Hübner" AFFILIATION="PPE">
Vážený pán predsedajúci, v minulých rokoch sa toho o inováciách povedalo veľa. Stali sa symbolom politického nástroja, ktorý dokáže vyriešiť všetky naše problémy, takže očakávania sú obrovské a my musíme konať. Teraz však prišiel čas na to, aby sme boli pragmatickejší.
<P>
Inovácie môžu nepochybne zohrávať zásadnú úlohu v oživení rastu európskeho hospodárstva, ale aby sa tak stalo, potrebujeme konkrétne, dôrazné a spoločné verejno-súkromné úsilie. Toto úsilie by sa malo zamerať na zlepšenie rámcových podmienok a prístupu k financovaniu a na presmerovanie inovačnej politiky. Teraz je však najdôležitejší čas a my sa musíme rýchlo a rozhodne posunúť od túžob k činom, a to určením a odstránením činiteľov, ktoré sú ešte stále prekážkou inovácií v Európe, ale najmä navrhnutím nových účinných politických nástrojov.
<P>
Takým nástrojom môžu byť európske partnerstvá v oblasti inovácií, ktoré majú vynikajúci potenciál. Mali by sme urýchlene konať a uviesť do činnosti prvé európske partnerstvá v oblasti inovácií, pričom naším prístupom by malo byť učenie sa praxou a využívanie osvedčených postupov, ktoré v Európe existujú.
<P>
Inovácie dnes zvyčajne vznikajú v rámci dobre fungujúceho inovačného systému, v ktorom zohrávajú kľúčovú úlohu regióny. To znamená, že smerovanie k hospodárstvu založenému na inováciách môžeme urýchliť využitím plného potenciálu súčasných investícií politiky súdržnosti v oblasti inovácií, čo predstavuje 85 miliárd EUR, ako aj jej budúce prostriedky určené na inteligentný rast po roku 2013. Vďaka politike súdržnosti môžu inovácie fungovať vo všetkých členských štátoch a regiónoch.
<SPEAKER ID="213" NAME="Zigmantas Balčytis" AFFILIATION="S&amp;D">
(LT) Inovačná politika a realizácia technologických výdobytkov by sa mala stať rozhodujúcim činiteľom nielen pri vykonávaní stratégie EÚ 2020, ale aj pri budúcom raste a konkurencieschopnosti samotnej Únie. Vykonávanie politík Európskej únie prakticky vo všetkých oblastiach vrátane zvyšovania energetickej účinnosti, vytvorenia hospodárstva s menšou mierou znečisťovania, zníženia negatívneho dosahu zmeny klímy a zaručenia sociálneho blahobytu a vzniku pracovných miest priamo závisí od účinného vykonávania inovačnej politiky. Európa potrebuje integrovanú inovačnú politiku, ktorá bude úspešná, len ak sa zabezpečí účinná koordinovaná spolupráca na regionálnej, vnútroštátnej a európskej úrovni. Domnievam sa, že európske partnerstvo v oblasti inovácií je významným krokom k lepšej koordinácii inovačnej politiky, ktorá by umožnila dosiahnutie omnoho lepších výsledkov v oblasti konkurencieschopnosti a v budúcnosti by prispela k rýchlejšiemu pokroku celého Spoločenstva.
<SPEAKER ID="214" NAME="Mario Pirillo" AFFILIATION="S&amp;D">
(IT) Vážený pán predsedajúci, dámy a páni, v čase priškrtených verejných financií by investovanie v oblasti inovácií mohlo byť pre Európu základom na vymanenie sa z krízy.
<P>
V minulosti zohrávala Európa v oblasti inovácií vedúcu úlohu. Na našom kontinente skutočne vzniklo množstvo inovácií, ktoré zmenili svet, napríklad mobilný telefón. Veľký technologický potenciál a ľudský kapitál Európy by sa mal plne využiť prostredníctvom dôslednej koordinácie medzi Európskou úniou a členskými štátmi, aby sa zabránilo duplicite a aby sa optimalizovali investície. V oblasti inovácií musíme prijať strategickejší a koordinovanejší prístup, ktorého vynikajúcim nástrojom sú technologické partnerstvá.
<P>
Rád by som sa opýtal Rady, aké opatrenia mieni prijať na zdynamizovanie partnerstiev a ako sa tieto partnerstvá môžu stať odrazovým mostíkom pre reálne hospodárstvo.
<SPEAKER ID="215" NAME="Seán Kelly" AFFILIATION="PPE">
(GA) Vážený pán predsedajúci, v súčasnosti nepochybne stojíme pred obrovskou úlohou a naliehavo musíme preskúmať nové spôsoby riešenia všetkých týchto problémov.
<P>
Pred niekoľkými týždňami som mal tú česť predsedať tu uvedeniu inovačného barometra spoločnosti GE, v rámci ktorého sa uskutočnil prieskum rôznych zúčastnených strán. Výsledkom boli dva kľúčové body: 90 % respondentov sa domnieva, že inovácie sú hlavnou pákou silnejšieho, konkurencieschopnejšieho a ekologickejšieho hospodárstva, a 83 % respondentov sa domnieva, že na rozvoj inovačnejšej Európy sú nevyhnutné verejno-súkromné partnerstvá.
<P>
S tým by súhlasila väčšina ľudí, preto vítame túto diskusiu. Práve dnes som bol hostiteľom na spoločnom obede členov Rady, Komisie a poslancov EP presne na tému partnerstiev v oblasti inovácií. Bolo už povedané, že ak chceme splniť ciele v rámci stratégie do roku 2020 - 3 % HDP a predovšetkým spoločný kapitál, ktorý je tiež nevyhnutný, tieto partnerstvá sú kľúčom k budúcnosti.
<SPEAKER ID="217" NAME="Ioan Enciu" AFFILIATION="S&amp;D">
(RO) Chcem privítať návrh Komisie na začatie prvého európskeho partnerstva v oblasti inovácií. Na zapojenie všetkých členských štátov do oblasti inovácií by EÚ mala prevziať aktívnejšiu úlohu pri nasmerovaní toku investícií potrebných na boj proti nerovnováhe medzi členskými štátmi vzhľadom na zdroje určené na podporu infraštruktúry a riadenia. Domnievam sa, že osobitná pozornosť sa musí sústrediť na projekty regionálneho rozvoja. Na tento cieľ by sa mali zamerať aj partnerstvá v oblasti inovácií. Pozornosť treba venovať zabezpečeniu vysokej úrovne súdržnosti medzi štrukturálnymi fondmi EÚ, verejnými financiami v členských štátoch a súkromnými príspevkami.
<SPEAKER ID="218" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, inovácie sa dnes stali módnym slovom, ako by to bola akási kúzelnícka palička. Musíme však pamätať na to, že neposkytujú okamžitú úľavu od situácie, ktorá teraz vládne. Uvedenie nových vynálezov na trh trvá v priemere desať rokov a náklady na vynájdenie nových výrobkov a ich dovedenie do konečného štádia sa výrazne zvýšili.
<P>
To znamená, že v Európe musíme skutočne investovať do spoločného výskumu a vnútorného trhu a nesmieme očakávať výsledky, ku ktorým sa dá prísť príliš ľahko. Inovácie prídu včas. Ak sa na výskum vyčlenia primerané finančné prostriedky a vedci sa nechajú pracovať, prinesie to výsledky, ale nie je to kúzelnícka palička.
<SPEAKER ID="219" NAME="Ilda Figueiredo" AFFILIATION="GUE/NGL">
(PT) Problém spočíva v tom, že táto iniciatíva, Únia inovácií, ktorú Komisia považuje za pilotnú iniciatívu, sa musí stať niečím viac. Nemala by to byť len chatrná vlajočka, ktorou sa máva pred očami voličov, ale mala by sa začleniť do skutočnej politiky rozvoja a spoločenského pokroku, v ktorej sú inovácie dôležitým nástrojom, ak sa náležite podporia, a to vrátane finančnej podpory a podpory v rámci základných verejných politík.
<P>
Pilotný projekt v oblasti aktívneho a zdravého starnutia je od začiatku dobrým príkladom toho, čo mám na mysli. Významný účinok dosiahne iba vtedy, ak ho budú sprevádzať verejné politiky, ktoré zaručia prístup ku kvalitnej verejnej zdravotnej starostlivosti dostupnej pre všetkých, slušné dôchodky, sociálnu ochranu a vybavenosť a podporné služby pre starších ľudí, ktoré im zabezpečia dôstojný život. Bez toho bude tento projekt len prázdnym gestom uprostred neoliberálnych politík a prísnych úsporných opatrení, ktoré brzdia výskum a obmedzujú kvalitu života našich občanov, najmä starších ľudí. Otázka znie, čo chce Komisia urobiť, aby táto iniciatíva nebola len prázdnym gestom.
<SPEAKER ID="220" NAME="Iosif Matula" AFFILIATION="PPE">
(RO) So zámerom plnenia cieľov stratégie EÚ 2020 sa trvalo udržateľné, inteligentné a začleňujúce hospodárstvo dosiahne prostredníctvom podpory v oblasti výskumu a inovácií. Iniciatívy v tejto oblasti musia pochádzať zo všetkých úrovní vrátane cezhraničnej spolupráce s ďalšími regiónmi EÚ.
<P>
V oblasti inovácií by som rád zdôraznil význam prístupu zdola nahor. Inovačné riešenia, ktoré vznikli vo vzdelávacích inštitúciách alebo spoločnostiach, sa ťažko zavádzajú do života vzhľadom na nedostatok informácií či finančné obmedzenia. Regionálne orgány môžu zvýšiť viditeľnosť týchto tzv. spiacich novátorov a podporiť ich využitím pomoci a programov partnerstiev s podporou politiky súdržnosti. Partnerstvá sa môžu zamerať na zlepšenie výkonnosti inovácií, posilnenie vzťahov medzi pôvodcami a príjemcami, ako aj na presadzovanie osvedčených postupov v tejto oblasti.
<P>
Počas minulotýždňovej návštevy Výboru pre regionálny rozvoj v Rumunsku nám boli predstavené výskumné a inovačné projekty vzdelávacích inštitúcií zo západnej oblasti, ktorú zastupujem. Úspech týchto iniciatív sa dosiahne práve vytvorením životaschopných partnerstiev.
<SPEAKER ID="221" NAME="Benoît Cerexhe" LANGUAGE="FR">
Vážený pán predsedajúci, chcel by som Parlamentu úprimne poďakovať za záujem o otázku inovácií. Vaša podpora je absolútne nevyhnutná na urýchlené a okamžité vykonávanie tohto plánu pre inovácie s cieľom lepšie riešiť vnútorné problémy a zlepšiť našu vonkajšiu konkurencieschopnosť.
<P>
Myslím si, že predsedníctvo pracuje za prísnych časových obmedzení, keďže návrh Komisie bol predložený 6. októbra 2010 a my teraz pripravujeme naše závery na zasadnutie Rady, ktoré sa uskutoční 26. novembra. Každý si uvedomuje, že výskum a inovácie sú rozhodujúce, najmä ak sa máme vymaniť z krízy.
<P>
Pokiaľ ide o výber partnerstiev, zdôraznil som význam prvej témy ako pilotného projektu zameraného na určenie uskutočniteľnosti tohto modelu a domnievam sa, že tento prvý pilotný projekt si skutočne dokáže získať podporu verejnosti v Európe, ako už bolo povedané.
<P>
Pokiaľ ide o iné možné oblasti, Komisia sa zmienila asi o desiatke ďalších a prístup v rámci Rady skutočne zdôrazňuje potrebu začleňujúceho prístupu zdola nahor s veľmi jasnými a veľmi rozhodnými ubezpečeniami zo strany Rady, že sa nevytvorí žiadna duplicita, žiadne ďalšie úrovne zložitosti ani ďalšie programy. To určite nie. Bolo by to v rozpore s naším cieľom zjednodušenia.
<P>
Pokiaľ ide o problém rozpočtu, vieme, že rozpočty v oblasti výskumu sú pod tlakom. Podľa môjho názoru by našimi spoločnými prioritami mali byť priepasť medzi severom a juhom, na ktorú sa tu už upozorňovalo, a tiež vynikajúca kvalita. Tieto priority by sa mali odraziť v súčinnosti medzi európskymi nástrojmi, najmä medzi rámcovým programom a štrukturálnymi fondmi.
<P>
Na záver chcem povedať, že v Rade si, samozrejme, dobre uvedomujeme skutočnosť, že malé a stredné podniky potrebujú väčšiu podporu. Nemali dostatočný prístup k predchádzajúcemu rámcovému programu, a preto robíme všetko, čo je v našich silách, aby sme veci zjednodušili a aby sme malým a stredným podnikom zabezpečili jednoduchší prístup k financovaniu a jednoduchšie rámcové podmienky.
<SPEAKER ID="222" NAME="Predsedajúci">
V súlade s článkom 115 ods. 5 rokovacieho poriadku som dostal sedem návrhov uznesení.
<P>
Rozprava sa skončila.
<P>
Hlasovanie sa uskutoční vo štvrtok 11. novembra 2010.
