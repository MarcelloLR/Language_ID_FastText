<CHAPTER ID="011">
Vyhlásenie kandidáta na predsedu Komisie (rozprava) 
<SPEAKER ID="143" NAME="Predseda">
Ďalším bodom programu je vyhlásenie kandidáta na predsedu Komisie.
<SPEAKER ID="144" NAME="José Manuel Barroso" LANGUAGE="FR">
Vážený pán predseda, dámy a páni, žijeme v nebývalých časoch. Osobne som presvedčený, že v učebniciach dejepisu sa bude v budúcnosti písať o ére pred finančnou krízou a ére po finančnej kríze. Táto kríza však nie je len finančná, hospodárska a sociálna. Je to aj kríza hodnôt. Preto som presvedčený, že jadrom našej reakcie na krízu musí byť náš európsky sociálny model, naše sociálne trhové hospodárstvo.
<P>
Kríza zároveň ukázala, do akej miery sme sa v týchto časoch globalizácie stali navzájom závislí. Máme finančnú krízu, ale aj energetickú krízu. Sú tu problémy spojené s potravinovou bezpečnosťou a zmenou klímy, čo je oblasť, v ktorej má teraz Európa vedúce postavenie. Z tohto dôvodu si myslím, že môžeme vyhlásiť, že toto je pre Európu chvíľa pravdy. Chceme hájiť svoje záujmy a dať tak globalizácii podobu podľa svojich hodnôt alebo chceme prenechať vedenie iným a globalizáciu len znášať?
<P>
Pre mňa je rozhodnutie jasné. Tomuto problému musíme čeliť spoločne, lebo ak to spoločne neurobíme, Európe hrozí nebezpečenstvo odsunutia na okraj diania. Skúsenosti máme. Nemyslím si, že nejaký iný región sveta má rovnaké skúsenosti ako my s vytváraním vnútorného trhu, spoločných pravidiel, spoločných inštitúcií a tiež jednotnej meny a politík solidarity a súdržnosti. My túto jedinečnú skúsenosť máme. Preto som presvedčený, že globalizáciu nemusíme len znášať, ale môžeme ju formovať, lebo sme prirodzeným laboratóriom globalizácie, sme majstrami globálneho riadenia.
<P>
Momentálne nie je vhodný čas na zachovanie súčasného stavu ani na rutinu. Na programe musí byť zmena. Silnú Európu teraz potrebujeme viac ako kedykoľvek predtým. S Lisabonskou zmluvou budeme v budúcnosti silnejší a akcieschopnejší.
<P>
Vyjasnime si ale, čo to znamená, keď hovorím o silnejšej Európe. Nemusí to nevyhnutne znamenať väčšiu centralizáciu moci. Záleží mi na demokratickej zásade subsidiarity, ktorá, samozrejme, súvisí so solidaritou, pričom rozhodnutia sa prijímajú na tej najvhodnejšej úrovni.
<P>
Keď hovorím o silnejšej Európe, mám na mysli aj európskeho ducha, kultúru európskeho rozhodovacieho procesu, metódu Spoločenstva a vôľu konať spoločne - nielen schopnosť konať, ale aj vôľu konať, politickú vôľu. Potrebujeme Európu, ktorá nekompromisne háji svoje hodnoty a záujmy, ktorá odmieta všetky druhy protekcionizmu, no nie je naivná, a ktorá je schopná ukázať svojho aktívneho ducha. Práve tento aktívny duch vládol pri vypracovaní dokumentu, ktorý som vám všetkým poslal pred týmto rokovaním.
<P>
Mandát Komisie, ktorej momentálne predsedám, bol mandátom prvej Komisie rozšírenej Európy, veľkej Európy 27 štátov. Verím, že teraz, keď sme túto Európu skonsolidovali, máme podmienky na novú ambíciu: novú sociálnu ambíciu, pretože je kríza a nezamestnanosť je hlavný problém, ktorému Európania čelia, novú ambíciu v súvislosti s bojom proti zmene klímy, čo je oblasť, v ktorej už máme vedúce postavenie, a novú ambíciu, pokiaľ ide o metódu prístupu ku globalizácii.
<P>
Druhá otázka znie: hovorili sme o diskriminácii pri poskytovaní verejných zdrojov zemepisne alebo medzi jednotlivými štátmi. A čo odvetvia? Je spravodlivé, že tieto veľké podniky dostávajú verejné zdroje z peňazí daňových poplatníkov a malé a rodinné podniky nedostávajú? Nie je to podstatné porušenie zásady rovnakých príležitostí medzi ekonomickými subjektmi v Európskej únii?
<P>
Verím, že nastal čas na to, aby sme dosiahli široký konsenzus a istý stupeň dohody, čo sa týka ďalšieho postupu. Dnes pred vami všetkými slávnostne sľubujem, že ak ma tento Parlament potvrdí vo funkcii, budem počas svojho druhého funkčného obdobia uplatňovať tieto politické usmernenia a spolu s novými komisármi ich začlením do legislatívneho a pracovného programu budúcej Komisie. Nebudem teraz tieto usmernenia opakovať, ale myslím si, že bude užitočné na základe spoločných diskusií skonkretizovať niektoré prvky v usmerneniach a zohľadniť mnohé vaše návrhy. V záujme transparentnosti by som chcel tieto oblasti zdôrazniť teraz v prítomnosti vás všetkých.
<P>
V prvom rade základná línia: pri plnom uplatňovaní plánu obnovy zameraného na prekonanie hospodárskej a finančnej krízy sa musíme pozerať do budúcnosti. Musíme oživiť naše inkluzívne sociálne trhové hospodárstvo. Budeme investovať do nových zdrojov udržateľného rastu, do inteligentného ekologického rastu, do sietí budúcnosti od digitálnej infraštruktúry po európske rozvodné supersiete elektrickej energie a plynu - a to všetko s cieľom podporiť vysokú úroveň zamestnanosti a sociálneho zabezpečenia, posilniť európsky model spoločnosti a zároveň uspieť v narastajúcej svetovej konkurencii.
<P>
Solidarita musí byť i naďalej kľúčová. Preto sa chcem, odhliadnuc od všetkých už prijatých a navrhnutých rozhodnutí v súvislosti so štrukturálnymi fondmi a zdvojnásobením podpory platobnej bilancie niektorých krajín v ťažkostiach, zaviazať, že použijem všetky dostupné nástroje na to, aby som pomohol týmto členským štátom s vážnymi rozpočtovými obmedzeniami - a to novým členským štátom - dostať sa naspäť na cestu obnovy.
<P>
Nemôžeme sa však vrátiť k predchádzajúcemu modelu rastu. Jasne sa ukázalo, že nie je udržateľný. Musíme vytvoriť také podmienky, aby bol prechod na hospodárstvo s nízkymi emisiami uhlíka zdrojom konkurenčnej výhody pre naše podniky, zdrojom pracovných príležitostí pre našich pracovníkov a zdrojom nádeje pre budúce generácie. Áno, súhlasím s tými poslancami, ktorí uviedli, že koordinácia nestačí. Áno, musíme vytvoriť ozajstný európsky program. Áno, potrebujeme integrovanú víziu súdržnej európskej stratégie, stratégie Európskej únie do roku 2020, ktorá stavia na otvorených trhoch a kombinuje nové zdroje udržateľného rastu, zamestnanosti a sociálnej súdržnosti, náš program v oblasti klímy a energetickej bezpečnosti, nový prístup k priemyselnej politike a prechod na znalostnú spoločnosť. Osobitný dôraz kladiem na inovácie a podporné opatrenia pre malé a stredné podniky. Áno, znamená to prepracovanie lisabonskej stratégie po roku 2010. Áno, potrebujeme omnoho integrovanejší prístup k hospodárskym, sociálnym a environmentálnym prvkom jednotlivých stratégií. Ako predseda Komisie sa zaväzujem urobiť všetko pre to, aby som presvedčil členské štáty, aby tiež prijali tento súdržný a koordinovaný prístup.
<P>
V usmerneniach som uviedol, že hospodárstvo potrebuje etickejší, odolnejší a zodpovednejší finančný systém. Regulácia a dohľad neudržali krok s integráciou a inováciou finančných trhov ani v Európe, ani na celosvetovej úrovni. Rád by som povedal, že som bol šokovaný rozsahom neetického správania, ktorého sme boli svedkami. Nesmieme dopustiť návrat do "bežných koľají". Napríklad otázka odmien si vyžaduje okamžité opatrenia. Momentálne máme v skupine G20 vedúce postavenie - mimochodom, tento proces sa začal v Európe - ale pravda je, že je potrebné urobiť viac. Budúci týždeň v predvečer stretnutia skupiny G20 v Pittsburghu Komisia prijme návrhy na vybudovanie skutočného európskeho systému dohľadu - systému, ktorý odráža integrovanú povahu nášho jednotného trhu.
<P>
Prehodnotenie opatrení po troch rokoch nám ukáže, aké ďalšie opatrenia sú potrebné. Rozhodujúce je dosiahnuť reguláciu, ktorá zabezpečí zodpovednosť a legitímnosť finančného sektora a zároveň nezabrzdí inovácie. Chcem, aby si Európa udržala postavenie svetového lídra v oblasti finančných služieb.
<P>
Vo svojich usmerneniach som vysvetlil aj to, prečo je počas krízy v Európe potrebné omnoho viac sa zamerať na sociálny rozmer na každom stupni rozhodovania - v Európe, ale aj na vnútroštátnej úrovni. Vo finančnom sektore a hospodárstve sa možno prejavujú náznaky oživenia, ale je jasné, že kríza sa neskončila pre ľudí, ktorí prišli o zamestnanie. Nebudeme môcť vyhlásiť, že je po kríze, kým sa namiesto nárastu nezamestnanosti nebudú znova vytvárať pracovné miesta.
<P>
Rád by som sa zaviazal k zvýšeniu miery zamestnanosti a sociálnej súdržnosti prostredníctvom mnohých opatrení, o ktorých som s niektorými z vás diskutoval.
<P>
Jasne som vyjadril, ako veľmi mi záleží na dodržiavaní základných sociálnych práv a zásade pohybu pracovníkov. Výklad a vykonávanie smernice o vyslaných pracovníkoch zaostáva v oboch smeroch. Z tohto dôvodu sa zaväzujem, že čo najskôr predložím nariadenie, ktoré vyrieši vzniknuté problémy. O tomto nariadení rozhodnú spoločne Európsky parlament a Rada. Výhodou nariadenia je omnoho vyšší stupeň právnej istoty, než by poskytla revízia samotnej smernice, ktorá by stále ponechávala príliš široký priestor na rozdielne národné transpozície a trvalo by dlhšie, kým by začala mať skutočné praktické účinky. Ak však počas prípravy nariadenia zistíme, že v niektorých oblastiach je potrebné preskúmať samotnú smernicu, bez váhania to urobím. Poviem to jasne: som odhodlaný bojovať proti akejkoľvek forme sociálneho dampingu v Európe.
<P>
Spomenula sa aj otázka hodnotenia sociálnych vplyvov všetkých budúcich návrhov a ja súhlasím, že je to potrebné. Prvým skúšobným prípadom takéhoto hodnotenia sociálnych vplyvov by mala byť revízia smernice o pracovnom čase. Na základe tohto hodnotenia vplyvu sa budúca Komisia poradí so sociálnymi partnermi a príde s komplexným legislatívnym návrhom.
<P>
V usmerneniach zdôrazňujem význam služieb všeobecného záujmu pre náš európsky model spoločnosti. Lisabonská zmluva je v tomto smere veľmi jasná a ja som pripravený v spolupráci s vami vytvoriť kvalitný rámec pre služby všeobecného záujmu.
<P>
Zdôraznil som aj rodovú rovnosť a potrebu odstrániť rozdiely v odmeňovaní mužov a žien, preto sa teraz zaväzujem spolupracovať s vami na charte žien, ktorá bude tiež jedným zo spôsobov, ktorými si v roku 2010 pripomenieme 15. výročie pekinskej konferencie.
<P>
Vo svojich usmerneniach vyjadrujem odhodlanie zabezpečiť účinné uplatňovanie inovácií Lisabonskej zmluvy v medzinárodných vzťahoch vrátane Európskeho útvaru pre vonkajšiu činnosť a úradu vysokého predstaviteľa a podpredsedu Komisie. Verím, že ide o vynikajúce inovácie zavedené Lisabonskou zmluvou a som odhodlaný vo všeobecnosti posilniť spoluprácu s Európskym parlamentom v oblasti zahraničnej politiky.
<P>
Európa však na dosiahnutie svojich ambícií potrebuje prostriedky. Ako som uviedol v usmerneniach, vyžaduje si to zásadnú reformu výdavkovej i príjmovej časti rozpočtu Európskej únie. Musíme sa prestať sústrediť len na čisté zisky a preorientovať sa na prístup založený na solidarite, rozdelení záťaže a spravodlivosti. Patrí sem aj otázka vlastných zdrojov. Európska únia potrebuje transparentnejší a účinnejší spôsob financovania jednotlivých politík a ja som pripravený - a dúfam, že tento Parlament ma v tom podporí - zviesť pri reformovaní rozpočtu Únie tento boj s členskými štátmi. Chcem tiež v užšej spolupráci s Európskou investičnou bankou preskúmať inovatívne spôsoby financovania.
<P>
Záleží mi aj na inteligentnej regulácii a rád by som zopakoval, že zjednodušenie postupov a zníženie administratívneho zaťaženia podnikov, najmä malých a stredných, bude aj v budúcej Komisii prioritou. Za túto úlohu - podobne ako za orgán na hodnotenie vplyvu a za dodatočné hodnotenie - budem priamo zodpovedný ja, aby bolo úplne jasné, aká je pre mňa dôležitá. Budem obhajovať - ako to robíme už roky a niekedy aj za zložitých okolností - celistvosť jednotného trhu, pretože bez jednotného trhu a bez politiky súdržnosti Európska únia nikdy nebude existovať.
<P>
No prečo by sme sa tu mali zastaviť? Prečo obhajovať len vnútorný trh? Chcem doplniť chýbajúce prepojenia, aby mohli podniky a spotrebitelia využívať všetky jeho výhody.
<P>
Vážené poslankyne, vážení poslanci, som odhodlaný premietnuť tieto priority do organizácie nasledujúceho kolégia, keď ma potvrdíte vo funkcii. Už dnes sa však s vami môžem podeliť o niekoľko organizačných zmien, ktoré mám v úmysle zaviesť.
<P>
Vytvorím funkciu komisára pre spravodlivosť, základné práva a občianske slobody vrátane práv občanov a menšín ako odraz skutočnosti, že Európska únia je spoločenstvom práv a hodnôt.
<P>
Vytvorím aj funkciu komisára pre vnútorné veci a migráciu vrátane bezpečnosti. Jednou z kľúčových úloh tohto komisára bude vyvinúť skutočne spoločný prístup k migrácii: podpora integrácie zákonných migrantov, boj proti nezákonnej migrácii a súvisiacej trestnej činnosti a zabezpečenie solidarity medzi členskými štátmi. Solidaritu potrebujeme. Potrebujeme ju, keď máme podporiť svojich pobaltských priateľov alebo krajiny postihnuté plynovou krízou medzi Ruskom a Ukrajinou, ale solidaritu potrebujeme aj vtedy, keď máme podporiť svojich stredomorských priateľov, ktorí čelia problémom, ktoré sami nedokážu zvládnuť.
<P>
Vytvorím aj funkciu komisára pre klimatické opatrenia ako odraz skutočnosti, že zmena klímy je problém, ktorý treba riešiť v celej škále našich politík. Vytvorenie postu komisára pre klimatické opatrenia bude aj dôležitým signálom toho, že nezávisle od stupňa ambícií vyplývajúcich z kodanskej dohody to Európa s udržaním dynamiky postupu myslí vážne.
<P>
Musíme tiež od základov prehodnotiť spôsob prístupu európskych inštitúcií k vedeckému poradenstvu a to, ako ho využívajú. V budúcej Komisii chcem vytvoriť funkciu hlavného vedeckého poradcu, ktorý bude mať právomoc poskytovať aktívne vedecké poradenstvo vo všetkých fázach vývoja a uskutočňovania politiky. Bude to prejav ústrednej úlohy, ktorú prisudzujem výskumu a inováciám. Myslím, že v tomto smere nás čaká veľa práce. Ak v Európe existuje oblasť, v ktorej rozdrobené úsilie neprináša žiaduce výsledky, je to práve oblasť výskumu a inovácií. Verím, že ak budeme mať záujem, je tu potenciál na spoluprácu v oblasti výskumu a inovácií v Európe, či už ide o boj proti zmene klímy alebo o energetickú bezpečnosť.
<P>
Navrhujem dokonca program transformácie pre Európu. S cieľom uskutočniť túto ambíciu som navrhol osobitné partnerstvo medzi Parlamentom a Komisiou. Predstavujeme dve európske inštitúcie par excellence a z tohto dôvodu nesieme osobitnú zodpovednosť za vytvorenie skutočného európskeho verejného priestoru na diskusiu. Som odhodlaný prispieť k európskej parlamentnej demokracii.
<P>
V priebehu niekoľkých posledných mesiacov som mal možnosť diskutovať o tom s pánom predsedom Buzekom. Výsledkom sú návrhy mnohých zlepšení v mojich usmerneniach, napríklad pravidelná hodina otázok. Na základe stretnutí so skupinami som pripravený prijať návrh niektorých poslancov a nielenže sa pravidelnejšie stretávať s Konferenciou predsedov, ale aj nadviazať náležitý dialóg s Konferenciou predsedov výborov. Aby som bol konkrétny, každý rok pred prijatím legislatívneho a pracovného programu Komisie pozvem Konferenciu predsedov výborov na stretnutie s celým kolégiom komisárov.
<P>
Naozaj žijeme vo veľmi výnimočnej dobe, dobe neistoty a preskupovania síl. Vo vzťahoch medzi najvýznamnejšími mocnosťami sveta môžu nastať výrazné zmeny. V týchto znepokojivých časoch existuje aj veľké riziko toho, že sa vynorí egoizmus jednotlivých národov, otvorený nacionalizmus, nebezpečný nacionalizmus a isté formy extrémizmu. Je tu reálne nebezpečenstvo spochybnenia úspechov dosiahnutých v európskej integrácii. Preto si myslím, že ak chceme bojovať proti tomuto národnému egoizmu, je potrebné vytvoriť osobitný vzťah medzi Komisiou a Parlamentom.
<P>
Na záver by som chcel predniesť výzvu určenú vám všetkým. V súčasnosti viac než kedykoľvek predtým potrebujeme silnú Európu a silnú Európsku komisiu. Silná Komisia, povedzme si to otvorene, musí byť politická, ale politická Komisia nesmie byť stranícka. Mojou stranou ako predsedu Komisie je Európa. Budúce kolégium sa bude, rovnako ako to súčasné, skladať z veľkého počtu členov z rôznych politických skupín. Záleží mi na tom, aby sa politická rozmanitosť Európy odrazila v kolégiu a najdôležitejších pozíciách. Len s podporou všetkých strán totiž budeme mať silnú Európu a silnú Komisiu.
<P>
Potrebujeme Komisiu, ktorá plní svoje sľuby. Potrebujeme tiež Parlament, ktorý dokáže zmobilizovať účinnú väčšinu potrebnú na to, aby bola Európa akcieschopná. Ak chcete silnú Komisiu, ktorá niekedy musí čeliť členským štátom a národnému egoizmu, mali by ste jej poskytnúť výraznú podporu, ktorú potrebuje.
<P>
Každý z nás má iné politické a ideologické názory a pochádzame z veľmi odlišných politických skupín. Verím však, že v dobe ako je tá, v ktorej žijeme, v dobe krízy, potrebujeme okrem presvedčenia aj silnú morálku európskej zodpovednosti. Práve na túto morálku európskej zodpovednosti každého z vás apelujem. Je to zanietená výzva za Európu. Vydajme sa na túto európsku cestu na spoločnej lodi.
<P>
(súvislý potlesk)
<SPEAKER ID="146" NAME="Joseph Daul" LANGUAGE="FR">
Vážený pán predseda, dámy a páni, v júni obyvatelia Európy potvrdili svoju podporu Skupine Európskej ľudovej strany (kresťanských demokratov), ktorá sa už po tretí raz za sebou stala vedúcou silou v tomto Parlamente.
<P>
Naši spoluobčania svojím hlasovaním vyjadrili jednoznačnú podporu prioritám: podporu stabilnej a silnej Európy v období krízy a pochybností, podporu sociálneho trhového hospodárstva založeného na morálnych pravidlách a podporu zodpovednej politiky v oblasti klímy a energie. Keďže skupina PPE ako jediná niekoľko mesiacov pred voľbami navrhla kandidáta na post predsedu Komisie, vyplýva z toho, že samotní obyvatelia Európy nepriamo schválili výber pána Barrosa, keď nám dali najviac hlasov.
<P>
Ja osobne som hrdý na to, že sa skupina PPE takto rozhodla. Odvážim sa dokonca povedať, že som hrdý na to, že podstúpila toto riziko.
<P>
Každý vie, aké sú priority skupiny PPE: inšpirovali otcov Európy a naďalej inšpirujú väčšinu vlád v dnešnej Európe. Veľkú časť týchto cieľov podporuje a presadzuje súčasný predseda Komisie pán Barroso.
<P>
Dámy a páni, skupina PPE podporuje pána Barrosa, pretože sa osvedčil. Svoje kvality preukázal pri energetickom a klimatickom balíku. Vďaka nemu sa Európa mohla stať svetovým priekopníkom v boji proti globálnemu otepľovaniu. Práve táto priekopnícka Európa bude vzorom na konferencii v Kodani. Svoje kvality preukázal pri zvyšovaní morálnych štandardov finančných systémov, vďaka čomu sa Európa mohla ako prvá poučiť z finančnej krízy, ktorú nikto, ale naozaj nikto nepredvídal. Práve Európa a Komisia pána Barrosa ukážu na samite G20 našim americkým a ázijským partnerom budúce smerovanie.
<P>
V minulosti bola Európa popisovaná ako politický trpaslík. Nemôže nás netešiť, že pokiaľ ide o dva významné problémy Európanov - krízu a zmenu klímy - Európa sa konečne dostala do prvej línie.
<P>
Chcel by som ešte dodať, že pán Barroso je prvý kandidát na post predsedu Komisie, ktorý tak úzkostlivo zapojil Parlament do svojej práce a do definovania usmernení. Ako prvý prostredníctvom celého radu konkrétnych opatrení navrhol skutočné partnerstvo týchto dvoch inštitúcií.
<P>
Som presvedčený, že toto je významné zlepšenie európskeho parlamentarizmu. Je to príležitosť, ktorej sa my poslanci EP musíme chopiť. Preto naša skupina dúfa, že pán predseda Barroso zostaví novú komisiu a začne čo najrýchlejšie pracovať.
<P>
Je samozrejmé, že predseda Komisie nemôže zastupovať len jednu stranu. Je samozrejmé, že musí hľadať kompromisy s kolégiom komisárov, ktorí patria do viacerých politických skupín. Vítame to, pretože Európu môžeme vybudovať len v duchu otvorenosti a konsenzov.
<P>
V súvislosti s tým by som vás chcel o niečo požiadať, vážený pán predseda a pani predsedníčka Rady. Po zvolení predsedu Komisie sa musíte nezávisle od toho, ktorá Zmluva bude platiť, bezodkladne pustiť do zostavovania zvyšku kolégia.
<P>
Čo sa týka vás, pán Barroso, ak vás zajtra podporí väčšina poslancov EP, ako dúfam, nebude to bianko šek. Ste si toho vedomý, ale je mojou povinnosťou pripomenúť vám to na tomto mieste. Keďže skupina PPE súhlasí s väčšinou vašich presvedčení, máte aj zodpovednosť zabezpečiť, aby počas nasledujúcich piatich rokov práca Komisie spĺňala očakávania Parlamentu a všetkých Európanov.
<P>
Dôverujeme vám, no môžete si byť istý, že v rámci navrhnutého partnerstva splníme aj svoju úlohu zákonodarcu.
<P>
Dámy a páni, ďakujem vám za pozornosť.
<P>
(potlesk)
<SPEAKER ID="147" NAME="Martin Schulz" LANGUAGE="DE">
Vážený pán predseda, dámy a páni, v posledných dňoch som si kládol otázku, prečo kandidát, ktorý je taký kontroverzný pre všetky skupiny tohto Parlamentu, vyvoláva tak málo kontroverzií v Rade. Myslím si, že odpoveď je jasná. Keby som bol predseda vlády, aj ja by som volil pána Josého Manuela Durãa Barrosa. Nikto by za posledných päť rokov nebol dokázal obhajovať záujmy Európskej rady lepšie než on. Vaša výzva na spoluprácu s Parlamentom je preto správna, pán Barroso, ale prichádza príliš neskoro.
<P>
(potlesk)
<P>
Jedným z aspektov uplynulých piatich rokov bola skutočnosť, že ste neprestajne pôsobili v službách vlád štátov Európskej únie, a práve z tohto dôvodu je s vami spojeného toľko skepticizmu. Mnohí priatelia sú nebezpečnejší než nepriatelia. Len čo ste svoj prejav zakončili tvrdením: "Som kandidátom vás všetkých!", pán Daul vyhlásil: "Toto je kandidát Skupiny Európskej ľudovej strany." Aké riskantné, pán Barroso! Aký dôvod zvoliť vás by mala iná možná väčšina tohto Parlamentu, ak je váš program programom Skupiny Európskej ľudovej strany?
<P>
Mohli sme začať aj s inou väčšinou. V júli sme boli v Parlamente svedkami vytvárania potenciálnej väčšiny na základe rôznych úvah jednotlivých skupín, ktoré pán Guy Verhofstadt zoskupil do reformnej proeurópskej väčšiny. Výsledkom bolo odloženie hlasovania na september a možno mohlo dôjsť aj k ďalším veciam. Žiaľ, Skupina Aliancie liberálov a demokratov za Európu nepokračovala v podpore svojho lídra. V opačnom prípade by sa to mohlo zrealizovať. Z tohto dôvodu dnes hlasujeme a zvažujeme, či sú vaše slová presvedčivé.
<P>
Sotva ste sa však začali sústrediť na jeden program, už robíte niečo iné. V posledných dňoch ste vysielali svojich poslov na koni s takýmto odkazom: "Moi, j'ai la majorité, mám väčšinu." Možno zajtra budete mať väčšinu. Môže sa to stať. Možno zajtra budete mať väčšinu tvorenú skupinami PPE a ALDE, ktorých väčšina bude za vás hlasovať, a, samozrejme, jedinou skupinou, ktorá za vás bude hlasovať jednomyseľne, okamžite a bez zaváhania: Európskymi konzervatívcami a reformistami, stranou pána Kaczyńského a jeho brata, stranou pána Klausa, stranou konzervatívcov. Ako ste uviedli, chcete získať väčšinu v prospech Lisabonskej zmluvy, ale členovia tejto strany sú proti nej. Ako môžete viesť Európu proeurópskym spôsobom, ak vytvárate takéto spojenectvá?
<P>
(potlesk)
<P>
Navyše to nie je len o vás. Samozrejme, ide o vás, no ide aj o otázku: "Barroso - áno či nie?". Ide o otázku, či získate väčšinu - áno alebo nie? Ide však aj o inú vec. Ide o smerovanie Európy ako celku a o tom nemôžete rozhodnúť sám. V takomto prípade sa aj Rada a predovšetkým Parlament podieľajú na rozhodovaní o zložení kolégia, o rozdelení kresiel a o programe na nasledujúcich päť rokov, ktorý predložíte.
<P>
Ide o vás, no ide aj o otázku, či sa nám napokon podarí regulovať vnútorný trh a finančné trhy a či sa nám podarí skoncovať s lacnou prácou v Európe, ktorá ničí sociálnu súdržnosť našej spoločnosti. Ide aj o to, či sa nám podarí zmeniť smerovanie Európskej únie, ktoré musí Komisia podporovať ako celok.
<P>
Pre nás je to teda aj otázka problémov súvisiacich s programom. Európu nestačí zredukovať na otázku jednotlivca a toho, či má tento jednotlivec väčšinu alebo nie. Potrebujeme viac! Potrebujeme hodnotenia sociálneho vplyvu. Povedali ste, že ich uskutočníte. Budeme vás posudzovať podľa toho, či to naozaj urobíte, či ste pripravený vypracovávať nariadenia spolu s Parlamentom na základe medziinštitucionálnej dohody.
<P>
V budúcnosti bude musieť Komisia v predstihu zvážiť účinky týchto opatrení na systémy sociálneho zabezpečenia členských štátov. Chceme a potrebujeme smernicu o verejných službách, o službách všeobecného záujmu. Nesmie sa stať, že Komisia sa nezastaví, kým nebude v Európe sprivatizovaný aj posledný verejný cintorín. S touto stratégiou treba konečne skoncovať. Potrebujeme aj zmenu smerovania mzdovej politiky v Európe.
<P>
Nech už si vyberieme ktorýkoľvek nástroj, pán Barroso, očakávam, že k tomu niečo poviete. Dnes ste to opäť neurobili. Očakávam však, že raz to poviete. Cieľom Komisie musí byť najmä v nadväznosti na rozhodnutia Súdneho dvora Európskych spoločenstiev vo veciach Viking, Laval a Rüffert rovnaká odmena za rovnakú prácu na rovnakom mieste pre mužov i ženy.
<P>
Toto sú otázky súvisiace s programom a veci, o ktorých s vami chceme diskutovať. No nielen s vami. Ide aj o to, kto budú komisári a aké kreslá budú mať. Neviem, čo uškodilo Európe viac: vy osobne alebo skutočnosť, že ste pánovi McCreevymu nezabránili urobiť to, čoho bol schopný. Potrebujeme zmenu smerovania vo vnútri EÚ. Na základe toho vás budeme posudzovať.
<P>
(potlesk)
<P>
Vidíme teda prepojenie medzi zajtrajším hlasovaním a záverečným hlasovaním o Komisii. Existuje spôsob, ako to dosiahnuť. Existuje možnosť dosiahnuť väčšiu zhodu a dôveru než v súčasnosti. Vzhľadom na vašu bilanciu za uplynulých päť rokov a na to, čo ste nám doposiaľ predstavili - nehovorím o tom, čo môže prísť v budúcnosti, ale o veciach, ktoré máme momentálne na stole - vám môžem povedať s istotou len jedno: nemáte podporu našej skupiny.
<P>
(potlesk)
<SPEAKER ID="148" NAME="Predseda">
Chcel by som vás informovať, že rokovací poriadok má nový článok. Možno o tom ešte všetci neviete. Článok hovorí o tom, že ak poslanci prítomní v rokovacej sále zodvihnú počas nejakého prejavu modrú kartu, môžu položiť otázku osobe, ktorá má práve slovo. Otázka nesmie trvať dlhšie než pol minúty a možno ju položiť len so súhlasom rečníka. Je to nové pravidlo, ktoré sme predtým nemali. Malo by oživiť rozpravy.
<SPEAKER ID="149" NAME="Miguel Portas" AFFILIATION="GUE/NGL">
(PT) Vážený pán predseda, budem veľmi stručný. Pán Schulz, veľmi pozorne som vás počúval a súhlasím s mnohými vecami, ktoré predkladáte predsedovi Komisie, ktorý opäť kandiduje. Dokonca ste povedali, že socialisti nepodporujú len pravicu, že Európu netvorí len pravica. Chcel by som sa opýtať, koľko členov vašej parlamentnej skupiny - socialistov, Portugalčanov, Španielov alebo Angličanov - už podporilo nového kandidáta bez ohľadu na vaše osobné názory, pán Schulz?
<SPEAKER ID="150" NAME="Martin Schulz" AFFILIATION="S&amp;D">
(DE) Vážený pán predseda, musím sa priznať, že pána poslanca nepoznám. Teší ma však, že ako noví poslanci...
<P>
(protestné pokrikovanie)
<P>
Už tu nejaký čas pôsobí? Doteraz som ho naozaj nezaregistroval. Po tom, čo som si vypočul, chápem prečo.
<P>
O konečnom hlasovaní našej skupiny rozhodneme dnes večer. Neviem, do akej miery je demokratická štruktúra vašej strany, ale my sme demokratická strana, a preto dnes večer rozhodneme demokratickým hlasovaním.
<SPEAKER ID="151" NAME="Predseda">
Rád by som uviedol, že počas každého prejavu je možné položiť len jednu otázku, lebo inak by sa rozprava nikdy neskončila.
<SPEAKER ID="152" NAME="Guy Verhofstadt" LANGUAGE="FR">
Vážený pán predseda, ako viete, Skupina Aliancie liberálov a demokratov za Európu už na začiatku menovacieho postupu uviedla, že teraz je v hre program na najbližších päť rokov, že to nie je otázka osôb alebo osobností. Práve na tom záleží: na programe, ktorý kandidát predloží, ktorý teraz predloží v hrubých črtách, a potom na podrobnom programe, ktorý predstaví, ako dúfam, koncom tohto roka, keď už budeme mať novú Komisiu.
<P>
Po druhé, na žiadosť niektorých kolegov naša skupina dlho diskutovala aj o tom, či máme počkať s prijatím konečného rozhodnutia. V júli sme to podporili, pretože sa nám zdalo potrebné, aby kandidát prišiel s programom, čo sa v minulosti nedialo. Verím, že to bolo správne rozhodnutie: počkať v júli s menovaním a čakať na návrhy, o ktorých teraz budeme diskutovať. Myslíme si však, že keď už kandidát predstavil svoje usmernenia, nie je dôvod znova povedať, že budeme čakať niekoľko týždňov alebo mesiacov.
<P>
Prechádzame obdobím hospodárskej a finančnej krízy, a preto potrebujeme európske inštitúcie a potrebujeme Komisiu. Nie je veľmi zodpovedné...
<P>
(potlesk)
<P>
... Nie je veľmi zodpovedné povedať si dnes: "Počkajme." Na čo čakať? Čakať dva týždne, tri týždne, dva mesiace, kým neprídu s návrhmi? Máme ich tu. Zachovajme sa zodpovedne, či už budeme hlasovať za alebo proti, no buďme zodpovední.
<P>
Po tretie, usmernenia predstavené kandidátom nás veľmi nepresvedčili. Myslím si, že tieto návrhy, hoci niekedy aj veľmi podrobné, sú založené na pomýlenej filozofii, a to na predpoklade, že recesia sa skončila, že nastalo oživenie a že na prekonanie krízy nepotrebujeme ďalšie politiky Spoločenstva. Je to slabé východisko, pretože koniec recesie neznamená začiatok oživenia. Môžeme upadnúť do hospodárskej stagnácie ako v Japonsku, kde čakali na rast 10 až 15 rokov. Z toho vyplýva potreba dodatočnej novej integrovanej stratégie Spoločenstva, ktorá pôjde nad rámec 27 vnútroštátnych plánov. To je naša požiadavka ako liberálov a demokratov. Rovnako dôležité je aj to, aby Komisia čo najrýchlejšie predstavila plán vyčistenia bánk. Nie 27 rôznych plánov, ako máme dnes, ale dôsledný spoločný prístup stanovený Komisiou.
<P>
Počul som, vážený pán Barroso, že ste v našej skupine povedali, že ste pripravený predložiť návrhy týkajúce sa tejto novej integrovanej stratégie Spoločenstva, ktorá ide nad rámec 27 vnútroštátnych plánov, a stabilizácie európskeho bankového sektora. Je to pozitívne a my od vás požadujeme, aby ste tieto dva prvky podrobne rozviedli v programe, ktorý teraz pripravíte a predložíte spolu s Komisiou.
<P>
Naša podpora je veľmi jasná. Je podmienečná. Znamená to, že naša podpora bude trvať dovtedy, kým budeme vidieť, že tieto prvky, čiže nová integrovaná stratégia Spoločenstva, plán stabilizácie bankového sektora nad rámec toho, čo ste dnes zopakovali vo svojom prejave, rozpočet založený na vlastných zdrojoch a strednodobá revízia finančného dohľadu, sa zhmotňujú v každej časti programu Komisie. V tomto smere vám musím povedať, že som stále presvedčený, že je potrebné použiť štruktúry Európskej centrálnej banky a nie návrhy pána de Larosièra, ktoré sú v súčasnosti východiskom Komisie a Rady.
<P>
Naša podpora bude napokon závisieť, ako dobre viete, aj od novej štruktúry Komisie. Chceme účinnú Komisiu s rovnomernejšie rozloženými právomocami než v minulosti a v tejto súvislosti sa spoliehame aj na sľub, ktorý ste dali našej skupine, a to že vo vašom tíme dostane priestor konkrétny komisár z Výboru pre občianske slobody, spravodlivosť a vnútorné veci, ktorý bude zodpovedný za základné práva a občianske slobody. Je dôležité, aby tento komisár niesol zodpovednosť spolu s ostatnými komisármi, aby im neposkytoval len stanoviská.
<P>
Z tohto dôvodu potrebujeme pre spoločné dobro celej Európy viac odvahy a ambicióznejšiu Komisiu. Dúfame, že to zabezpečíte a že váš konečný program splní naše očakávania.
<SPEAKER ID="153" NAME="Daniel Cohn-Bendit" LANGUAGE="FR">
Vážený pán predseda, pán dezignovaný predseda Komisie, dámy a páni, priznám sa vám, že sa mi zdá, že mám halucinácie.
<P>
Najprv nám bolo povedané: "Všetko sa zmenilo, preto ja zostávam." Dôvod, pre ktorý pán Barroso musí zostať, je ten, že všetko sa mení a on predstavuje stabilitu v meniacom sa svete. Nech je to tak.
<P>
Potom si vypočujem pána Daula. Zúčastnil som sa na volebnej kampani vo Francúzsku. Vo Francúzsku nám počas volebnej kampane hovorili, že banky vyrieši pán Sarkozy, zmenu klímy vyrieši pán Sarkozy, zmeny v Európe vyrieši pán Sarkozy. Teraz počúvam pána Daula, ktorý hovorí, že zmenu klímy vyrieši pán Barroso, problémy X, Y a Z vyrieši pán Barroso. Priateľ môj, Elyzejský palác si ťa za to podá! Za to si ťa podá! Úplne to isté, je to neuveriteľné, celá táto záležitosť! Áno, áno, ja viem, máj 1968, lezie vám to na nervy, zakaždým znova vytiahnete túto starú vec. Raz vám to vysvetlím, ak budete chcieť.
<P>
Chcem povedať len to, že na tomto mieste, práve tu, máme právo povedať čokoľvek. José Manuel Obama: áno, on to dokáže! Teraz dokáže všetko, čo len chce, dokáže všetko, čo za päť rokov nedokázal. Uvidíte, čo sa bude diať, a teda pozor, vedúci predstavitelia štátov a vlád, pozor, pani Malmströmová, dňom malého pána Barrosa, ktorý vás počúva, odzvonilo. Teraz budete musieť počúvať vy jeho, nanúti vám novú integrovanú politiku, nie koordinovanú politiku, budete ho musieť nasledovať... Ale dosť, dosť, pán Barroso! My vás poznáme! Za päť rokov ste v tomto Parlamente ani raz nepovedali: "Urobil som chybu", ako som to urobil ja, Daniel Cohn-Bendit, a ako to urobili ďalší...
<P>
Keď hovoríte o európskych hodnotách, hovoríte o európskej morálke, no problém je nasledujúci, pán Barroso. Ak chcete veci naozaj zmeniť, musíte poslancom EP a občanom niečo vysvetliť: reakcia na finančnú a hospodársku krízu musí byť zároveň aj reakciou na ekologickú krízu. Navyše, ak chcete reagovať na tieto krízy, musíte Európu transformovať - reforma nestačí - a pod tým mám na mysli environmentálnu a sociálnu transformáciu. Je potrebné spochybniť výrobné systémy. Prečo sa zbláznili banky? Pretože máme systém, z ktorého úplne šalejú. Prečo? Dôvod je jednoduchý: mať stále viac a viac a čoraz rýchlejšie.
<P>
Je to tak, pán Barroso, je to tak, vážení vedúci predstavitelia štátov a vlád, že väčšina tohto Parlamentu je dnes pripravená spochybniť prístup "viac a viac čo najrýchlejšie"? Ide o korene krízy, a keď sa hovorí o udržateľnom rozvoji, nejde len o zopár bezvýznamných opatrení, ide o to pokúsiť sa vysvetliť a pochopiť, že zatiaľ čo v niektorých oblastiach je potrebný rast, čiže selektívny rast - obnoviteľné zdroje a tak ďalej - mnohé iné je treba zabrzdiť. Musí v tom byť miera a tu mám ešte väčšie halucinácie.
<P>
Hovorili ste o lisabonskom procese. Hovorili ste o výskume. Vysvetlite mi niečo, pán Barroso. Päť rokov - presnejšie štyri roky, lebo posledný rok po kríze ste boli opatrnejší - ste nám tvrdili, že deregulácia je základom hospodárskej a ekologickej účinnosti. Deregulácia. Ale áno, pamätám si na vaše prejavy, pamätám si, čo ste povedali. S príchodom krízy ste si potom náhle uvedomili, že to tak nefunguje. S príchodom krízy. Slúži vám to ku cti. My sme nikdy nepovedali, že nie ste čestný, tvrdíme len to, že vzhľadom na to, ako ste viedli túto Komisiu, vám nedôverujeme. Ste Európan, ale zároveň ste zajatcom ideológie, ktorá túto krízu zapríčinila, nie ideológie, ktorá ju vyrieši.
<P>
Pán Verhofstadt, teraz to naozaj začína byť vážne. Počas kampane sme hovorili - týmto skončím a pán Barroso sa nám napokon za to poďakuje -, že nechceme hlasovať v júli. Teraz nám sú všetci vďační za to, že hlasovanie sa neuskutočnilo v júli, pretože pán Barroso aspoň mohol predstaviť svoj program. Keby to bolo na pánovi Daulovi, keby to bolo na pánovi Barrosovi, hlasovali by sme v júli aj bez programu a všetko by bolo v poriadku! Poďakujte sa nám teda aspoň za to, že sme vám dali príležitosť predložiť svoj program.
<P>
Nemáte za čo, nemáte za čo, pán Barroso.
<P>
Po druhé - ale toto je veľká vec - hovoríte: "Načo hlasovanie ďalej odkladať?" Z jednoduchého dôvodu, ktorý nikdy predtým nebol aktuálny, a to, že Íri budú o tri týždne hlasovať, a ak budú hlasovať v prospech Lisabonskej zmluvy, ako očakávam, ako sa určite stane, bude sa na túto Komisiu vzťahovať ďalšia podmienka. Hovoríte nám: "Je to absolútne nevyhnutné, pretože je obdobie hospodárskej krízy, uvidíte, čo sa stane."
<P>
V priebehu nasledujúcich dvoch mesiacov bude musieť pán Barroso vytvoriť Komisiu. Nebude mať čas starať sa o Lisabon ani o Kodaň, pretože bude musieť rokovať s pánom Sarkozym. Dostane pán Barnier vnútorný trh? Ak pán Barnier dostane vnútorný trh, čo dá Poliakom, ktorým sľúbil vynikajúcu Komisiu? Čo dostanú Nemci? Čo dostanú Briti? Pretože celá Komisia je o vyjednávaní! A vyjednávanie ho zamestná, ale kým bude zamestnaný vyjednávaním, ostatní budú vyjednávať v Kodani.
<P>
To je problém, to je realita. Na záver by som vám teda chcel povedať, pán Barroso, že ste čestný muž, to je pravda, ale mali by ste vedieť jedno: Skupina zelených/Európska slobodná aliancia vám nedôveruje a bude hlasovať proti vášmu menovaniu, pretože sme presvedčení, že Európa potrebuje niekoho lepšieho, lepšieho než vy, pán Barroso!
<P>
(potlesk)
<SPEAKER ID="155" NAME="Michał Tomasz Kamiński" LANGUAGE="PL">
Pán Cohn-Bendit možno hovoril pridlho a asi s ním sotva môžem súhlasiť, no vždy povie zaujímavé veci a to je napokon v Parlamente dôležité. Vďaka tomu je Parlament životaschopný a o tom ste, pán predseda, hovorili dnes vo svojom úvodnom prejave.
<P>
Európski konzervatívci a reformisti budú hlasovať za kandidáta na predsedu Komisie pána Barrosa. Neurobíme to preto, že s vami vo všetkom súhlasíme, pán predseda. Žiaľ, v mnohých otázkach s vami nesúhlasíme. Hneď na začiatok spomeniem vašu nadšenú podporu Lisabonskej zmluvy. S touto nadšenou podporou nesúhlasíme, ale súhlasíme s nevôľou a odsudzovaním všetkých podôb národného egoizmu a nacionalizmu, ako ste to vo svojom prejave vyjadrili.
<P>
Národný egoizmus a šovinizmus totiž priniesol Európe, nášmu svetadielu, kde chceme žiť pokojne a v mieri, oceán nešťastia. Dnes, vďakabohu, máme v Európe mier.
<P>
Nesúhlasíme s niektorými vecami, o ktorých hovoril pán Barroso. Máme právo nesúhlasiť a to právo budeme obhajovať, hoci niektorí neustále spochybňujú samotnú skutočnosť, že európski voliči zvolili Európskych konzervatívcov a reformistov, a ja vám sľubujem, že ich zvolia ešte viac. Budeme tu a náš hlas bude vypočutý.
<P>
Máme preto právo povedať v mene všetkých svojich voličov, že pána Barrosa podporujeme v jeho neľahkej úlohe. Som rád, že sa dnes hovorilo o európskej solidarite. Som rád, že sa povedalo, že Komisia - nová Komisia pod vedením pána Barrosa - nasmeruje svoje úsilie na prekonanie hospodárskej krízy. Je to mimoriadne dôležité a teší nás, že ambiciózny program, ktorý pán Barroso predstavil, je podľa všetkého naozaj nasmerovaný na najdôležitejšie oblasti, v ktorých musíme konať. Mimochodom, ukazuje sa tým, ako veľmi je v dnešnej Európe potrebná spolupráca medzi jednotlivými národmi. Kríza sa nás dotkla všetkých bez ohľadu na politickú štruktúru a na hospodárstvo, ktorého sme súčasťou, bez ohľadu na to, v ktorej časti Európy sa naše krajiny nachádzajú. Kríza sa nás dotýka všetkých a všetci proti nej musíme bojovať.
<P>
Vážený pán predseda, vyjadrujem vám podporu v mene našej skupiny a zároveň vás chcem požiadať, aby ste zabezpečili, že Európa v najbližších mesiacoch nebude ľahostajná voči vývoju svetovej politiky. Nebudem skrývať, že podľa mňa je jednou z najdôležitejších skúšok, ktoré čakajú západný svet, momentálna situácia v Iráne.
<P>
Irán je krajina, ktorá sa netají svojimi jadrovými ambíciami. Prezident tejto krajiny nielenže popiera hrôzostrašný zločin holokaustu, ale v súčasnosti hrozí Izraelu aj zničením. Zdá sa mi, že pre takéto správanie by nemalo byť miesto a demokratický moderný svet by ho nemal tolerovať. Naša skupina očakáva, že Európska komisia pod vaším vedením rezolútne odmietne nedemokratické postupy a nedemokratickú politiku súčasnej iránskej vlády, ktorá je nasmerovaná proti nášmu najväčšiemu spojencovi na Blízkom východe - proti izraelskému štátu.
<P>
Očakávame tiež - a som rád, že to vo vašich slovách vždy silno rezonovalo, pán predseda -, že zahraničná politika Európskej únie bude vždy obhajovať občianske slobody a tiež presadzovať naše spoločné európske hodnoty za hranicami Únie.
<P>
Som si istý, že počas funkčného obdobia predchádzajúceho Parlamentu sa vám nepodarilo vyhnúť sa chybám, ale tým sa v politike nemôže vyhnúť nikto - tak to, žiaľ, v tomto svete chodí. Spoliehame sa však, že v neľahkej úlohe, na ktorú ste sa podujali, budete presadzovať európske hodnoty a pracovať v prospech - a to by som rád zdôraznil - spoločnej a zjednotenej Európy.
<SPEAKER ID="156" NAME="Lothar Bisky" LANGUAGE="DE">
Vážený pán predseda, pán Barroso, dámy a páni, predstavujete pokračovanie politiky, ktorá prispela k najväčšej hospodárskej kríze v povojnových dejinách, pán Barroso. Zatiaľ čo kasína v najväčších finančných centrách sa znova otvárajú, občania sveta platia účet. Dôsledkami krízy sú nezamestnanosť, chudoba, zníženie príjmov a úrovne vzdelávania. Tvrdíte, že finančná kríza prišla predovšetkým z USA a kolaps zapríčinili len bankári. My tvrdíme, že za podporu kasínového kapitalizmu je zodpovedný politický systém vrátane politiky Európskej komisie. Krízu zapríčinila ideológia liberalizácie, deregulácie a privatizácie. Ak budeme pokračovať tak ako v minulosti, povedie to k ešte vážnejšej kríze.
<P>
Politický systém musí prijať zodpovednosť, poučiť sa z chýb a vzdať sa neoliberálnych ideálov. Európska politika sa musí dôsledne zamerať na záujmy Európanov. Vo vašich usmerneniach neviem nájsť takéto zameranie. Teší ma však, že v dnešnom prejave ste sociálne otázky zdôraznili viac než pred rokom.
<P>
Náš politický nesúhlas by som rád ilustroval niekoľkými príkladmi. Chcete zaviesť lisabonskú stratégiu. Obyvatelia Európy však potrebujú dobré pracovné miesta a mzdy, ktoré im umožnia dôstojne žiť. Na programe dňa musí byť skrátenie a nie predĺženie pracovného času.
<P>
Očakávame, že nová Komisia zreformuje smernicu o vysielaní pracovníkov. Európa musí konečne zaručiť, že sociálne práva nebudú obetované konkurenčnému prístupu. Z tohto dôvodu sme spolu s ďalšími navrhli právne záväznú doložku o sociálnom pokroku a chartu verejných služieb, ktorá uprednostní sociálne zabezpečenie a služby všeobecného záujmu pred nariadeniami o vnútornom trhu. Z vašich slov usudzujem, že o tom nemáte vysokú mienku.
<P>
V správe pani Zimmermannovej Európsky parlament požaduje minimálnu mzdu vo výške najmenej 60 % priemerného príjmu vo všetkých členských štátoch. Tvrdíte, že s tým nemôžete nič urobiť. Myslím, že by ste mohli, napríklad prostredníctvom usmernení pre politiku zamestnanosti.
<P>
Zameriavate sa len na Pakt stability a rastu, ktorý sa ukázal ako neúčinný nástroj najmä v období krízy. Chceme sociálny pakt, ktorý nahradí lisabonskú stratégiu a Pakt stability.
<P>
Veríte, že nové nariadenia o finančnom dohľade udržia pod kontrolou chamtivosť finančného sveta. My požadujeme zákaz zvlášť rizikových foriem investovania a daň z pohybu kapitálu.
<P>
Vy, a teraz citujem, "podporujete každý odsek Lisabonskej zmluvy". My chceme sociálnu Európu a nie pokračujúce radikálne zameriavanie sa na vnútorný trh. Chceme záväzok odzbrojenia a civilného riešenia konfliktov, nie neustály nárast vojenského arzenálu.
<P>
Európu považujeme za vedúcu mocnosť a chceme šíriť ideológiu voľného obchodu a zavádzania trhových princípov do všetkých oblastí života na celom svete. Presadzujeme mnohostranný medzikultúrny dialóg a čo najväčšiu možnú podporu rozvojových krajín pri prekonávaní hospodárskej, potravinovej, finančnej a klimatickej krízy.
<P>
Dámy a páni, zvoľme spoločne Komisiu, ktorá si za cieľ stanoví sociálnu, mierovú, hospodársky udržateľnú a demokratickú Európsku úniu. Ak chceme získať podporu Európanov pre projekt EÚ, musíme sa vzdať radikálnej koncepcie voľného trhu a zaviesť priamejšiu demokraciu. V takomto prípade nie je pán Barroso správnym človekom na funkciu predsedu.
<SPEAKER ID="157" NAME="Nigel Farage">
v mene skupiny EFD. - Vážený pán predseda, chcel by som pánovi Barrosovi položiť otázku: prečo ten neprimeraný zhon? Prečo meniť pravidlá hry? Prečo sa vaše znovuzvolenie do funkcie predsedu Komisie na päť rokov musí uskutočniť teraz? Áno, samozrejme, odpoveďou je Írsko a Lisabonská zmluva. Plán spočíva v tom, že každému ukážete, že loď je stabilná, že všetko prebieha v poriadku, že Íri musia len napraviť svoju trocha hlúpu chybu - a váš pracovný dokument je naozaj napísaný tak, akoby už Zmluva bola ratifikovaná.
<P>
Zabúda sa tu však na pomerne dôležitú vec: posledných päť rokov ste vy boli šéf, vy ste stáli pri kormidle. Vašou úlohou bolo dohliadnuť na to, aby bola presadená ústavná zmluva. Veci ale nešli, ako mali, však? Francúzi povedali "nie" a Dáni tiež, vy ste však odmietli prijať tieto demokratické výsledky a spolu s mnohými poslancami tohto Parlamentu ste sa zúčastnili na absolútnom podvode, ktorým je Lisabonská zmluva.
<P>
Povedali ste nám, že zástavu a hymnu vynecháte, ale dôkazy o tom veľmi nevidím. Nie, premenovali ste ju na Lisabonskú zmluvu, no nemohli ste Írom zabrániť v hlasovaní a Íri povedali "nie". Opäť ste však nedokázali prijať demokratický výsledok, ach, nie - Íri musia hlasovať ešte raz!
<P>
Kde je v tomto všetkom zásada demokratickej zodpovednosti, keďže zodpovednosť nesiete vy? Áno, mohli by ste argumentovať, že v Európskej únii už nezostalo veľa demokracie, ale mala by existovať aspoň istá miera zodpovednosti a ja by som argumentoval, že v predvečer štvrtého potenciálneho odmietnutia tejto Zmluvy, ktoré by ju nadobro odpísalo, by vás tento Parlament nemal zvoliť za predsedu Komisie na ďalších päť rokov, kým nepoznáme výsledok hlasovania.
<P>
Ak Íri povedia "nie" po druhý raz, budeme musieť jednoducho rešpektovať ich názor a z funkcie predsedu Komisie budete musieť odísť. Bolo by to tak v každej inej oblasti života, bolo by to tak v každom podniku a myslím, že naozaj takto by sa to malo diať aj v európskej politike.
<P>
A čo vaše výsledky? Dohliadali ste na lisabonský program: potopil sa bez stopy ešte skôr, než nás zasiahla úverová kríza. Teraz nám hovoríte, že potrebujeme komisára pre prisťahovalectvo, ktorý zbaví národné štáty najzákladnejšieho práva rozhodovať o tom, kto do nich môže prísť žiť, pracovať a usadiť sa. Presadzovali ste svoju posadnutosť zmenou klímy, ktorá viedla k obrovským nákladom bez akéhokoľvek hmotného úžitku. Pravda je však predovšetkým taká, že ste ignorovali írske referendum a že ste tvrdili, že Íri túto Zmluvu nemôžu zastaviť: tento jediný dôvod stačí na to, že vás skrátka nemôžem podporiť.
<P>
Je však možné, že sa strašne mýlim. Je napokon možné, že ste ten správny človek, pretože včerajšie noviny Daily Telegraph zverejnili prieskum s otázkou: keby Lisabon prešiel bez referenda, chceli by ste, aby Veľká Británia zostala v Európskej únii? V pomere 43 % ku 26 % - po prvý raz za viac než 30 rokov - výrazná väčšina Britov uviedla, že chce, aby sme vystúpili z takejto Európskej únie, ak pán Barroso dostane priestor. Takže možno sa mýlim: možno ste ten správny človek. Uvidíme.
<P>
(potlesk a smiech z určitých strán)
<P>
Áno, veľmi rád nám to ukáže!
<SPEAKER ID="158" NAME="Krisztina Morvai" AFFILIATION="NI">
(HU) Vážený pán predseda, Európa sa dostala do historického prelomového bodu. Milióny ľudí, ktoré si na život zarábajú každodennou čestnou prácou, chcú zmenu od základov. Chcú bojovať proti obrovskej nespravodlivosti neoliberalizmu a veľkého globálneho kapitálu. Týka sa to rodinných poľnohospodárov, drobných poľnohospodárov, majiteľov malých podnikov a štátnych zamestnancov. Aby toho boli schopní, naliehavo potrebujú ľudské práva. Mrzí ma, že pán komisár tu teraz nie je, aby si mohol vypočuť, ako obhajujem ľudské práva a občianske slobody. Tieto práva sú nevyhnutné na to, aby ľudia mohli vyjadrovať svoje postoje, inými slovami využívať slobodu názoru, právo na slobodné zhromažďovanie a slobodu prejavu bez toho, aby ich niekto označoval za fašistov, ako sa to udialo dnes v tejto rokovacej sále, alebo aby proti nim zasahoval, policajne ich zastrašoval, zle s nimi zaobchádzal, uväznil alebo podrobil nezákonným trestným konaniam.
<P>
Keď sa všetky tieto udalosti udiali v Maďarsku na jeseň 2006, obrátili sme sa na vás, aby ste niečo urobili. Neurobili ste nič. Prečo nie? Chcela by som požiadať podpredsedu Parlamentu pána Schmitta, aby potvrdil, čo sa stalo, keď sme sa na vás obrátili. Dôvodom boli udalosti na zhromaždení zorganizovanom stranou Fidesz, občianskou stranou...
<P>
(Predseda prerušil rečníčku.)
<SPEAKER ID="159" NAME="Cecilia Malmström" LANGUAGE="SV">
Ďakujem, vážený pán predseda, vážení poslanci, vážené poslankyne, ďakujem vám za príležitosť prispieť do tejto diskusie niekoľkými slovami. Musím povedať, že je fantastické byť opäť v Európskom parlamente. Diskusie a prejavy sú tu nepopierateľne dynamickejšie a zábavnejšie než doma vo Švédsku.
<P>
Rada by som zablahoželala pánovi Barrosovi k tomu, že nám tak jasne predstavil úlohu, ktorú by podľa neho mala zohrávať Komisia, a k reformnému programu na nasledujúcich päť rokov. Veľmi pozorne som si vypočula aj slová spravodajcov skupín. Samozrejme, k obrovskému počtu vecí by som sa mohla vyjadriť, ale dnes to neurobím, pretože toto nie je rozprava v Rade. Je to rozprava v Parlamente s kandidátom na predsedu Komisie.
<P>
Ako som už uviedla, mojou úlohou nie je vyjadrovať sa k tomu, čo bolo povedané, ale rozpravu som si veľmi pozorne vypočula. Chcela by som povedať len dve veci. Prvá z nich je úplne zrejmá: pána Josého Manuela Barrosa jednomyseľne vymenovali 27 vedúci predstavitelia štátov a vlád s rôznou politickou príslušnosťou. Má našu jednoznačnú podporu pri vedení Komisie počas ďalšieho funkčného obdobia. Toto, samozrejme, neobmedzuje povinnosť Parlamentu preskúmať jeho kandidatúru a rozhodnúť o tom, či ju schváli alebo nie.
<P>
Moja druhá poznámka je tiež úplne zrejmá, ale stojí za zopakovanie. Žijeme v mimoriadne neistej dobe plnej dôležitých a zložitých problémov. Potrebujeme silnú, akcieschopnú Európu, v ktorej európske inštitúcie riadne fungujú a sú schopné spolupracovať. Potrebujeme istotu, transparentnosť a stabilitu, aby sme sa mohli spoločne venovať oblastiam, v ktorých naši občania očakávajú výsledky a v ktorých by podľa nich Európa mala konať.
<SPEAKER ID="160" NAME="José Manuel Barroso">
kandidát na predsedu Komisie. - Vážený pán predseda, v prvom rade mi dovoľte niekoľko poznámok politickej povahy.
<P>
Komisia nepresadzuje a nikdy nepresadzovala privatizáciu verejných služieb. Sme presvedčení, že verejné služby sú dôležitou súčasťou európskeho modelu spoločnosti.
<P>
Je podľa nás dôležité, aby tieto verejné služby fungovali v rámci silného jednotného trhu v zmysle pravidiel Spoločenstva. Je to veľmi dôležité. Ak chceme mať skutočnú Európsku úniu, musíme rešpektovať vnútorný trh.
<P>
Buďme v tomto smere úprimní: vnútroštátni politici niekedy v prípade problémov tvrdia, že je to chyba Bruselu, a v prípade úspechov, že je to ich zásluha. Nezačínajme teda, prosím, s obvineniami, že privatizácia je chybou Bruselu. Tieto rozhodnutia sa prijímajú na vnútroštátnej úrovni. Niektoré členské štáty sa rozhodli sprivatizovať isté verejné služby, no nenanútil im to Brusel.
<P>
Myslím, že bežná prax obviňovania Bruselu niekedy zachádza priďaleko. Každý by mal niesť svoju zodpovednosť.
<P>
Druhý bod sa týka vysielania pracovníkov. Zásady smernice sú totiž tie, ktoré spomenula Skupina socialistov: dodržiavanie základných práv pracovníkov. Veľakrát som to už zopakoval. Tieto práva sú pre nás posvätné: právo na štrajk, právo na združovanie.
<P>
Základné práva sú veľmi dôležité. Pochádzam z krajiny, v ktorej v istom období neexistovali občianske práva ani sociálne práva, preto viem, čo znamená mať k týmto sociálnym právam prístup.
<P>
Zároveň nám záleží aj na voľnom pohybe v Európe. Bez voľného pohybu Európa nebude existovať. Pokúsme sa teda nejako zosúladiť tieto dve zásady. Nepúšťajme sa do výkladu namiesto Európskeho súdneho dvora. Preto tu navrhujem cestu vpred inšpirovanú mnohými vašimi návrhmi a som pripravený lojálne spolupracovať so všetkými poslancami tohto Parlamentu s cieľom posilniť Európu, udržať vnútorný trh, no zároveň plne dodržiavať sociálne práva našich pracovníkov.
<P>
Čo sa týka regulácie a deregulácie, vyjadrím sa veľmi jasne. Chcel by som vás požiadať, pán Cohn-Bendit, aby ste našli vyhlásenie, v ktorom obhajujem dereguláciu. Vždy som hovoril o "lepšej regulácii" alebo "inteligentnej regulácii". Nie je to moja chyba, ak sa to do francúzštiny prekladá ako "deregulácia". Lepšie zákonodarstvo: mieux légiférer, nie moins légiférer.
<P>
(FR) Vážený pán Cohn-Bendit, rád by som vám niečo povedal. Ste mnou posadnutý. Ja vami nie som posadnutý. Naopak, ste mi takmer sympatický, pretože mi pripomínate moju mladosť...
<P>
(potlesk)
<P>
Jedna politická záležitosť je veľmi dôležitá. Môžete ma kritizovať za veľa vecí a prvý priznávam, že v niektorých smeroch si ja osobne a Komisia zaslúžime kritiku. Musíme však splniť svoj záväzok v oblasti zmeny klímy: každý uznáva, že v tomto smere máme vo svete vedúce postavenie. Vypočul som si pochvalu Komisie od pána prezidenta Obamu, od generálneho tajomníka Organizácie Spojených národov a od laureáta Nobelovej ceny pána Pačaurího, ktorý mi napísal dojímavý list. Ako prvý sa o tento úspech Európy s vami podelím, pretože Skupina zelených/Európska slobodná aliancia prispela k programu ekologického rastu.
<P>
Pozor, som za ekologický rast, nie som však za úpadok Európy. To je dôležité. Som za ekologický rast, za životaschopný rast, ale nie som za deindustrializáciu Európy. Nie som za znižovanie počtu pracovných miest v Európe. Skutočnosť je taká, že Komisia urobila najviac v oblasti zmeny klímy, a bola to práve tá Komisia, ktorú si pán Cohn-Bendit od úplného začiatku vybral za obetného baránka. Povedali ste "nie" ešte skôr, než som predložil svoje usmernenia, a dokonca skôr, než som sa sám predstavil vašej skupine. Dokonca ste vytvorili aj tričká. Ale nepredávali sa veľmi dobre, tieto tričká s nápisom "Stop Barrosovi".
<P>
Hovoríte o halucináciách, pán Cohn-Bendit. Počúvajte! Istá strana pred voľbami navrhla kandidáta. Ja sám som si vypočul vaše návrhy. Navrhli ste britského konzervatívca pána Pattena. Dokonca ste, zdá sa mi, navrhli za kandidáta francúzskeho premiéra, čo ukazuje... ale nie, neurobili ste to, no myslel som si, že by to mohla byť ďalšia láskavosť ako tá, ktorú ste preukázali pánovi Sarkozymu, keď ste rozdelili francúzsku ľavicu.
<P>
Vážený pán Cohn-Bendit, pravda je takáto: ak chceme Európu, ktorá bude bližšia občanom, musíme prijímať rozhodnutia na základe politík. Bol by som veľmi rád, keby proeurópske sily podporili proeurópsky program. Predstavil som vám veľmi proeurópsky program. Je na vás, či za mňa budete hlasovať. Ja nerozhodujem o tom, kto ma podporí. Hlasovať musíte vy. Mám proeurópsky program spojený s Lisabonskou zmluvou. Možno to nie je pre každého tá najlepšia informácia, ale ja v ňu verím. Teraz vám navrhujem novú ambíciu pre Európu. Posledných päť rokov totiž bolo obdobím konsolidácie rozšírenej Európy. Samozrejme, neospravedlňujem sa za to, že ma podporilo 27 demokraticky zvolených vedúcich predstaviteľov štátov a vlád, ktorí predstavujú celé politické spektrum, pretože som presvedčený, že mojou úlohou bolo najmä spájať ľudí. Takúto rozšírenú Európu máme prvýkrát. Neospravedlňujem sa za to, že som lojálne pracoval po boku týchto vedúcich predstaviteľov štátov a vlád. Nie je potrebné zdôrazňovať, že znovuzvolený predseda Komisie bude mať väčšiu autoritu. Žiadam vás o silnú podporu Komisie, ktorá presadzuje väčšie ambície, rozhodnejší pokrok a európsky projekt solidarity a slobody. Ponúkam vám lojálnu spoluprácu. Niektorí ľudia sa z nej sami vylúčili. Je to škoda. Ja osobne budem aj naďalej presadzovať svoje hodnoty, dokonca aj tie, ktoré občas odmietate.
<P>
(potlesk)
<P>
(Pán Cohn-Bendit zodvihol modrú kartu.)
<SPEAKER ID="162" NAME="Predseda">
Musím niečo objasniť. Pán Cohn-Bendit zodvihol modrú kartu, ale pred polhodinou sme zistili, že toto pravidlo sa vzťahuje len na rečníkov, ktorí sú poslancami Európskeho parlamentu, nie na tých, ktorí prichádzajú zvonka, napríklad členov Komisie.
<P>
V budúcnosti by sme to možno mali zmeniť, ale zatiaľ musíme dodržiavať pravidlá.
<SPEAKER ID="163" NAME="Othmar Karas" AFFILIATION="PPE">
(DE) Vážený pán predseda, pán Barroso, dámy a páni, rád by som zmenil tón tejto rozpravy a navrhol, aby sme si položili niekoľko otázok. Kto z nás nepotrebuje rásť a rozvíjať sa? Kto z nás nemá na sebe čo zlepšovať? Kto z nás nikdy nerobí chyby? Nové smerovanie je potrebné v mnohých oblastiach a netýka sa len predsedu Komisie, ale aj nás. Je pred nami mnoho nových ciest.
<P>
Mám pocit, že mnohí ľudia tu hľadajú jednu osobu, ktorú by mohli viniť z problémov, ktorým čelíme, namiesto toho, aby pracovali na riešení spoločných problémov s novou energiou, novými nápadmi, nadšením a víziami. Mnohí ľudia robia narážky a vytvárajú ovzdušie nedôvery, aby odpútali pozornosť od vlastnej slabosti. Mnohí tiež ignorujú výsledky volieb zo 7. júna 2009, ktoré predstavujú demokratický základ dnešnej rozpravy.
<P>
Obviňujeme predsedu Komisie z toho, že robí veci, ktoré robiť musí, teda že dodržiava zmluvy a vykonáva uznesenia. Niekto dnes predniesol sofistikované vyjadrenie: "Bez slobody niet solidarity a bez solidarity niet silnej a účinnej Európskej únie." Ja by som rád dodal: niet silnej Európskej komisie. Všetci sme na jednej lodi. Všetci nesieme spoločnú zodpovednosť. Každý z nás má svoj podiel zodpovednosti. Predseda Komisie nesie veľký diel primárnej zodpovednosti. Ako však povedal pán Martin Schulz, nejde len o neho. Jeho sila závisí od nás, od členských štátov, od kompetencií a kvality komisárov.
<P>
Toto je ďalšia kapitola našej knihy. Ako uskutočníme ekosociálne trhové hospodárstvo? Ako reštrukturalizujeme Komisiu? Ako vytvoríme úrad komisára pre finančné trhy? A čo diplomatické služby? Čo ochrana klímy? Na záver svojho prejavu predseda parafrázoval slová Bronisława Geremeka: "Pracujme všetci usilovne, každý svojím spôsobom, a využime čo najviac príležitostí na zmenu namiesto toho, aby sme si navzájom škodili."
<SPEAKER ID="164" NAME="Stephen Hughes" AFFILIATION="S&amp;D">
Vážený pán predseda, pán Barroso si možno spomína na môj minulotýždňový prejav, keď prišiel do našej skupiny. Ako som vtedy uviedol, pán Barroso, so značným záujmom som si prečítal vaše politické usmernenia novej Komisie a prišiel som na to, že väčšina ich rétoriky odráža moje vlastné presvedčenie a politické priority. Som si istý, že to isté platí aj pre mnohých ďalších príslušníkov ľavice.
<P>
Problém však spočíva v tom, že veľmi podobnú rétoriku ste používali, keď ste sa tu o predsedníctvo Komisie uchádzali pred piatimi rokmi. Dali ste nám vtedy mnoho sľubov v súvislosti so sociálnou Európou a obnovou päťročného sociálneho programu, ktoré ste nesplnili. Možno si spomínate napríklad na to, čo ste pred piatimi rokmi povedali o službách všeobecného záujmu: "Nevylučujem možnosť rámcovej smernice."
<P>
O päť rokov neskôr, ako ste dnes znova uviedli, by EÚ mohla zaviesť "kvalitný rámec pre verejné a sociálne služby". Nie sme si celkom istí, čo to znamená. Vieme, čo znamená rámcová smernica, a to je pre nás veľmi dôležitý záväzok, ktorý by ste podľa nás mali prijať. Povedať, že nevylučujete takúto možnosť, tentoraz jednoducho nestačí.
<P>
Keď sme minulý týždeň študovali váš dokument, hľadali sme v ňom konkrétne a špecifické záväzky, ale takmer žiadny sme nenašli. Prišli sme však na niečo iné - vďaka vyhľadávaču Google - na to, že samotné usmernenia predstavené ako transformačný program do veľkej miery nie sú ničím iným než recykláciou existujúcich textov Komisie a existujúceho politického programu.
<P>
Tri všeobecné poznámky k vašim usmerneniam:
<P>
Po prvé, nevenuje sa vážnosti vysokej miery nezamestnanosti a sociálnej krízy, ktorej čelíme a ktorá sa v najbližších mesiacoch a možno aj rokoch bude zhoršovať.
<P>
Po druhé, myslíme si, že vaše slová týkajúce sa stratégie po prekonaní krízy sú predčasné. V dnešnom prejave ste ich pozmenili. Mali by sme však hovoriť o vstupnej stratégii, stratégii pozitívnych zásahov na trhu práce nielen na úrovni členských štátov, ale na európskej úrovni.
<P>
Po tretie, váš transformačný program je programom minulosti. Kríza si vyžaduje omnoho odvážnejšiu a predvídavejšiu politiku, než navrhujete. Prioritou číslo jeden novej Komisie musí byť namiesto toho spustenie modernizovaného a ambiciózneho nového európskeho sociálneho programu.
<P>
Dnes som si opäť veľmi pozorne vypočul vaše vyjadrenie v reakcii na rozsudok v prípade Laval v súvislosti so smernicou o vysielaní pracovníkov. Dnes ste znova zopakovali, že správnou cestou je prijať vykonávacie nariadenie bez zmeny smernice. To však jednoducho nebude fungovať. Problém je v samotnej smernici, v ktorej sa opakovane uvádza, že členské štáty "môžu"... Ak vykonávacie nariadenie smernicu nenahradí alebo nebude mať väčšiu silu, problém rozsudku Laval zostane.
<P>
Odpustite nám tiež, že vás hodnotíme na základe výsledkov. Rozsudok v prípade Laval nebol vyhlásený včera. Čo ste urobili za takmer dva roky, odkedy rozsudok Laval vyvolal vlny nepokoja v odborovom hnutí?
<P>
Mám ešte poslednú otázku. Zaviažete sa dnes, že urobíte všetko, čo bude vo vašich silách, aby ste dosiahli primeranú rodovú rovnováhu v budúcom kolégiu Komisie?
<SPEAKER ID="165" NAME="Alexander Graf Lambsdorff" AFFILIATION="ALDE">
(DE) Vážený pán predseda, dámy a páni, prečo teraz? Prečo pán Barroso? Na tieto dve otázky si musíme odpovedať.
<P>
Otázka "Prečo teraz?" tu už dnes padla. Nachádzame sa uprostred finančnej a hospodárskej krízy a podmienky na silný hospodársky rast a vytvorenie väčšieho počtu pracovných miest sa nevytvoria zo dňa na deň. Potrebujeme účinnú Komisiu a spoločnú dlhodobú európsku stratégiu. Nemôžeme na tom začať pracovať budúci rok, ale okamžite. To je tiež dôvod, prečo musíme hlasovať teraz.
<P>
Prečo pán Barroso? Teší ma jasné vyjadrenie pána kandidáta na predsedu Komisie v súvislosti so sociálnym trhovým hospodárstvom, hospodárskou súťažou a vnútorným trhom. Ako liberáli máme aj vysoké očakávania a požiadavky. Očakávame, že v spolupráci s členskými štátmi bude vytvorená spoločná stratégia.
<P>
Zo strednodobého hľadiska nebude stačiť sieť regulátorov monitorujúcich finančné trhy. Potrebujeme jednotný európsky orgán finančného dohľadu. Ako povedal pán Guy Verhofstadt, rozhodujúce bude hodnotenie v polovici obdobia.
<P>
Ako liberáli veríme, že vytvorenie postu komisára pre základné práva je pozitívnym krokom. Chceme, aby mal ozajstnú autoritu. Ak niekto nevie, čo to znamená: ochrana údajov a zaobchádzanie so žiadateľmi o azyl na vonkajších hraniciach EÚ sú dve oblasti, ktoré si vyžadujú zvýšenú pozornosť.
<P>
Rád by som povedal niekoľko slov o poznámkach k politickej situácii, ktoré tu odzneli. Veľmi ma mrzí, že väčšina sociálnych demokratov za vás zajtra nebude hlasovať. Sociálni demokrati tak vystupujú z proeurópskeho spojenectva, ktoré sme chceli vytvoriť, najmä pokiaľ ide o záležitosti európskej politiky. Pán Schulz, pán Bisky a pán Cohn-Bendit organizujú červeno-červeno-zelenú blokádu Európy alebo sa o to minimálne pokúšajú. Rozhodujúci je tento faktor: nedokážeme sa brániť dohodám medzi európskymi konzervatívcami, no je mimoriadne dôležité, aby liberáli a kresťanskí demokrati udržali akcieschopnosť Európy.
<SPEAKER ID="166" NAME="Jill Evans" AFFILIATION="Verts/ALE">
Vážený pán predseda, hovorím v mene členov Európskej slobodnej aliancie v skupine Zelení/EFA. Veríme v rovnosť všetkých národov Európy. Podporujeme nezávislosť európskych národov a regiónov, ktoré zatiaľ nie sú plnoprávnymi členskými štátmi, ale ktoré by nimi chceli byť, a zasadzujeme sa za rovnaké práva pre rečníkov vo všetkých jazykoch bez ohľadu na to, či ide o úradné alebo poloúradné jazyky EÚ a či nimi v členskom štáte hovorí väčšina alebo menšina.
<P>
Vážený pán Barroso, vo svojich usmerneniach uvádzate a dnes ste tiež hovorili o potrebe vytvoriť pocit spolupatričnosti medzi EÚ a jej občanmi. To však nedosiahneme, kým EÚ neuzná skutočné národy a kým sa nebude subsidiarita uplatňovať na každej úrovni, nielen medzi EÚ a vládami členských štátov.
<P>
Ak nás chce Európska únia účinne podporovať počas hospodárskej krízy, udávať potrebný tón v boji proti zmene klímy, ochraňovať verejné služby, obhajovať ľudské práva a prispievať k medzinárodnému mieru a odzbrojovaniu, potrebuje na to spoluprácu nás všetkých vrátane Walesu, Škótska, Katalánska, Korziky, Flámska a mnohých ďalších.
<P>
V celej Európe momentálne prebiehajú diskusie, konzultácie a referendá. Nehovorím o Lisabone, ale o návrhoch ústavných zmien a zvýšenia autonómie týchto krajín. Je mi ľúto, že ste vo svojich usmerneniach tento aktuálny vývoj neuznali, nezaoberali ste sa ním a nepredložili ste návrhy na zvýšenie zapojenia krajín a regiónov, ktoré majú v rozhodovacom procese EÚ zákonodarné právomoci, pretože skupina EFA to považuje za mimoriadne dôležité. Znova by som vás chcela požiadať, aby ste to urobili.
<SPEAKER ID="167" NAME="Timothy Kirkhope" AFFILIATION="ECR">
Vážený pán predseda, jednou z najostrejšie kritizovaných skutočností v súvislosti s EÚ je to, že sa Únia viac zaoberá svojimi vnútornými systémami, než zastávaním vedúcej pozície v globálnych otázkach alebo konaním, ktoré by prispelo k zlepšeniu života občanov. Nikde inde nie je táto tendencia zjavnejšia ako pri nezmyselných diskusiách, ktoré sme nútení absolvovať, o tom, či a kedy vymenovať predsedu Komisie.
<P>
Dnešné výročie bankrotu banky Lehman Brothers je aktuálnym pripomenutím nepriaznivého stavu hospodárstva Európy a najmä Veľkej Británie. Nezamestnanosť rastie všade, kam sa pozrieme, a už o pár týždňov sa začne veľmi dôležitý globálny samit o zmene klímy. V tejto situácii bolo absurdné snažiť sa o odklad vymenovania predsedu Komisie až na obdobie po septembri.
<P>
S veľkým záujmom som si prečítal politické usmernenia pána predsedu Barrosa. Vrelo som uvítal možnosť intenzívnej diskusie, ktorú s ním o tejto otázke viedla skupina Európski konzervatívci a reformisti. V prvom rade musí byť našou ústrednou prioritou opätovné naštartovanie hospodárskeho rastu a budovanie dlhodobej konkurencieschopnosti. Z krátkodobého hľadiska to znamená menej zasahovať do hospodárstva a zabraňovať protekcionizmu. Ďalej musíme zaistiť opätovné zlepšenie stavu verejných financií a pracovať na zabezpečení ďalšej liberalizácie trhu, aby sa obnovila dôvera obchodu a podnikania, a zaistiť dostatočné investície do odbornosti a ľudského kapitálu, ako aj do inovácie a výskumu.
<P>
Komisia zohráva kľúčovú úlohu pri zabezpečovaní toho, aby inštitúcie EÚ nepodkopávali hospodársku obnovu zavádzaním nepotrebnej a nadmernej záťaže pre podniky. Práca, ktorú v tejto oblasti robia pán predseda Barroso a pán komisár Verheugen, je dôležitá. Boj proti nadmernej regulácii a presadzovanie programu "lepšej tvorby právnych predpisov" - hoci, pán Barroso, ja osobne by som dal prednosť výrazu "deregulácia" - je oblasť, v ktorej bola predchádzajúca Komisia úspešná. Je však poľutovaniahodné, že tento úspech nebol výraznejší a určite v tom treba ešte veľa urobiť. Potrebujeme skúseného podpredsedu Komisie pre túto oblasť činnosti. Vyzývam vás, pán Barroso, aby ste v prípade, že budete zajtra zvolený, takého podpredsedu vymenovali.
<P>
Čo sa týka problematiky zmeny klímy, to je prípad, keď EÚ zaujala vedúcu pozíciu pri medzinárodných rokovaniach v tejto oblasti a musí v tom pokračovať. Vítam skutočnosť, že pán predseda Barroso zdôrazňuje potrebu ukázať, ako boj proti zmene klímy môže pomôcť modernizácii našich hospodárstiev.
<P>
Ďalšia oblasť, ktorú by som chcel zdôrazniť, je záväzok zásadne zreformovať rozpočet EÚ. Takáto reforma je potrebná už dlho a mala by to byť záväzná povinnosť.
<P>
Hoci ja osobne a aj naša skupina dôrazne podporujeme opätovnú kandidatúru pána predsedu a vítame niektoré jej zásadné prvky, nesúhlasíme so všetkým, ako už povedal môj priateľ Michał Kamiński. Mám vážne obavy v súvislosti s avizovanými plánmi Komisie v oblasti prisťahovalectva a azylu, a čo sa týka Veľkej Británie, stále zostáva zásadnou otázkou zachovanie kontroly našich hraníc na národnej úrovni.
<P>
Ako pán predseda Barroso vie z našich diskusií, máme problémy s návrhmi Komisie v oblasti finančného dohľadu. Existuje reálne riziko, že najvýznamnejšie finančné spoločnosti presunú svoje sídla mimo EÚ, čo nepomôže nikomu inému, len našim konkurentom.
<P>
Napokon, v celej rozprave sa objavovali zmienky o Lisabonskej zmluve. Neskrývam skutočnosť a obmedzím sa len na opätovné pripomenutie toho, že EÚ počas uplynulých troch či štyroch rokov naďalej veľmi dobre fungovala aj bez Lisabonskej zmluvy. Neexistuje žiaden dôvod, prečo by to takto nemohlo pokračovať ďalej.
<P>
Na záver odcitujem odsek zo záverečnej časti manifestu pána predsedu Barrosa. Povedal: "EÚ funguje najlepšie, keď sa zameriava na svoju základnú činnosť. Chcem sústrediť naše obmedzené zdroje tam, kde môžeme dosiahnuť najväčší efekt a kde môžeme priniesť najväčšiu pridanú hodnotu." Inými slovami to podľa mňa znamená, že EÚ by mohla toho robiť menej, ale musí to robiť lepšie.
<P>
Pán Barroso, ak by to malo byť vaše heslo na nasledujúcich päť rokov, bol by to výborný základ úspechu. V každom prípade si však zaslúžite našu jednoznačnú podporu pri zajtrajšom hlasovaní.
<SPEAKER ID="168" NAME="Jean-Luc Mélenchon" AFFILIATION="GUE/NGL">
(FR) Vážený pán predseda, pán Barroso, inštitúcie nedovolili ľavici navrhnúť kandidáta.
<P>
Odsudzujeme túto situáciu jedinej kandidatúry a politické dohody medzi pravicovými a sociálnodemokratickými vládami, ktoré to umožnili.
<P>
Tento stav skutočne popiera existenciu názoru rozšíreného v Európe, úplne protichodného s liberálnym modelom európskej integrácie, ktorý stelesňujete. Je to model, ktorý bez toho, aby ste o tom povedali jediné slovo, ponára európsky ideál do hlbín nepriateľského vyhýbania sa európskym voľbám, najmä, a to je pozoruhodné, v nových členských štátoch.
<P>
Je to model, ktorý zmenil sen o ochraňujúcej Európe na stroj likvidujúci naše sociálne práva a naše národné priemyselné odvetvia a ktorý núti ľudí, aby si navzájom konkurovali pri zarábaní na živobytie. Stále viac ľudí hovorí: "Z Európy nepochádza nič dobré."
<P>
Vy ste nevideli blížiacu sa finančnú katastrofu a environmentálnu katastrofu napriek všetkým varovaniam, pretože tie varovania tu boli. Vy a ostatní ste dopomohli k tomu, aby sa tieto katastrofy stali; týmto diktátom slobodnej a spravodlivej hospodárskej súťaže, ktorá ochromuje naše spoločnosti a ničí spoločenskú angažovanosť a verejné služby.
<P>
Teraz meníte svoje slová, ale nemeníte svoje činy. Váš program sa však dá zhrnúť do jednej vety - neviem, či sa dá preložiť táto francúzska slovná hračka - ktorá znie: "Odteraz to bude rovnaké ako predtým." Čo však Európa potrebuje, je veľká zmena, aby sa obrátil list za touto epochou, týmto archaickým a zašlým obdobím finančného kapitalizmu a maximálnej produktivity.
<P>
Táto zmena by sa mohla začať tým, že by sme vás odmietli poveriť funkciou predsedu. Preto naša delegácia nebude za vás hlasovať.
<SPEAKER ID="169" NAME="Timo Soini" AFFILIATION="EFD">
(FI) Vážený pán predseda, pán predseda Barroso, navštívili ste našu euroskeptickú skupinu a my to oceňujeme. Bolo už načase vydiskutovať si niektoré problémy a dostali ste viaceré ťažké otázky, medzi inými aj odo mňa. Nepáči sa mi však skutočnosť, že máme len jedného kandidáta. Navyše, ak vás teraz nezvolíme, bude to tak ako v Írsku? Príde o pár mesiacov pán Barroso s inou kravatou a všetci budeme znovu hlasovať o tej istej veci? Vy máte Komisiu rád. Veľmi pozorne som si prečítal tento dokument. Uvádzate v ňom, že Komisia je nenahraditeľná a že iba Komisia je oprávnená predkladať návrhy, ktoré berú do úvahy záujmy všetkých našich občanov, a že iba Komisia je kompetentná a nezávislá.
<P>
Dámy a páni, kde sú národy Európy? Kde sú parlamenty Európy a kde sú európski voliči? Nehovorí sa, že iba pre nich sa táto Únia drží na nohách? V skutočnosti tomu veľmi neverím. Pán Barroso, postavte sa za pracujúceho človeka, postavte sa za pracujúcich, pretože unavená ľavica už toho nie je schopná. Postavte sa za malých podnikateľov: nemáme nedostatok práce, máme nedostatok zamestnávateľov. Urobte kus práce od základu, aby ľudia boli schopní zamestnávať iných ľudí, a takto sa môže Európa pohnúť dopredu. Napokon, pán Barroso, žiadne dane EÚ, ďakujeme. Daní už máme dosť.
<P>
(potlesk)
<SPEAKER ID="170" NAME="Francisco Sosa Wagner" AFFILIATION="NI">
(ES) Vážený pán predseda, rád by som adresoval svoje poznámky pánovi Barrosovi.
<P>
Vážený pán Barroso, veľmi dlho som vám načúval s veľkým záujmom a aj s veľkou úctou v podstate preto, že ste boli politikom v krajine, ktorá je nám a našim srdciam veľmi blízka, teda v Portugalsku.
<P>
Teraz ste ma však úplne prekvapili. Má to dve príčiny: po prvé, prejavili ste pohŕdanie skupinou, ku ktorej patrím, skupinou nezávislých poslancov, keďže ste nám nevenovali ani jedinú minútu času na objasnenie našich politických návrhov. Zastupujeme mnohých európskych občanov a vy ste prejavili pohŕdanie všetkými našimi voličmi.
<P>
Po druhé, váš politický plán je slabý a vaše politické návrhy v dokumente Politické usmernenia pre budúcu Komisiu sú úbohé. Tieto návrhy dokonca nezahŕňajú ani to, čo ste vy sami obhajovali počas svojho pôsobenia vo funkcii predsedu Komisie. Prekvapuje ma, že oblasti ako energetika, ktoré boli počas vášho funkčného obdobia dobre riadené, sa teraz, keď predkladáte svoje návrhy na nasledujúce...
<P>
(Predseda prerušil rečníka.)
<SPEAKER ID="171" NAME="Carlos Coelho" AFFILIATION="PPE">
(PT) Vážený pán predseda, pani Malmströmová, pán predseda Barroso, na úvod by som vám chcel zablahoželať. V prvom rade vám blahoželám k piatim rokom práce na čele Komisie, počas ktorej ste prejavovali rozhodnosť vo vzťahu k členským štátom, ako aj ku schopnosti dosiahnuť kompromis a konsenzus v otázkach klímy a energetiky, a tiež k finančnému výhľadu napriek zvýšeným ťažkostiam vyplývajúcim z rozširovania, inštitucionálnej krízy a medzinárodnej finančnej krízy.
<P>
Po druhé, blahoželám vám k politickým usmerneniam pre budúcu Komisiu, ktoré ste predstavili tomuto Parlamentu. Nanešťastie, pán Barroso, v demokracii nemôžete vyhovieť všetkým. Niektorí ľudia vás nemajú radi preto, že ste príliš európsky, a iní preto, že majú ideologické predsudky. Ďalší ľudia vás porovnávajú s minulosťou, pričom zabúdajú, že dnes už nemáme 12, ale až 27 členských štátov, ktorých záujmy treba zosúladiť, a že, našťastie, tento Parlament má viac právomocí a je potrebná širšia medziinštitucionálna spolupráca.
<P>
Ďalší chcú odložiť rozhodnutie. Takýto odklad by vytvoril vákuum a oslabil Komisiu aj Európu. Svet na nás nečaká. Práve včera vydal prezident Brazílie vyhlásenie, ktorým poslal skupinu G8 na smetisko dejín a podporil skupinu G20. Svet nečaká na mieste, kým si Európa uprace pred vlastným prahom a zvolí svojich vedúcich predstaviteľov. Odklad rozhodnutia by znamenal zmieriť sa s tým, že Európa je bezvýznamná v stále globálnejšom svete.
<P>
Prirodzene, som hrdý na to, že Európskej komisii predsedá Portugalec, ale moja podpora nie je len výrazom národnej solidarity. Vyjadruje moje uznanie práci, ktorú ste urobili, a súhlas s vašimi prioritami, ktoré beriem za svoje: hospodársky rast, investície do inovácií, odborného vzdelávania a boja proti nezamestnanosti, zdôrazňovanie významu hospodárskej a sociálnej súdržnosti, investície do životného prostredia a boja proti zmene klímy, väčšia bezpečnosť bez obmedzovania slobody a posilňovanie občianstva a občianskej účasti.
<P>
Vítam to, čo ste nám práve navrhli v súvislosti so spoluprácou, ktorá zblíži tento Parlament a vašu Komisiu v záujme našej spoločnej Európy. Je čas, aby tento Parlament poskytol hlavám štátov z rozličných politických skupín dôvod jednomyseľne vás opäť vymenovať na čelo Komisie. Veľa šťastia a úspechov vo vašej práci, pán Barroso.
<SPEAKER ID="172" NAME="Hannes Swoboda" AFFILIATION="S&amp;D">
(DE) Vážený pán predseda, pán Barroso, svoju volebnú kampaň ako popredný kandidát sociálnych demokratov v Rakúsku som založil na silnej európskej regulácii finančných trhov, zmene smernice o vysielaní pracovníkov, ochrane verejných služieb a na hodnotení sociálnych vplyvov právnych predpisov. Keďže nič z toho predchádzajúca Komisia, na čele ktorej ste stáli, nedosiahla, vychádzal som z predpokladu, že potrebujeme novú Komisiu a nového predsedu Komisie. Teraz tvrdíte, že urobíte všetko, čo som požadoval. Ako môžeme zrazu začať veriť tomu, čo hovoríte?
<P>
Môj kolega Stephen Hughes už pripomenul skutočnosť, že prvá Komisia pána Barrosa nesplnila veľa z toho, čo ste sľúbili. V priebehu niekoľkých nasledujúcich týždňov budete mať čas dokázať, že to skutočne beriete vážne. Brať to vážne v tomto prípade znamená mať podporu ľudí, ktorí chcú tieto opatrenia realizovať.
<P>
Už je zrejmé, že zajtra vás podporia mnohí ľudia, ktorí nemajú nič spoločné s týmito zásadnými cieľmi. Veľkú podporu dostanete aj od tých poslancov Parlamentu, ktorí zabránili dosiahnutiu týchto cieľov alebo odmietli tieto ciele, ako napríklad v prípade smernice o vysielaní pracovníkov a opatrení v oblasti verejných služieb, a ktorí dôrazne podporovali privatizáciu. Títo poslanci vás zajtra podporia. Musíte dokázať, že ste schopný vytvoriť v Komisii novú väčšinu, ktorá skutočne chce tieto ciele dosiahnuť.
<P>
Ako odpoveď pánovi Lambsdorffovi, ktorý tvrdí, že toto môže byť iba nemecká predvolebná kampaň a že sociálni demokrati opúšťajú európsku cestu, by som chcel povedať, že nie sociálni demokrati, ale vy vstupujete do aliancie so skutočnými antieurópanmi, a to je ten problém. Mnohí z nás by boli ochotní vás podporiť, keby Komisia mala jasný postoj k otázkam sociálneho rozmeru. Zaznamenali sme sľuby, ktoré ste dnes vyjadrili, ale očakávame aj rozhodnutie, ktoré naznačí, že budúca Komisia sa vo svojej politike bude vážne zaoberať otázkami, na ktoré som tu dnes poukázal.
<SPEAKER ID="174" NAME="Marielle De Sarnez" AFFILIATION="ALDE">
(FR) Vážený pán predsedajúci, pán Barroso, v tomto Parlamente sedia poslanci vrátane mňa, ktorí vám v zajtrajšom hlasovaní nedajú dôveru. Chcela by som tu uviesť dôvody tohto rozhodnutia a tiež vyjadriť naše obavy, pretože si myslím, že stojí za to vypočuť si ich.
<P>
Domnievame sa, že Komisia je v súčasnosti o niečo slabšia, než bola pred piatimi rokmi. Domnievame sa, že príliš často dobrovoľne ustupovala Rade, aby si nikoho nepohnevala. Domnievame sa tiež, že nebola schopná využívať právomoc, ktorú dostala na základe Zmlúv, konkrétne právo iniciatívy, ktoré by v čase krízy malo byť ozajstnou povinnosťou iniciatívy. Napokon sa domnievame, že Komisia už nie je miestom, kde sa formuluje všeobecný európsky záujem tak, aby o tom všetci vedeli. Nič z toho nie je dobré pre Európu.
<P>
Táto Európa potrebuje víziu, potrebuje priestor na premýšľanie a prípravu nového modelu rozvoja a potrebuje nové riešenia hospodárskych problémov: ako dosiahnuť širšiu priemyselnú a rozpočtovú integráciu, ako uprednostňovať dlhodobé pred krátkodobým, ako zaistiť, aby napríklad prvoradou úlohou bánk bolo podporovať podniky, domácnosti a európskych investorov, pokiaľ ide o oblasť regulácie, ako zaviesť európskeho regulátora, ktorý by mohol o sociálnych otázkach rovnocenne rokovať so svojím americkým partnerom, ako uplatňovať pakt o zamestnanosti, ako dosiahnuť vyššiu harmonizáciu v menovej oblasti, ako využívať a prejavovať solidaritu, ako dosiahnuť, zrejme v budúcnosti, ďalšie rozšírenie eurozóny, ako zabezpečiť trvalo udržateľný rozvoj a ako uskutočniť túto zmenu nielen v Európe, ale aj v rozvojových krajinách?
<P>
Pán Barroso, to sú niektoré z otázok, ktoré vás čakajú. Preto sa domnievam, že potrebujeme Komisiu, ktorá dokáže oživiť všeobecný európsky záujem a víziu jednoducho preto, aby sa obnovil zmysel myšlienky Európy. Na tomto základe budeme posudzovať vaše budúce konanie. Ďakujem vám za pozornosť.
<SPEAKER ID="175" NAME="Sven Giegold" AFFILIATION="Verts/ALE">
(DE) Vážený pán predsedajúci, pán Barroso, hĺbku krízy v Európe nespôsobilo len neetické správanie na finančných trhoch. K ďalším príčinám patrí rastúca sociálna nerovnosť, nebezpečná makroekonomická nerovnováha medzi členskými štátmi, ktorá viedla k nedostatku solidarity, a závislosť Európy od rastúcich cien zdrojov.
<P>
Občania Európy si zaslúžia Komisiu, ktorá sa bude sústavne zaoberať týmito hlbšími príčinami namiesto ich tabuizovania, namiesto toho, aby robila pravý opak, namiesto presúvania zodpovednosti na členské štáty. V Európe potrebujeme správne koordinovanú hospodársku a fiškálnu politiku. V Európe potrebujeme spoluprácu v oblasti daní, ktorá ukončí daňový damping. Iba potom bude možné zastaviť šírenie sociálnych rozdielov a financovať potrebné investície ohľaduplné k životnému prostrediu. Potrebujeme politiku, ktorá bude dôsledne podporovať ekologické technológie a životné štýly vedúce k rýchlemu zníženiu závislosti EÚ od obmedzených zdrojov. To bude predstavovať ekologickú, environmentálnu revolúciu.
<P>
Pán Barroso, žiadnu z týchto vecí nemôžem nájsť vo vašom programe, a preto nemôžem za vás hlasovať.
<SPEAKER ID="176" NAME="Roberts Zīle" AFFILIATION="ECR">
(LV) Ďakujem, vážený pán predsedajúci, pán Barroso, už roky niektoré menšie nové členské štáty udržiavali pevný výmenný kurz svojich národných mien voči euru pred vstupom do Európskej únie. To umožnilo finančnému sektoru Európskej únie výhodnejšie investovať v týchto krajinách. Teraz v čase krízy však udržiavanie tohto pevného výmenného kurzu vedie v týchto krajinách k sociálne dramatickému znehodnocovaniu príjmov ľudí a k špekulatívnym útokom na rezervy cudzej meny v centrálnych bankách týchto krajín. To vychádza draho ich občanov, ako aj Európsku komisiu, ktorá je vo vzťahu k týmto peniazom veriteľom. Rýchlejšie zavedenie eura v týchto krajinách by znížilo tieto náklady a vytvorilo stabilitu. Preto by som rád videl, pán Barroso, že podporujete plnenie maastrichtských kritérií primerané týmto krízovým časom rovnako horlivo, ako obhajujete Lisabonskú zmluvu. Ďakujem.
<SPEAKER ID="177" NAME="Joe Higgins" AFFILIATION="GUE/NGL">
Vážený pán predsedajúci, bol som proti menovaniu pána Barrosa za predsedu Komisie. Pán Barroso využíva Komisiu EÚ na zasahovanie do demokratického práva írskeho ľudu slobodne sa rozhodnúť, či prijme, alebo odmietne Lisabonskú zmluvu v referende 2. októbra.
<P>
Jeho Komisia v uplynulých dňoch veľmi cynicky vyslala svojich zamestnancov do škôl po celom Írsku, zrejme aby hovorili, aká dobrá je Komisia Európskej únie - čo je v skutočnosti signál rodičom žiakov, že by mali hlasovať za Lisabon. Navyše, vysoký úradník Komisie sa otvorene podieľal na verejných zhromaždeniach organizácií vedúcich kampaň za Lisabonskú zmluvu.
<P>
Podobne ako Cézar Augustus posiela pán Barroso svojich emisárov, aby írskemu ľudu povedali, čo má urobiť. Pustíme sa do demokratickej diskusie s kýmkoľvek, ale je vážnym zneužitím peňazí daňových poplatníkov, keď sa úradníci pridajú na jednu stranu tejto diskusie.
<P>
(GA) Politika pána Barrosa vôbec nepomáha európskym pracujúcim a ani Lisabonská zmluva nepomáha európskym pracujúcim, ale skôr podporuje militarizáciu a privatizáciu, a preto odteraz nebudeme uznávať pána Barrosa ako predsedu.
<SPEAKER ID="179" NAME="Nicole Sinclaire" AFFILIATION="EFD">
Vážený pán predsedajúci, pán predseda Barroso hlása Európu ambícií. EÚ určite dosiahla toto: 27 štátov za 50 rokov a Lisabonská zmluva, ak ju ratifikuje Írsko, bude znamenať koniec ich národnej zvrchovanosti a odrazový mostík na ich zabratie Európskou úniou.
<P>
Ale my v Strane za nezávislosť Spojeného kráľovstva (UKIP) odmietame plán pána Barrosa na európsku integráciu, pretože vieme, že jednotlivé členské štáty nie sú bezvýznamné. Národná zvrchovanosť je základom našich hodnôt a základným kameňom demokracie Spojeného kráľovstva. V EÚ ľudské práva, či už individuálne, alebo kolektívne, sú až na druhom mieste za solidaritou s Európanmi. Tieto dve veci sú priam nezlučiteľné, napriek tomu ich predseda Barroso dáva spoločne do centra svojej vízie EÚ na nasledujúcich päť rokov, pričom solidarita má byť základným kameňom európskej spoločnosti.
<P>
My v strane UKIP dávame prednosť zvrchovanosti pred solidaritou. Keď občania členských štátov vyjadria svoje názory v národných referendách, výsledky by mali byť konečné, malo by sa rešpektovať ich právo na názor, ale verzia občianskych práv podľa EÚ je donútiť ich hlasovať v národných referendách znovu a znovu, až kým nepodľahnú nátlaku a nezahlasujú "áno".
<P>
Tak sa dosiahla Maastrichtská zmluva a Zmluva z Nice a teraz EÚ používa rovnakú taktiku a núti Írsko znovu hlasovať o Lisabonskej zmluve, keď ju už raz odmietlo, rovnako ako Francúzsko a Holandsko. Čo sú to za práva, keď ich rezolútne odmietnu v mene solidarity? Strana UKIP považuje zvrchovanosť a občianske práva za dôležitejšie ako solidarita. Odmietame Lisabonskú zmluvu a jej víziu predsedu Barrosa.
<SPEAKER ID="180" NAME="Hans-Peter Martin" AFFILIATION="NI">
(DE) Vážený pán predsedajúci, potrebujeme revolúciu demokracie. Pán Barroso, len si predstavte, že by ste kandidovali vo voľbách iba vy a žiaden iný kandidát. Koľko percent hlasov by ste dostali? Čo by občania urobili?
<P>
Zrejme by vás dnes počúvali a videli by, že ste sľúbili každému všetko. Dúfajme, že by tiež zistili, čo ste robili pred piatimi rokmi. Vtedy ste sľúbili väčšine ľudí veľmi veľa. Je to otázka porovnania toho, čo ste sľubovali vtedy, s tým, čo sľubujete teraz, a tým, čo môžeme očakávať. Domnievam sa, že je to veľmi, veľmi málo.
<P>
Predstavujete starú Európu, nevydarenú Európu, príspevok k finančnej kríze v dôsledku zlyhania zo strany Komisie, nedostatočné záväzky v problematike klímy a tak ďalej. Bol by som na strane väčšiny európskych občanov, pretože sa domnievam, že by ste nedostali viac ako 10, 12 alebo 15 % hlasov.
<SPEAKER ID="181" NAME="Werner Langen" AFFILIATION="PPE">
(DE) Vážený pán predsedajúci, dámy a páni, rád by som na úvod povedal, že nemeckí konzervatívni (CDU/CSU) poslanci Parlamentu vás podporia, pán Barroso, vo vašej kandidatúre na druhé obdobie vo funkcii. Na toto druhé obdobie vo funkcii však máme určité očakávania vo vzťahu k vám a, samozrejme, k budúcej Komisii. Chcem, aby to bolo úplne jasné.
<P>
Naše požiadavky sú zamerané na budúcnosť, ale, pravdaže, máme za sebou päťročnú skúsenosť, a preto by som chcel v krátkosti zdôrazniť zmeny, ktoré by sme radi videli. Podľa nášho názoru prinieslo uplynulých päť rokov pozitíva aj negatíva. K negatívam patrila nedostatočná regulácia finančných trhov, pretože Komisia nemala odvahu prijať potrebné opatrenia proti jednotlivým členským štátom, ktoré sa bránili zmenám; ďalej výrazné rozšírenie právomocí Rady a arogancia jednotlivých komisárov, ktorí neuznávali zásadu subsidiarity.
<P>
Podporíme váš program a vaše usmernenia, pretože sa domnievame, že predstavujú ten správny prístup. Chceme zaistiť realizáciu niektorých pre nás dôležitých vecí a som si istý, že to vezmete do úvahy. Po prvé, základom našej spoločnej politiky v Európe musí byť model sociálneho trhového hospodárstva, inými slovami sloboda a zodpovednosť, nie iba sloboda, ako sa to objavilo na finančných trhoch.
<P>
Konkurencieschopnosť Európy a zabezpečenie pracovných miest treba zvažovať vo vzťahu k ochrane životného prostredia a klímy. Bol som dosť prekvapený, že potenciálne ohrozujete tento celkový prístup vymenovaním samostatného komisára pre otázky klímy. Potrebujeme v Európe priemyselnú základňu a problémy sveta, ako je hlad, bieda a choroby, sa dajú riešiť, iba ak bude Európa silnou hospodárskou mocnosťou s takouto základňou.
<P>
Občania musia Európu podporovať. Nadmerná regulácia výrazne znižuje motiváciu ľudí a odcudzuje im koncepciu Európy, a preto chceme nezávislé hodnotenie vplyvu právnych predpisov.
<P>
Po štvrté a na záver, chceme úplne novú verziu medziinštitucionálnych dohôd. Za týchto podmienok bude päťročné obdobie vo funkcii pozitívne.
<SPEAKER ID="182" NAME="Adrian Severin" AFFILIATION="S&amp;D">
Vážený pán predsedajúci, nik nemôže žiadať od politika ľudovej strany, aby bol socialistom, ani od socialistu, aby hlasoval za politika ľudovej strany. Bolo by to také jednoduché, keby to nebolo oveľa komplikovanejšie.
<P>
Prečo však pociťujeme akési rozpaky a rozpoltenie, keď nás žiadate o podporu svojej kandidatúry? Buďme úprimní. Zoznam sklamaní a zlyhaní počas funkčného obdobia tejto Komisie je strašne dlhý, rovnako ako zoznam nesplnených sľubov a iniciatív. V dôsledku toho naši európski občania stratili nielen vieru v európske inštitúcie, ale aj svoje nádeje a nadšenie.
<P>
Aby sme boli úplne spravodliví, musíme tiež pripustiť, že zodpovednosť za to nenesiete výlučne vy. Hlavnú zodpovednosť by mali niesť národní politickí predstavitelia, ktorí úspechy vždy pripisovali štátu a neúspechy Európe a ktorí väčšinou dávali prednosť národnému egoizmu pred európskou solidaritou.
<P>
Aj mnohí z vašich komisárov vrátane socialistov, ktorých vyslali tí istí národní vedúci predstavitelia, sú zodpovední za nedostatok vízií, odvahy, kompetentnosti a vôle. Preto dnes nekonfrontujeme iba vás, ale aj tých, ktorí vás nominovali ako jediného kandidáta na jednu z najdôležitejších európskych funkcií. Zjavne to neurobili preto, že by uznávali vaše kvality a silné stránky, ale pre to, čo považujú za vaše slabiny. Nie preto, že by verili, že sa budete usilovať o dosiahnutie čoraz zomknutejšej únie so silnou sociálnou príťažlivosťou, ale preto, že si myslia, že ich budete individuálne vopred žiadať o národné požehnanie každej iniciatívy Európskej komisie.
<P>
Prinajmenšom je paradoxné, že Európsky parlament ako inštitúcia Spoločenstva namiesto toho, aby mohutným "áno" posilnil demokratickú legitimitu budúceho predsedu inštitúcie Spoločenstva, ktorou je Komisia, by sa mal dnes prostredníctvom tohto kandidáta dovolávať medzivládnej inštitúcie, ktorou je Rada.
<P>
Preto bude na záver tohto procesu hlasovania za kolégium dôležité, či budete vedieť dokázať, že ste jedným z nás a nie jedným z nich.
<SPEAKER ID="183" NAME="Andrew Duff" AFFILIATION="ALDE">
Vážený pán predsedajúci, pánovi predsedovi Barrosovi by sme mali zablahoželať k jeho vytrvalej podpore programu zmeny zmluvy počas predchádzajúceho funkčného obdobia. Myslím si, že by sme mu mali poďakovať aj za predloženie dobrého programu stability a potrebných návrhov na zlepšenie v náročných oblastiach politiky, na ktorých sme sa všetci zhodli.
<P>
Musím však povedať, že vzhľadom na pokles HDP a nárast našich výdavkov čelíme perspektíve novej rozpočtovej krízy v období do roku 2014. V tom prípade verím, že pán Barroso bude rozhodne stáť na strane Parlamentu a bude proti pozícii, ktorú, ako môžeme predvídať, zaujmú jednotlivé štátne pokladnice.
<P>
Pravda je, že Únia potrebuje väčší rozpočet a rozpočtovú politiku zameranú na podporu hospodárskej obnovy. Vnútroštátne výdavky by sa mali presunúť do európskeho rozpočtu v oblastiach, kde je zjavná efektívnosť nákladov, úspory z rozsahu a pridaná hodnota a kde si zlyhanie trhu vyžaduje silnejšie európske politiky na jeho nápravu.
<P>
Rozpočet musíme napĺňať prostredníctvom nezávislého, pokrokovejšieho a transparentnejšieho systému.
<SPEAKER ID="184" NAME="Hans-Peter Martin" AFFILIATION="NI">
(DE) Vážený pán predsedajúci, nehovorím teraz, samozrejme, o predchádzajúcom rečníkovi, ale chcel by som vás požiadať o spravodlivosť pri prerušovaní rečníkov, ktorí prekročili rečnícky čas. Niektorých ľudí dramaticky prerušíte a iných necháte rozprávať veľmi dlhý čas. To je neprijateľné.
<SPEAKER ID="185" NAME="Seán Kelly" AFFILIATION="PPE">
Vážený pán predsedajúci, chcem len objasniť, že Írsko nehlasuje znovu preto, že to niekto povedal. Írsky ľud hlasuje znovu preto, že sa tak rozhodol z vlastnej vôle, a prijme svoje vlastné rozhodnutie. Po druhé, terajšie hlasovanie je odlišné od toho predchádzajúceho. Máme záruky, ktoré írskemu ľudu objasňujú celú záležitosť, a máme aj záruku, že si môžeme ponechať svojho komisára.
<P>
(Predsedajúci prerušil rečníka.)
<SPEAKER ID="186" NAME="Predsedajúci">
Vážený pán Kelly, je mi ľúto, ale toto je nový postup a musíme ho správne uplatňovať. Týka sa iba otázok pre predchádzajúceho rečníka, nie vyhlásení. Ospravedlňujem sa vám za prerušenie.
<SPEAKER ID="187" NAME="José Manuel Barroso">
kandidát na predsedu Komisie. - Vážený pán predsedajúci, začnem konkrétnymi politickými otázkami, potom, ak budem mať čas, prejdem k politike všeobecne.
<P>
Čo sa týka otázok pána Hughesa, považujem za dôležité vyjasniť si tieto otázky, ktoré sú veľmi dôležité pre vašu skupinu a aj pre mňa a pre náš záväzok voči sociálnemu trhovému hospodárstvu. V súvislosti s vysielaním pracovníkov je cieľom môjho záväzku k nariadeniu riešenie presne toho problému, ktorý ste zdôraznili, pán Hughes. Problémom sú otázky implementácie a interpretácie, ktoré vyvolali neistotu. Pripomínam vám, že nariadenie je priamo vykonateľné a zaberie menej času než revízia celej smernice. V každom prípade, ako som povedal, ak to bude potrebné, môžeme sa pozrieť na revíziu smernice.
<P>
Čo sa týka prípadu Laval, pán komisár Špidla, člen vašej skupiny socialistov, s mojím súhlasom veľmi dôkladne hľadal praktické riešenia. Iste viete, že problémy, na ktoré ste upozornili, sa neobjavujú vo všetkých členských štátoch. Rôznorodosť pracovného práva v jednotlivých členských štátoch znamená, že situácia z prípadu Laval môže nastať v niektorých členských štátoch, ale v iných nie. Práve vy najlepšie viete, že členské štáty, sociálni partneri a odbory trvajú na svojom acquis v oblasti pracovného práva. Museli sme dôkladne zhodnotiť situáciu, aby sme mali istotu, že riešenie nespôsobí ešte väčší problém než je ten, ktorý sme chceli riešiť. Pán Špidla urobil túto analýzu, a preto môžem teraz navrhnúť riešenie a pokúsiť sa o široký súhlas tohto Parlamentu.
<P>
Čo sa týka verejných služieb, pán Hughes sa pýtal, prečo Komisia ešte nepredložila návrh rámcovej smernice. Chcem zdôrazniť, že naša Komisia podnikla veľmi dôležité právne kroky na vyjasnenie používania pravidiel štátnej pomoci vo verejných službách. To bol najvážnejší problém pred piatimi rokmi a je pravda, že tieto objasnenia výrazne upokojili dlhotrvajúcu diskusiu o verejných službách na vnútornom trhu. Nehovorím, že tam už nie sú žiadne problémy. Naopak, uvedomujem si ich. Zaviazal som sa dôkladne zhodnotiť situáciu a v prípade potreby nebudem váhať s ďalším postupom. V diskusiách s vašou skupinou som urobil čestnú a lojálnu ponuku a teším sa na spoluprácu s vami vrátane prípravy vhodných právnych nástrojov.
<P>
Čo sa týka rodovej rovnováhy, venujem sa tejto otázke a v našej Komisii je rekordný počet žien. Môžem vám veľmi otvorene povedať, že to bol ťažký boj presvedčiť niektoré členské štáty, aby vyslali do Komisie kompetentné ženy, pretože ich nechceli vyslať. Ako viete, iniciatíva v tejto veci vychádza od členských štátov. Aj teraz som opäť pripravený urobiť pre to maximum. Pamätám si, že v prvej Komisii pána Delorsa nebola žiadna žena a v druhej bola iba jedna. Ja som mal v jednom období v Komisii deväť žien, čo považujem za veľmi dôležité. Nominoval som prvú ženu vôbec do funkcie generálneho tajomníka, čo je najdôležitejší úradník v Komisii, takže mi na tejto otázke veľmi záleží a potrebujem v tom vašu podporu. Ešte raz však opakujem, pracujte na tom, prosím, so svojimi členskými štátmi, aby sa neuchyľovali k zaužívanej rutine, pretože niektoré členské štáty za 50 rokov neboli schopné poslať ani jediný návrh na ženského člena Komisie.
<P>
Čo sa týka oblasti sociálnych vecí, povedzme si to priamo. Ak chcete útočiť na karikatúru pána Barrosa, robte to, ale veľmi dobre viete, že som často predkladal návrhy, ktoré odmietla Rada, mimochodom, vrátane niektorých vlád z vašej skupiny. Buďme v tomto čestní. Na poslednom zasadnutí Európskej rady som navrhol, aby sme zrušili spolufinancovanie Sociálneho fondu pre tie krajiny, ktoré si to nemôžu dovoliť, konkrétne nové členské štáty, ktoré majú ťažkosti. Predložil som ten návrh. Zamietlo ho viacero vlád vrátane takých, kde vedúci predstavitelia alebo ministri financií sú z vašej strany. Takže ja absolútne nesúhlasím. Nie je intelektuálne čestné neustále útočiť na Komisiu. Míňate cieľ. Je to pre vás jednoduchšie, ale skutočnosť je taká, že my sa veľmi usilujeme. Po tomto zasadnutí Rady som predložil návrh, ktorý teraz Rada posudzuje, na zrušenie pravidiel spolufinancovania Sociálneho fondu pre krajiny, ktoré majú ťažkosti. Som zástancom sociálnej súdržnosti. Ako by som mohol nebyť, keď pochádzam z krajiny ako Portugalsko, ktorá tak veľa získava z Európskej únie? Som zástancom sociálnej a hospodárskej súdržnosti, a preto sa domnievam, že táto karikatúra, ktorú sa niekto pokúša prezentovať, poškodzuje Európu. Súhlasím s tým, čo predtým povedal pán Lambsdorff. Radšej by som mal podporu hlavných proeurópskych politických skupín, ale niektoré sa z nej vyčleňujú. Je to vaša voľba, nie moja.
<P>
Ja chcem dosiahnuť najširšiu možnú zhodu a nikoho nevylučovať. Buďme úprimní: v histórii európskej integrácie majú veľké zásluhy nielen Európska ľudová strana, nielen socialisti, nielen liberáli. Od lorda Cockfielda, konzervatívca, po komunistov ako Altiero Spinelli, po ekologické hnutie - mnohí prispeli k našej európskej integrácii. Aj po voľbách a s takouto rôznorodosťou názorov je dôležité, aby sme spoločne pracovali pre Európu. Potrebujeme silnú Európu, ale je v tom protiklad. Na jednej strane hovoríte, že chcete silnú Európu, chcete silnú Komisiu, chcete, aby som vzdoroval členským štátom, ktoré sa správajú národne, ale súčasne hovoríte: "Nebudeme za vás hlasovať. Obmedzíme váš vplyv. Oslabíme vás voči členským štátom." Je v tom protiklad, tak si to čestne povedzme. Ak chcete silnú Komisiu, ktorá bude mať všetky právomoci a iniciatívu na obranu európskych záujmov, prinajmenšom predpokladajte moju nevinu. Žijeme v ťažkej dobe a ja som vám urobil čestnú ponuku, lojálnu ponuku všetkým poslancom Parlamentu, úplne transparentnú. Nemôžete povedať, že hovorím rôzne veci rôznym skupinám, pretože rovnaký program predkladám vám všetkým. Dnes som pridal nejaké doplnky a vysvetlenia, ale je to ten istý program. Samozrejme, ide o kompromis, ale Európa funguje iba ako kompromis. Európa nemôže fungovať na základe fanatizmu ani dogmatizmu.
<P>
Ďakujem Európskej ľudovej strane za podporu, ktorú mi poskytla. Som skutočne vďačný za podporu, ktorú ste mi poskytli, ale EPP bola prvá strana, ktorá vyhlásila, že to takto nechce, pretože je osamotená. Žiadna strana nemá sama väčšinu, takže musíme v Európe vytvárať konsenzus. Vytváranie tohto konsenzu v Európe je nesmierne dôležité. Samozrejme, zachovávame si svoje ideologické rozdiely a pokračujeme v politickej diskusii, ale usilujeme sa o silnejšiu Európu. Ja to podporujem. A vy? To je moja otázka.
<SPEAKER ID="188" NAME="Joe Higgins" AFFILIATION="GUE/NGL">
Vážený pán predsedajúci, pán Barroso neodpovedal na moje obvinenie zo zasahovania Komisie do demokratického procesu v Írsku v súvislosti s Lisabonskou zmluvou...
<P>
(Predsedajúci prerušil rečníka.)
<SPEAKER ID="189" NAME="Hélène Flautre" AFFILIATION="Verts/ALE">
(FR) Vážený pán predsedajúci, pán Barroso, mám problém, ktorý znamená, že nebudem zajtra za vás hlasovať, ale vy viete, o čo ide, pretože naša skupina to dobre vysvetlila. Ide o politickú otázku. Nemáte projekt environmentálnej a sociálnej premeny Európy. A domnievam sa, že práve to je dnes potrebné urobiť.
<P>
Ako však elegantne povedal pán Daul, voľby vyhrala pravica, preto ste napravo. Situácia je jasná.
<P>
Iste, bola by som rada, keby som mohla rešpektovať predsedu Komisie, ale mám s tým takýto problém: keď vás vidím, nevyhnutne si pomyslím - a uisťujem vás, že je to pravda - na vašu zodpovednosť za tajné lety CIA.
<P>
V rokoch 2002 až 2006, previezli 728 ľudí na Guantánamo cez portugalský vzdušný priestor. Vy ste boli ministrom v rokoch 2002 až 2004. Preto vám nemôžem veriť, pán Barroso, keď vyhlasujete, že Európa je špičkou v oblasti ľudských práv. Čo od vás očakávam - v čo dúfam, pretože by som si vás chcela v budúcnosti vážiť ako predsedu Komisie - nie sú vaše pamäte po niekoľkých rokoch, ale uznanie zodpovednosti za tento vážny čin, ktorý vrhá tieň na európske hodnoty.
<SPEAKER ID="190" NAME="Derk Jan Eppink" AFFILIATION="ECR">
Vážený pán predsedajúci, je také porekadlo, že ak nie ste pri stole, ste na jedálnom lístku. Nasledujúce desaťročie rozhodne o tom, kde bude Európa. Terajšia generácia vedúcich predstaviteľov západnej Európy mala z hľadiska histórie prázdniny. Vyrástli sme v mieri. Vyrástli sme v sociálnom štáte. Narobili sme dlhy a presunuli ich na svoje deti. Ale história nám klope na dvere. V nadchádzajúcich rokoch budeme mať stagnujúce hospodárstvo, čelíme rastúcemu prisťahovalectvu a starnutiu obyvateľstva.
<P>
Nanešťastie, Európa nemá kultúru úspechu. Európskym snom je užívať si dôchodok na Francúzskej riviére, a to čo najskôr. Ak nebudeme inovovať a rozvíjať podnikateľskú kultúru, ako to navrhujete, Európa bude na jedálnom lístku.
<P>
Spolieham sa na vaše vedenie. Dovolím si dať vám jednu radu: orientujte Európu na plnenie jej základnej úlohy. Ak zlyháte v tom, zlyháte vo všetkom. Zostaňte nezaujatý a nenavrhujte európsku daň, pretože to vyvolá ľudovú revolúciu proti Európe. Nikdy som nevidel demonštráciu na podporu európskej dane. Jednoducho to zachádza príliš ďaleko a iba by ste tým živili hnev verejnosti.
<P>
Spolieham sa na váš zmysel pre realitu, aby ste dostali Európu k stolu a nie na stôl, a prajem vám veľa šťastia v druhom funkčnom období.
<SPEAKER ID="191" NAME="Andreas Mölzer" AFFILIATION="NI">
(DE) Vážený pán predsedajúci, vieme, že pán Barroso predstavuje účelový kompromis medzi tými, ktorí sú v Európe pri moci. Vieme tiež, že je to najmenší spoločný menovateľ medzi vládami členských štátov. Vieme, že pán Barroso má čo ponúknuť každému: náznak maoizmu pre tých naľavo, nádych konzervativizmu pre členov kresťansko-sociálnych strán, prímes neoliberalizmu, ako aj ekologický a socialistický prístup.
<P>
Pán Barroso bude, samozrejme, kandidovať bez opozície, bez alternatívy. Z toho dôvodu prežíva teraz pár ťažkých dní a musí počúvať nepríjemné poznámky od zjednotenej ľavice a ďalších kritikov.
<P>
Oplatí sa mu to však, pretože vieme, že po týchto ťažkých dňoch sa pán Barroso znova stane predsedom Komisie a že opäť budú vznikať nechutné kompromisy medzi veľkými a mocnými skupinami v tomto Parlamente, ale aj medzi vládami v Rade, a že pán Barroso, ktorý je zosobnením neúspechov európskej integrácie počas uplynulých piatich rokov, v tom bude zrejme pokračovať aj v nasledujúcich piatich rokoch. Keď na to príde, my všetci máme veľmi malý vplyv.
<SPEAKER ID="192" NAME="Jacek Saryusz-Wolski" AFFILIATION="PPE">
Vážený pán predsedajúci, dovoľte mi začať konštatovaním, že podporujeme európske ambície a program pána Barrosa, a hovorím to v mene 28 poľských poslancov Európskeho parlamentu, ak nie viacerých.
<P>
V tomto programe je však jedna vec, ktorá je zvlášť blízka našim srdciam, a to je energetická bezpečnosť. Vy viete, pán Barroso, že Parlamentu veľmi záleží na tejto problematike. Musíme preskúmať a prehodnotiť pokrok aj nedostatky v tomto procese a stanoviť priority na nadchádzajúce mesiace a roky.
<P>
Terajšia situácia nie je uspokojivá, ale skôr bezútešná, pretože napriek všetkým vyhláseniam a zjavnej dobrej vôli je pokrok v oblasti energetickej infraštruktúry a krízových mechanizmov úplne nedostatočný. Prijaté opatrenia nenapĺňajú všetky očakávania a stále nie sú uspokojivé.
<P>
Samozrejme, vítame krátkodobé opatrenia Komisie a Predsedníctva, ale od predsedu Komisie očakávame aj dlhodobú víziu a odhodlanie a v prípade potreby aj to, aby predseda Komisie čelil alebo sa postavil proti ľahostajnosti a egoizmu členských štátov. Potrebujeme silnú Komisiu a vaše silné vedenie, pretože potrebujeme, aby Komisia konala v mene celej Únie a v záujme jej občanov.
<P>
Dovoľte mi zdôrazniť, že takéto vedenie by malo byť založené na zhode, ktorú musíte iniciovať a vytvárať v Parlamente a Komisii, ako aj v členských štátoch. Ako viete, táto myšlienka vznikla tu v Parlamente pred tromi rokmi, ale ešte stále máme pred sebou dlhú cestu a ďalej musíme čakať na uskutočnenie tohto sna.
<P>
Pán Barroso, dúfam, že do konca funkčného obdobia sa vám tento zázrak podarí uskutočniť a že na to dostanete príležitosť.
<P>
S týmto očakávaním podporujeme vašu kandidatúru a vášmu predsedníctvu držíme palce.
<SPEAKER ID="193" NAME="Marita Ulvskog" AFFILIATION="S&amp;D">
(SV) Vážený pán predsedajúci, pán Barroso, vo svojom úvodnom vystúpení ste povedali, že Európa a svet trpia krízou hodnôt. Prečo nehovoríte otvorene? To, čím trpíme, je, samozrejme, kríza spôsobená radikálnym trhovým zmýšľaním, ktorého ste vy a vaša skupina hlavnými zástancami. Tak ako mnoho iných sociálnych demokratov, aj ja som svojim voličom sľúbila, že za vás nebudem hlasovať, ak nezaručíte, že smernica o vysielaní pracovníkov sa zmení a doplní tak, aby sa posilnili práva pracovníkov.
<P>
Teraz počúvam, že sa tvárite, ako keby ste tejto požiadavke vyhoveli. Hovoríte však, že tejto požiadavke nevyhoviete zmenou a doplnením smernice, ale prostredníctvom nového nariadenia, o ktorom vieme, že je úplne nedostatočné. Zároveň vás počujem, ako vytvárate klamný obraz dôsledkov týchto pozmeňujúcich a doplňujúcich návrhov k smernici o vysielaní pracovníkov. Pýtali sme sa vás na to už predtým a vy ste zakaždým odpovedali vyhýbavo. Opýtam sa vás znovu. Podniknete také kroky na zmenu a doplnenie smernice o vysielaní pracovníkov, aby európski pracovníci dostávali rovnakú mzdu za rovnakú prácu v rámci celej EÚ namiesto mzdového dampingu, ktorý teraz zažívame v celej Európe?
<SPEAKER ID="194" NAME="Olle Schmidt" AFFILIATION="ALDE">
(SV) Vážený pán predsedajúci, Európa je dnes kontinentom, ktorý charakterizujú mier a demokracia. Nebolo to tak pred 70 rokmi, keď bola Európa vo vojne. Nebolo to tak ani pred 20 rokmi, keď bola Európa rozdelená na Východ a Západ.
<P>
Naša generácia je zodpovedná za riadenie tohto kontinentu a za ochranu a posilňovanie otvorenej a demokratickej Európy. Vážený pán Barroso, vy nesiete mimoriadnu zodpovednosť.
<P>
Európa potrebuje jasné vedenie a EÚ, ktorá je viditeľná a je tu pre obyvateľov Európy v zlých aj dobrých časoch. Potrebujeme vedenie, ktoré počúva. V tomto smere musíte urobiť viac. Rád by som videl viac takej angažovanosti, akú sme videli dnes, viac takého Josého Manuela Barrosa, akého sme videli dnes.
<P>
Liberálna strana Švédska, strana Cecilie Malmströmovej, vás zajtra podporí nie preto, že s vami súhlasíme vo všetkom, ale preto, že sa domnievame, že dokážete urobiť viac, než ste nám ukázali doteraz.
<P>
Tu sú niektoré hlavné zásady kontinuity vašej práce.
<P>
Protekcionizmus je odsúdeniahodný, dokonca aj pre bývalých maoistov. Sila EÚ spočíva v otvorených hraniciach a voľnom obchode.
<P>
Ľudské práva sa vzťahujú na každého, nech je kdekoľvek. V tomto smere musíte urobiť viac.
<P>
Hospodárska kríza volá po novom svetom poriadku s vyváženými nariadeniami, ktoré nám umožnia riešiť klimatickú krízu. Oslobodiť európskych poľnohospodárov a dať príležitosť spotrebiteľom a trhu.
<P>
EÚ nepotrebuje ďalšie inštitucionálne mocenské boje. Uchráňte nás pred týmto osudom! Európa má už dosť neschopných ľudí. Pán Barroso, zajtra možno budete mať možnosť zostaviť novú Komisiu. Dúfam, že zabezpečíte, aby bol v novej Komisii rovnaký počet žien ako mužov.
<SPEAKER ID="195" NAME="Michail Tremopoulos" AFFILIATION="Verts/ALE">
(EL) Vážený pán Barroso, ako viete, vôbec ste sa nezmienili o svojom postoji k otázkam, ako je ochrana biodiverzity, alebo o svojich záväzkoch vyplývajúcich z cieľov tisícročia a zo stratégie trvalo udržateľného rozvoja Európskej únie.
<P>
Zameriam sa na význam "flexiistoty", ktorú často používate na skombinovanie flexibility a istoty. Zdá sa, že za touto koncepciou sa skrývajú vážne nebezpečenstvá v súvislosti s ochranou pracujúcich. Napríklad zamestnanie na čiastočný úväzok je dobré, keď je to rozhodnutie pracovníka. Nútené zamestnanie, keď pracovník nemá možnosť výberu, ale zrejme si nedokáže nájsť prácu, sa však javí ako nezamestnanosť na čiastočný úväzok.
<P>
Podobný problém je s núteným zamestnaním na pracovných miestach a s pracovnými dobami, ktoré majú nepriaznivý vplyv na osobný život a kvalitu života občanov. Ak budete zvolený, aké politické usmernenia máte v úmysle vydať k týmto otázkam v prípadoch, ktoré sa vás týkajú? Prečo sa nezmieňujete ani o konkrétnych cieľoch pre ekologické profesie a o ďalších podobných aktivitách? Nie preto, aby ste sa stali "zeleným", ale preto, aby ste aspoň naznačili cestu von z krízy.
<SPEAKER ID="196" NAME="George Becali" AFFILIATION="NI">
(RO) Vážený pán Barroso, prečítal som si váš dokument, ale, celkom úprimne, hlasovať za vás budem zajtra preto, lebo sa domnievam, že Európa potrebuje veriaceho kresťana ako ste vy, s takým typom výchovy. Pán Barroso, myslím si, že zajtra sa stanete predsedom Komisie a vyzývam vás, aby ste prosili Boha, nech vám dá to, čo dal Šalamúnovi: múdrosť na vedenie Európskej komisie. Nech vám v tom Boh pomáha.
<SPEAKER ID="197" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, talianska delegácia Európskej ľudovej strany vás podporí, pán Barroso, s našou tradičnou úctou, naším tradičným priateľstvom a našou tradičnou lojalitou.
<P>
Napriek tomu vás vyzývame, aby ste ukázali viac odvahy a umožnili našim inštitúciám čeliť vážnej dobe, ktorú prežívame, a sústrediť sa nielen na oprávnené obavy vlád, ale predovšetkým na potreby mladých generácií, ich túžbu vybudovať si domov, mať rodinu a deti. V podstate ide o odvahu bojovať za skutočnú Európu založenú na našom zmysle pre zodpovednosť a nie na našej politickej alchýmii. Preto vyzývam aj svojich kolegov socialistických poslancov, aby prejavili rovnakú odvahu.
<P>
Samozrejme, opätovné zvolenie pána Barrosa môže byť provizórnym opatrením voči kríze konsenzu, ktorá sa jasne ukazuje vo výsledkoch volieb. Ale hlasovanie za, aj keď s podmienkami stanovenými pre kandidáta na predsedu Komisie, vám všetkým poskytne príležitosť zohrať svoju úlohu v tomto zložitom období a vyšle jasný signál európskej verejnosti, že to, čo nás spája, je silnejšie ako to, čo nás rozdeľuje, a že iba takto, spoločne, si môžeme navzájom pomáhať pri úniku z priepasti.
<P>
Skrátka, nie je to iba hlasovanie za pána Barrosa, ale aj hlasovanie za jasný a jednoduchý recept. Komisia vytvorená s prispením vás všetkých znamená, že táto Komisia bude nezávislejšia, efektívnejšia, silnejšia, inými slovami európskejšia.
<SPEAKER ID="198" NAME="Monika Flašíková Beňová" AFFILIATION="S&amp;D">
(SK) Rada by som hovorila na tému, ktorá znepokojuje nielen mňa, ale aj mnoho ľudí v Európskej únii. Naše ekonomiky prechádzajú veľmi ťažkým obdobím, obdobím krízy, ktorej dopady pociťujú najmä tzv. obyčajní ľudia. Títo ľudia sa boja o svoju prácu, boja sa o svoju existenciu, o svoje deti a práve to vytvára akúsi živnú pôdu, tento strach a obavy, pre nárast krajne pravicového extrémizmu v Európskej únii aj v členských štátoch.
<P>
V minulosti schovávali krajne pravicoví extrémisti svoje tváre za rôznymi maskami a kuklami. Dnes však pochodujú námestiami a verejne vystupujú pred médiami. Nielen to, títo ľudia, ktorí okolo seba šíria nenávisť voči Rómom, voči Židom, prisťahovalcom, homosexuálom, zakladajú politické strany a, žiaľbohu, práve v tomto komplikovanom období úspešne kandidujú do národných, ale aj do Európskeho parlamentu.
<P>
Nakoniec, nebolo to tak dávno, čo sme boli svedkami aj tu, na pôde tejto demokratickej inštitúcie, tu v Európskom parlamente, príchodu, resp. pochodu niektorých poslancov v uniformách pripomínajúcich fašistické obdobie druhej svetovej vojny.
<P>
Chcem sa vás preto opýtať, vážený pán predseda, akým spôsobom chcete v budúcnosti zo svojho postu a Komisia ako orgán proti takémuto znevažovaniu pôdy Európskeho parlamentu, ale najmä voči konkrétnemu boju proti extrémizmu, prijímať opatrenia.
<SPEAKER ID="199" NAME="Sophia in 't Veld" AFFILIATION="ALDE">
Vážený pán predsedajúci, pán Barroso si všimol, že žijeme v mimoriadnej dobe, čo je pravda, ale mimoriadna doba si žiada mimoriadne vedenie. Ste takým vodcom, pán Barroso? Nepodporila som vás v roku 2004 a, nanešťastie, za tých päť rokov ste neurobili dosť na to, aby ste ma presvedčili.
<P>
Väčšina našej skupiny je však ochotná prikloniť sa vo váš prospech, ale svoje konečné rozhodnutie odložíme, až kým neuvidíme celý balík portfólií komisárov a úplné podrobnosti vášho politického programu, pretože, nezabúdajte, a ja dúfam, že v tom cítite tú iróniu, že predseda Európskej komisie je politik a nie úradník s istotou pracovného miesta.
<P>
Bez ohľadu na výsledok hlasovania tento proces posilnil európsku parlamentnú demokraciu, pretože napriek obavám niektorých poslancov tohto Parlamentu, donútenie kandidáta viesť kampaň neoslabilo, ale posilnilo pozíciu predsedu Komisie. Ja to vidím tak, že mandát daný Európskym parlamentom na základe politického programu je oveľa pevnejšou základňou ako nominácia na základe zákulisných dohôd medzi národnými vládami.
<P>
Na rozdiel od vás si tiež myslím, ak som počúvala pozorne, že vznik reálnej opozície v tomto Parlamente je veľmi vítaný a je prospešným znakom toho, že európska parlamentná demokracia je životaschopná a zrelá.
<P>
Takže, pán Barroso, ste na ťahu. Prijmete túto výzvu? Pretože zatiaľ ste ma nepresvedčili. Ale to nie je zďaleka také dôležité, ako presvedčiť európskych občanov počas nasledujúcich piatich rokov.
<P>
(potlesk)
<SPEAKER ID="201" NAME="Judith Sargentini" AFFILIATION="Verts/ALE">
(NL) Vážená pani predsedajúca. Pán Barroso, keď vypukla úverová kríza, vy ste neurobili nič. Bolo to francúzske predsedníctvo, ktoré našlo cestu k núdzovému východu. Vy ste nepotiahli opraty ani svojím plánom hospodárskej obnovy Európy - nezabezpečili ste, aby štátna pomoc automobilovému priemyslu podliehala prísnym environmentálnym podmienkam - ani návrhom na lepší finančný dohľad. Hneď na začiatku ste kapitulovali pred opozíciou z londýnskeho City. EÚ držala opraty v otázke globálneho prístupu ku klimatickej kríze, ale vy ich rýchlo odhadzujete preč.
<P>
Vyhrážate sa, že kúpite väčšinu našich znížení CO2 z rozvojových krajín, namiesto toho, aby ste zabezpečili, že my sami budeme vypúšťať menej. Z toho by ste mohli obviňovať národné vlády, ale nie z minulotýždňového veľmi skromného návrhu pomoci rozvojovým krajinám v súvislosti s klimatickou krízou vo výške 2 miliardy EUR. To sú drobné v porovnaní so sumou 30 - 35 miliárd EUR, ktorú by Európa mala poskytnúť. Takýmto konaním vážne znižujete šance na úspech Kodane. Je tu úverová kríza, hospodárska kríza, klimatická kríza - tri skúšky skutočného vodcovstva. Pán Barroso, trikrát ste to nezvládli.
<SPEAKER ID="202" NAME="Diane Dodds" AFFILIATION="NI">
Vážená pani predsedajúca, ako nová poslankyňa tohto Parlamentu som si vypočula mnohých rečníkov, ktorí sa zamerali na výsledky pána Barrosa vo funkcii a vyjadrili mnoho obáv. S mnohými súhlasím.
<P>
Naše cesty sa úplne rozchádzajú v súvislosti s Lisabonskou zmluvou, pán Barroso. Prejavili ste však veľký záujem o môj volebný obvod v Severnom Írsku. Za túto angažovanosť vám ďakujem. Oceňujeme podporu a blízky pracovný vzťah predstaviteľov Komisie k Severnému Írsku na všetkých úrovniach. Teším sa na to, že tento vzťah bude pokračovať a že to bude prinášať úžitok môjmu volebnému obvodu.
<P>
Iste poznáte našu minulosť: vplyv násilia na investície a potreba nových ciest a železničných tratí. Iste viete o obrovskom potenciáli hospodárstva v oblasti rozvoja cestovného ruchu. V záujme podpory nášho hospodárskeho rozvoja by som vyzvala Komisiu, aby preskúmala, aké zdroje budú k dispozícii na nápravu rokov nedostatočných investícií.
<P>
Ako už dnes povedali mnohí rečníci v tomto Parlamente, počítajú sa činy a výsledky.
<SPEAKER ID="203" NAME="Jaime Mayor Oreja" AFFILIATION="PPE">
(ES) Vážená pani predsedajúca, pán predseda Komisie, chcem vyjadriť úvodnú poznámku.
<P>
Nemôžeme po voľbách diskutovať rovnako ako pred voľbami, z úcty k voľbám a k európskemu ľudu. V tomto smere by sme nemali konať inak, ako sa to deje v národných parlamentoch.
<P>
Ak sú európski komisári výsledkom väčšiny v každej krajine, naším hlavným záujmom by malo byť, aby predseda Komisie rešpektoval to, ako Európania hlasovali v európskych voľbách, a teda význam a správnosť toho, aby sa pán Barroso stal predsedom Komisie. To je prísne demokratická zásada.
<P>
Sú dve veci, ktoré pán Barroso urobil a ktoré bez akýchkoľvek pochybností jasne a definitívne podporujem. Prvou je rozsah diagnózy súčasnej situácie, ktorú predložil vo svojom vystúpení a poznámkach. Nezažívame len hospodársku a finančnú krízu, ale aj krízu hodnôt. Toto je prvý raz, čo som v tomto Parlamente počul potvrdenie takejto charakteristiky. Nezažívame len krízu, ale aj meniaci sa svet. Preto sa viac než kedykoľvek predtým musí klásť dôraz na pozitívne konanie jednotlivcov a na zmenu prístupu k štátu a trhom, pretože v mnohých krajinách EÚ sme si zrejme žili nad pomery.
<P>
Druhou vecou, ktorú tiež podporujem, je európska ambícia pána Barrosa. Európa musí voliť, stanoviť si priority a organizovať. Dva hlavné problémy, na ktoré sa musí predseda Komisie zvlášť zamerať, sú kríza a Lisabonská zmluva. Boj s krízou si vyžaduje odhodlanú Komisiu a tiež Parlament, ktorý je schopný zvládnuť vážnu situáciu, ktorú zažívame.
<P>
Kríza sa ešte neskončila a jej terén sa zatiaľ nedá zmapovať. Núti nás tiež zaoberať sa sociálnymi nerovnosťami v Európskej únii. Preto potrebujeme politickú ambíciu, akú ste ukázali dnes popoludní, pán Barroso.
<SPEAKER ID="204" NAME="Juan Fernando López Aguilar" AFFILIATION="S&amp;D">
(ES) Vážená pani predsedajúca, pán dezignovaný predseda Komisie, počúval som vás pozorne a rád by som zdôraznil niekoľko bodov, v ktorých sa s vami zhodnú mnohí z nás.
<P>
Po prvé, je zrejmé, že čelíme kríze. Mnohí z nás sa však domnievajú, že v uplynulých rokoch nebola Európa schopná ponúknuť očakávania a nádeje, ktoré by prevýšili pesimizmus.
<P>
Po druhé, je zrejmé, že potrebujeme Európsku úniu, silné inštitúcie a Komisiu, ktorá vie, kam smeruje. Mnohí z nás si však myslia, že nemôžete byť kandidátom na znovuzvolenie do rovnakej Komisie, ale skôr do novej Komisie, aby sa začala nová éra, v ktorej budeme čeliť oveľa väčšiemu počtu oveľa vážnejších problémov.
<P>
Potrebujeme Európu schopnú regulovať trhy a zaručiť práva, najmä sociálne práva. Skutočne však potrebujeme Európu schopnú poskytnúť pridanú hodnotu pri náprave globálneho zneužívania a nespravodlivosti už v zárodku.
<P>
Počul som návrh zaradiť do vašej Komisie bezpečnostného komisára pre prisťahovalectvo. Chcem zdôrazniť, že prisťahovalectvo nemá vplyv výlučne alebo predovšetkým na našu bezpečnosť, ale aj na naše hodnoty a naše schopnosti naprávať nerovnosti už v zárodku.
<P>
Preto nebude zajtrajšie hlasovanie znamenať koniec tohto procesu, ale skôr prvý krok alebo východiskový bod obrovskej úlohy, ktorú musí nová Komisia prevziať, aby v rozpore s tými, ktorí chcú paralyzovať Európsku úniu alebo ustupovať od nej, mohla dať nový impulz oveľa lepšej Európe než tej, akú sme poznali v uplynulých rokoch. Táto nová Komisia musí byť schopná presadiť sa proti eurofóbom a euroskeptikom, musí byť schopná obhájiť si svoju nezávislosť ako európskeho motora pred Radou a musí byť schopná nielen spolupracovať s týmto Parlamentom, ale aj priebežne naň reagovať.
<SPEAKER ID="205" NAME="Michel Barnier" AFFILIATION="PPE">
(FR) Vážená pani predsedajúca, pán Barroso, je viacero faktorov a dôvodov, prečo by sme zajtra mali vyjadriť našu dôveru a veľmi jasne hlasovať.
<P>
Prvým faktorom je demokratická súdržnosť vzhľadom na voľbu 27 hláv štátov alebo predsedov vlád, ktorí vás zvolili jednohlasne, vzhľadom na to, čo sme hovorili počas volebnej kampane - a to bolo nedávno -a vzhľadom na voľbu občanov. Nebudeme sa ospravedlňovať za to, že sme vyhrali voľby, aj keď sme si vedomí - veľmi dobre vedomí, povedal by som svojim kolegom poslancom -, že vás budeme musieť obklopiť viacerými myšlienkami než tými, ktoré vám poskytne samotná Európska ľudová strana (kresťanskí demokrati). Ide tu aj o demokratickú súdržnosť vzhľadom na činnosť, ktorú vykonávate už niekoľko týždňov v rámci náročného, úprimného a prostého dialógu s Parlamentom, a my sme toho svedkami.
<P>
Druhým dôvodom je presvedčenie, veľmi silné presvedčenie, že v Európe nebude silná politika, ak budú inštitúcie slabé. Potrebujeme silné inštitúcie. Preto dúfame, že Lisabonská zmluva bude ratifikovaná. To je súbor nástrojov, ktoré umožnia inštitúciám fungovať. Potrebujeme silnú Komisiu, ktorá sa čo najskôr dokáže vyrovnať s krízou.
<P>
Tretím dôvodom je dohoda o dôvere, ktorú sme s vami uzavreli. Vzhľadom na túto najvážnejšiu, najhlbšiu hospodársku, finančnú, potravinovú - nezabúdajme na miliardu hladujúcich ľudí vo svete - a environmentálnu krízu potrebujeme, aby Komisia ukázala svojho bojovného ducha. Musíme sa z tejto krízy spoločne poučiť v otázkach riadenia, regulácie, inovácie a nových politík - myslím na myšlienku európskej sporiteľne na podporu malých a stredných podnikov v strategických odvetviach - a vzhľadom na najhlbšiu krízu, environmentálnu krízu zaviesť nový model hospodárskeho a sociálneho rastu, ekologického rastu, ako ste to sami povedali.
<P>
To je dôvod, pán Barroso, prečo budeme zajtra pripravení uzavrieť s vami dohodu o dôvere.
<SPEAKER ID="206" NAME="David-Maria Sassoli" AFFILIATION="S&amp;D">
(IT) Vážená pani predsedajúca, dámy a páni, vaše dnešné vystúpenie, pán Barroso, nezmenilo náš názor. Naše postoje zostávajú veľmi negatívne. Počas rokov vášho predsedníctva sa Komisia ukázala ako neschopná a málo autonómna. Bolo to tak v prípade finančnej krízy a rovnako to platí pre prisťahovaleckú politiku. Obrana základných práv a dodržiavanie práva Spoločenstva musia predstavovať dve strany tej istej politiky.
<P>
V tomto Parlamente ste vyhlásili, že chcete vymenovať komisára pre spravodlivosť a práva a komisára pre vnútorné veci a prisťahovalectvo. Nerobte to, pán Barroso, prisťahovalectvo a práva musia zostať spolu, aby sa nepodporovala xenofóbna politika. Máte tu v Parlamente väčšinu, pravicovú väčšinu, a my zjavne nie sme schopní stotožniť sa s touto väčšinou. Chápem ťažkosti Skupiny Aliancie liberálov a demokratov za Európu, ale, pán Verhofstadt, netvrďte nám, že koherentný prístup, ktorý ste požadovali s cieľom prekonať krízu, pozostáva z rýchlosti, akou bude vytvorená Komisia pána Barrosa.
<P>
Je zrejmé, že sa nemôžeme stotožniť s touto väčšinou. Nedokážeme zosúladiť svoje postoje s tými, ktorí nebojujú rázne za úplnú a trvalú slobodu informácií, s tými, ktorí nebojujú za ochranu práv, a s tými, ktorí považujú Parlament len za fórum na zastupovanie národných vlád.
<SPEAKER ID="207" NAME="Marian-Jean Marinescu" AFFILIATION="PPE">
(RO) Vážená pani predsedajúca, vážený pán predseda Komisie, zvyšovanie energetickej bezpečnosti je dôležitým bodom vášho programu. Úspech rokovaní s Tureckom, ktoré vyústili do podpísania dohody o plynovode Nabucco, zdôrazňuje, že Európska únia je schopná zastupovať členské štáty na medzinárodnej úrovni. Chcel by som vám k tomuto úspechu zablahoželať. Dúfam, že použitím rovnakých metód sa dosiahne úspech aj pri zabezpečení potrebného množstva plynu v čase, keď sú v regióne krajiny, ktoré sú ochotné na tento projekt poskytnúť vlastné zdroje. Budúca Komisia musí vytvoriť vnútorný trh s energiou, účinnú hospodársku súťaž a vysokú úroveň bezpečnosti dodávok pre všetky členské štáty.
<P>
V tomto ohľade zohrá dôležitú úlohu Agentúra pre spoluprácu energetických regulátorov. Rumunsko sa uchádza o to, aby sídlo tejto agentúry bolo v Rumunsku, a ja dúfam, že sa tomu dostane potrebná podpora. Energetická bezpečnosť tiež závisí od susedov EÚ. Musíme podporiť susedné krajiny, ktoré sa hlásia k európskym hodnotám a uchádzajú sa o členstvo v európskej rodine.
<P>
Chcel by som vás tiež upozorniť na stále krehkú politickú situáciu a ťažkú hospodársku situáciu v Moldavskej republike. Je potrebné urýchlene poskytnúť podporu novým politickým orgánom v Kišiňove a pomôcť im prekonať túto ťažkú situáciu.
<P>
Na záver by som chcel vyjadriť pevné presvedčenie, že zajtrajšie hlasovanie preukáže stabilitu európskych inštitúcií a že pozitívne prispeje k výsledku írskeho referenda.
<SPEAKER ID="208" NAME="Catherine Trautmann" AFFILIATION="S&amp;D">
(FR) Vážená pani predsedajúca, pán Barroso, môžem vám tiež rovno povedať, že francúzskych socialistov ste za päť rokov nepresvedčili a nedarí sa vám presvedčiť nás ani teraz projektom, v ktorom nešetríte slovami a ste veľmi všeobecný pri účeloch.
<P>
Ako nám môžete povedať "hlasujte za mňa, ak chcete Európu zjednotenú vo svojej rozmanitosti", keď presne preto, lebo chceme takú Európu, odporúčame počkať na írske hlasovanie, aby sme mohli hlasovať o vašej kandidatúre?
<P>
Vyzbrojený podporou členských štátov ste si radšej zabezpečili menovanie vopred a s menšími rizikami, pokiaľ ide o počet potrebných hlasov. Mysleli ste si, že schválenie v Parlamente bude už len formalita. Nie je to tak a toto je len začiatok. Vaša reakcia nezodpovedá očakávaniam občanov, ktorí trpia krízou a ktorí ukázali, že sa na naše inštitúcie hnevajú, nízkou volebnou účasťou.
<P>
Hovoríte, že kríza vás zmenila a tvárite sa ako veľký navigátor zjednotenej Európy, no neboli ste schopný doviesť členské štáty k ozajstnému plánu obnovy Európy a ešte stále čakáme na konkrétne a záväzné opatrenia potrebné na finančnú reguláciu.
<P>
Tvrdíte, že ste nám poskytli záruky v súvislosti so sociálnou agendou, no to, o čo sa zasadzujete, nie je nový právny predpis, ale revidovaná smernica o vysielaní pracovníkov. Okrem toho ste neprijali žiaden pevný a predovšetkým jasný záväzok k smernici na ochranu verejných služieb.
<P>
Dávate najavo, že pohŕdate pamäťou poslancov EP. Nezabudli sme, že za uplynulých päť rokov sociálne otázky nikdy neboli v centre navrhovaných riešení. Až teraz súhlasíte s vykonaním štúdie o sociálnych vplyvoch pre každý právny predpis EÚ.
<P>
V období nebývalej krízy, ktorá ničí státisíce pracovných miest, sa musí robiť všetko pre zabezpečenie toho, aby sa počet nezamestnaných alebo pracujúcich chudobných v Európe do roku 2010 nevyšplhal na 25 miliónov. Preto potrebujeme, aby bola schválená priemyselná politika.
<P>
Občania potrebujú dostať príklad solidarity na boj proti kríze. Ani vo vašich slovách, ani vo vašej prehlasovanej ambícii pre Európu dnes takýto podnet nenájdu.
<P>
Pokračovať ako predtým je katastrofa, povedal filozof Walter Benjamin. Ešte máte pred sebou dlhú cestu, kým získate na svoju stranu socialistov a sociálnych demokratov. Pre politickú zásadovosť a z rešpektu voči našim voličom za vás nebudeme hlasovať.
<SPEAKER ID="209" NAME="Wim van de Camp" AFFILIATION="PPE">
(NL) Vážená pani predsedajúca. Vážený pán Barroso, členovia holandskej delegácie v Poslaneckom klube Európskej ľudovej strany (kresťanských demokratov) budú zajtra z presvedčenia hlasovať za vás. Nie je to len preto, že sme presvedčení o vašich kvalitách, ale aj preto, že sme v časovej tiesni. Podľa nás sme za posledné dva mesiace premárnili príležitosť na riešenie hospodárskej krízy a my Holanďania máme naponáhlo. My skutočne chceme vidieť viac sociálneho trhového hospodárstva vo vašom programe - predošlá Komisia bola v tomto ohľade podľa nás skôr príliš liberálna. Dúfame, že budete pokračovať v boji proti nadmernej regulácii a Kodaň bude úspešná, ale znížte počet už vytvorených európskych agentúr.
<P>
Ďalšia vec sa týka európskych občanov. Dnes popoludní toto slovo odznelo možno dvakrát či trikrát. To však nestačí. Európske voľby nám ukázali, že musíme naozaj usilovne pracovať, aby sme pre Európu získali mysle obyčajných ľudí. Pre zamestnancov spoločnosti Opel, ktorí budú prepustení, by Európa mala ihneď znamenať zdroj nádeje, zdroj práce.
<P>
Napokon, v uplynulých šiestich týždňoch ste ma fascinovali ako muž s vášňou a nadšením. Máte radosť z výziev. Vyzývam vás, aby ste si to udržali do ďalších piatich rokov. Chcel by som to vidieť každý týždeň.
<SPEAKER ID="210" NAME="Glenis Willmott" AFFILIATION="S&amp;D">
Vážená pani predsedajúca, skutočne žijeme v neobyčajnej dobe, no reakcii pána Barrosa na hospodársku krízu chýba sila a dôraz a jeho sľuby o sociálnej Európe neboli dodržané. Pán Barroso, váš politický program vnáša málo svetla do vašich plánov a používa viac-menej rovnakú rétoriku ako pred piatimi rokmi. Samozrejme, potrebujeme silný a živý vnútorný trh vytvárajúci pracovné miesta a prosperitu, no toto musí ísť ruka v ruke s vylepšenými sociálnymi právami v Európe pre pracujúcich a občanov, nie na ich úkor.
<P>
Napriek silnému tlaku zo strany tohto Parlamentu napraviť túto nerovnováhu a volaniu po revízii smernice o vyslaných pracovníkoch, po hodnoteniach sociálnych vplyvov a po ambicióznejšom balíku na hospodársku obnovu, ešte stále čakáme. Pred časom ste hovorili o členstve v odboroch a práve na štrajk ako o niečom posvätnom. Po celom Spojenom kráľovstve odbory znovu raz hovoria o štrajkovej pohotovosti v reakcii na problémy súvisiace so smernicou o vyslaných pracovníkoch a s obavami zo znižovania miezd a narušenia kolektívnych zmlúv.
<P>
Vaša odpoveď na moju otázku v tejto veci minulý týždeň znela ako srdečné slová. Priznali ste však, že smernica nedosahuje ciele. Problémy spočívajú v implementácii a interpretácii Európskym súdnym dvorom. Sľúbili ste kompenzáciu prostredníctvom nového právneho nástroja, no rozsudky Európskeho súdneho dvora ukázali, že musíme posilniť smernicu, aby sa zastavilo znižovanie miezd.
<P>
V čase finančnej krízy potrebujeme jasné právne normy a, pán Barroso, potrebujeme rovnakú mzdu za rovnakú prácu na rovnakom mieste bez ohľadu na pohlavie. Ako nám môžete zaručiť, že sa tak stane?
<SPEAKER ID="211" NAME="Marianne Thyssen" AFFILIATION="PPE">
(NL) Vážená pani predsedajúca, pán predseda Komisie, pán úradujúci predseda Rady, dámy a páni, prežívame ťažké obdobie, prechodné obdobie, obdobie zmeny - ale tiež zaujímavé obdobie. Hovoriac inštitucionálnou terminológiou, sme na ceste z Nice do Lisabonu. Dúfam, že dorazíme nezranení: finančne, hospodársky, ekologicky, demograficky, dokonca aj z hľadiska energetiky, migrácie a bezpečnosti a nezabúdajme ani na globalizáciu, potravinový problém, boj za zachovanie nášho sociálneho modelu - vo všetkých týchto oblastiach nás trápia bolesti zmeny. Či ide o nebezpečenstvá alebo príležitosti, závisí do veľkej miery od nás.
<P>
V tejto súvislosti je jedna vec istá: iba ak zaujmeme európsky postoj voči výzvam, iba ak ich budeme riešiť rozumným, správne orientovaným európskym programom - ktorý ako kandidát na predsedu Komisie máte - a keď budeme mať silné inštitúcie, môžeme sami prispieť k formovaniu budúcnosti a ďalej rozvíjať naše sociálne a ekologicky prispôsobené trhové hospodárstvo. Nemôžeme strácať čas - "máme naponáhlo", ako práve povedal môj sused - a aj z toho dôvodu musíme s touto vecou tlačiť na novú Komisiu. V súčasnosti, dámy a páni, máme jedného kandidáta na predsedu, iba jedného.
<P>
Musíme dôverovať Josému Manuelovi Barrosovi. Chcela by som sa spýtať každého, kto nesúhlasí, či rozozná priateľa od nepriateľa - napokon, čo dosahujete zdržiavaním a hlasovaním proti? Ak nechcete pána Barrosa, koho chcete? Kto bol vaším kandidátom, kto je vaším kandidátom, pýtam sa Skupiny zelených/Európskej slobodnej aliancie a Skupiny Pokrokovej aliancie socialistov a demokratov v Európskom parlamente. Ak uspejete vo svojich plánoch, ste si istí, že získate podľa vás lepšieho kandidáta, lepšieho predsedu Komisie?
<P>
Vážený pán dezignovaný predseda Komisie, máte moju dôveru a budete mať aj môj hlas a hlas kolegov z našej skupiny. Želám vám veľa úspechov vrátane vytvorenia novej Komisie. Musíte dostať priestor, aby ste sa v tejto veci mohli pohnúť.
<SPEAKER ID="212" NAME="Edite Estrela" AFFILIATION="S&amp;D">
(PT) Vážený pán predseda Barroso, Lisabonská zmluva bude ratifikovaná a nadobudne platnosť o niekoľko mesiacov. Naozaj v to dúfam. Z vášho programu a dnešného prejavu je jasné, že chcete okamžite posilniť právomoci Európskeho parlamentu. Súhlasím, pretože sa už dlhšie nemôžeme vracať do obdobia, kedy budúcnosť Európy pripravovali Rada a Komisia, kým sa Európsky parlament mohol iba prizerať.
<P>
Verím, pán Barroso, že váš ďalší mandát bude rozhodujúci pre posilnenie tejto novej inštitucionálnej rovnováhy medzi Komisiou, Radou a Parlamentom. Naša podpora preto nie je bianko šek, ale investícia.
<P>
Naša demokratická tradícia, ochrana ľudských práv, inovácie vo výrobe čistejších foriem energie a lepšia environmentálna politika sú pre Európu typické, no nad zvyškom sveta vyčnievame najviac našou sociálnou politikou. Musím preto vyjadriť našu nádej, že Komisia, ktorej budete predsedať, som si istá, prevezme zodpovednosť za ochranu, konsolidáciu a vylepšenie európskeho sociálneho modelu a podporu rodovej rovnosti.
<P>
Na záver by som chcela zdôrazniť, že som si poznačila to, čo ste dnes povedali, vaše záväzky do budúcnosti. Môžete rátať s hlasmi portugalských socialistov. Môžete však rátať aj so vzťahom, ktorý bude vo vašom ďalšom funkčnom období určite lojálny, ale aj veľmi náročný.
<P>
Želám vám veľa šťastia a úspechov vo vašej práci.
<SPEAKER ID="213" NAME="Markus Ferber" AFFILIATION="PPE">
(DE) Vážená pani predsedajúca, pán predseda Komisie, pán úradujúci predseda Rady, dámy a páni, o čom je celé zajtrajšie hlasovanie? Je o robení toho, čo veľa ľudí v tomto Parlamente nemôže robiť a iní nechcú robiť. V skutočnosti je to o preberaní zodpovednosti za Európu. Chcel by som upozorniť na jeden bod. Pán Barroso, som vám veľmi vďačný za to, že ste to znovu spomenuli vo svojom vystúpení. Je to o prebratí zodpovednosti za schopnosť Európy konať v ťažkom období s cieľom prekonať všetky problémy, ktoré sú predmetom oprávnenej kritiky zo strany občanov i tohto Parlamentu. Verím, že dnešná rozprava pomohla objasniť otázku o tom, na koho sa Európa môže a nemôže v budúcnosti spoľahnúť, keď príde na preberanie politickej zodpovednosti v nasledujúcich rokoch.
<P>
Rád by som však zdôraznil, pán Barroso, že na programe je, samozrejme, celý rad vecí, ktorými je potrebné sa zaoberať a vy máte v tejto oblasti veľký podiel zodpovednosti, pretože máte monopol na spúšťanie iniciatív na európskej úrovni.
<P>
Chcel by som sa zmieniť ešte o jednej veci, ktorá, ako sa mi zdá, v rozprave zatiaľ nebola pokrytá dostatočne podrobne. Je ňou poľnohospodárska politika. V tejto oblasti čelíme niekoľkým novým úlohám. Nestačí len jednoducho spomenúť fakt, že ministri poľnohospodárstva dospeli v jeseni minulého roka k uzneseniu. Nestačí, že sme spustili program komplexnej poľnohospodárskej reformy, pretože keď sa zmenia základné podmienky, musíte, samozrejme, prísť s vhodnou iniciatívou na pomoc poľnohospodárom v Európskej únii. Moja požiadavka je, aby ste sa s komisárkou pre poľnohospodárstvo osobne porozprávali a zdôraznili jej, že jej model nebude úspešný pri vedení tohto dôležitého sektora z krízy.
<P>
Sme pripravení, a to hovorím v mene mojich prítomných kolegov, prevziať zodpovednosť za Európu v záujme Európskej únie a európskych občanov.
<SPEAKER ID="214" NAME="Csaba Sándor Tabajdi" AFFILIATION="S&amp;D">
(FR) Vážená pani predsedajúca, pán Barroso, vo februári 2008, šesť mesiacov pred vypuknutím svetovej finančnej krízy, maďarský premiér navrhol zriadenie európskej inštitúcie na kontrolovanie a monitorovanie svetových finančných trendov. Žiaľ, Rada a vaša Komisia rozhodli o zriadení takejto inštitúcie až po vypuknutí svetovej krízy.
<P>
Pán Barroso, v akom štádiu sú prípravy tejto inštitúcie? Kedy začne táto inštitúcia pracovať?
<P>
Moja druhá otázka znie: za niekoľko uplynulých rokov Komisia nedosiahla žiaden úspech v boji proti presile veľkých obchodných reťazcov a neochránila ani poľnohospodárov, ani spotrebiteľov. Môžeme od Komisie očakávať konkrétne a účinné opatrenia?
<P>
Mojou treťou otázkou je: mliekarenský sektor v celej Európe postihla vážna kríza s veľmi vážnymi sociálnymi a politickými dôsledkami. Máte v úmysle zmeniť, upraviť neoliberálnu politiku, ktorú Komisia doteraz presadzovala a ktorá úplne zlyhala?
<P>
Mojou štvrtou otázkou je: mate ako kandidát na predsedu v úmysle zriadiť mechanizmus mediácie? Chcete znovu potvrdiť svoj zámer poveriť nového komisára, ktorý má na starosti základné práva, zodpovednosťou za historické národnostné menšiny, menšiny prisťahovalcov a Rómov?
<SPEAKER ID="215" NAME="Simon Busuttil" AFFILIATION="PPE">
(MT) Vážená pani predsedajúca, pán Barroso, veľa sa hovorí o finančných a hospodárskych problémoch. Dnes by som sa však chcel zamerať na občianske práva a občiansku Európu. Hovoríme o európskom občianstve, občianskych právach, slobode pohybu, boji proti kriminalite, posilnení bezpečnosti, boji proti terorizmu a spoločnej imigračnej politike. Všetko toto sa týka európskeho občana rovnako ako hospodárske a finančné problémy. Existujú však aj iné otázky, ktoré majú vplyv na každodenný život našich občanov a ktoré si preto zaslúžia, aby sme sa im venovali.
<P>
Máme plán, plán vytvoriť európsky priestor založený na spravodlivosti, slobode a bezpečnosti. Mali sme program z Tampere, Haagsky program a teraz máme Štokholmský program. Som presvedčený, že do tejto oblasti musíme vložiť novú energiu. Štokholmský program prinesie nové príležitosti. Okrem toho máme Lisabonskú zmluvu, ktorá udelí nové a dôležité právomoci a Parlamentu dá väčšiu úlohu v tejto oblasti. Dnes večer ste nám, pán predseda Barroso, povedali, že už čoskoro sa tejto oblasti bude venovať nie jeden, ale dvaja komisári. Bolo nám povedané, že pribudne komisár zodpovedný za vnútorné veci a imigráciu a ďalší komisár, ktorý bude mať na starosti spravodlivosť, ľudské práva a občianske slobody. Vytvorme partnerstvo, blízke partnerstvo Komisie a Parlamentu za Európu, ktorá bude Európou pre našich občanov, Európou brániacou práva našich občanov, ktorá bude chrániť slobody našich občanov a dozerať na ich bezpečnosť.
<P>
Áno, verím, že spolu môžeme pracovať na budovaní Európy pre našich občanov. Želám vám veľa šťastia v zajtrajších voľbách.
<SPEAKER ID="216" NAME="Zoran Thaler" AFFILIATION="S&amp;D">
(SL) Súhlasím s pripomienkami mnohých mojich kolegov, ktorí už hovorili, ale dovoľte mi položiť vám nasledujúce otázky, pán Barroso. Urobili ste inventúru svojho predchádzajúceho funkčného obdobia? Ste spokojný s tým, čo ste za uplynulých päť rokov dosiahli? Povedal by som, že áno a že preto sa opakovane uchádzate o predsedníctvo v Komisii. Som tiež zvedavý, či ste spokojný s tým, aký ste bol doteraz efektívny, pokiaľ ide o zabránenie finančnej, hospodárskej a sociálnej kríze. Môžete byť s čistým svedomím svedkom závratného nárastu počtu nezamestnaných, ktorý v Európskej únii teraz dosahuje milióny, a nehanebných odmien, ktoré sa vo finančnom sektore znovu vyplácajú tým, ktorí nás nielenže vtiahli do najhoršej krízy, akú si možno predstaviť, ale nás aj ohrozili chudobou?
<P>
Môžete nám dnes povedať, či budete vo vašom druhom funkčnom období konať inak? Budeme vidieť zhruba to isté alebo aj niečo nové? Je niečo, na čo by sme sa mali tešiť? Čo si myslíte, že musíte zmeniť na tom, ako pristupujete k práci?
<P>
Dovoľte mi položiť vám ešte jednu otázku - otázku, ktorej sa usilujete vyhnúť vo svojich politických usmerneniach. Očividne chcete viesť Komisiu Európskej únie, v ktorej žije 500 miliónov ľudí. Kde je tá ambícia a motivácia nášho veľkého spoločenstva, keď príde na otváranie dverí Európanom, ktorí sa k nemu chcú pripojiť? Aké ďalšie úsilie vynaloží vaša Komisia na urýchlenie tohto procesu? Ponúknete konkrétnu pomoc, t. j. skúsenosti a materiálne zdroje ústrednej vláde Bosny a Hercegoviny, aby ste jej pomohli nájsť spôsob ako dosiahnuť ciele a splniť kritériá, aby sa jej občania mohli voľne pohybovať po Európskej únii?
<SPEAKER ID="217" NAME="Gunnar Hökmark" AFFILIATION="PPE">
Vážená pani predsedajúca, pán Barroso dostane zajtra našu podporu nielen preto, že vás nominovalo všetkých 27 členských štátov, pán Barroso, a nielen preto, že musíme začať pracovať, ale aj preto, že ste predstavili široký politický program, ktorá pomenúva hlavné problémy našej doby. Samozrejme, máme na to rozličné názory.
<P>
Budeme od vás a vašej Komisie založenej na väčšine tohto Parlamentu žiadať iniciatívy, nie však tým, že sa budeme pokúšať zaujať menšinovú pozíciu, budeme diskutovať o vašich návrhoch, skúmať vaše návrhy a prijímať rozhodnutia založené na väčšine tohto Parlamentu. Tak funguje demokracia a tak fungujeme i my. Veríme nielen vám, ale aj tomuto Parlamentu. Len mi dovoľte povedať, že zajtrajšie hlasovanie proti bez alternatívy bude znamenať, že nemáte alternatívu. V čase, keď sa dovolávame činov, sú takí, ktorí chcú činy zastaviť. A musím povedať, že teraz, keď do zasadnutia v Kodani zostáva už len niekoľko týždňov, nie je zodpovedné konať tak, že nebudeme mať predsedu Komisie. V čase, keď sa musíme zaoberať všetkými tými opatreniami a právnymi predpismi pre finančné trhy, alternatíva hlasovania proti novej Komisii nie je zodpovedná. A konať spôsobom, že nemôžeme začať politický proces hospodárskej obnovy, keď sú ohrozené pracovné miesta po celej Európe, nie je zodpovedné.
<P>
Vážená pani predsedajúca, zajtrajšie hlasovanie je predovšetkým hlasovanie o postoji Európskeho parlamentu. My ako poslanci hovoríme, že chceme, aby mala Európa vo svete vedúce postavenie, no nikdy to nedosiahneme, ak nevieme zabezpečiť vedenie Európskej únie. Dáme vám našu podporu a preskúmame návrhy, budeme s vami diskutovať, pretože veríme v demokraciu a väčšine, ktorú v tomto Parlamente máme. Veľa šťastia zajtra.
<P>
(potlesk)
<SPEAKER ID="218" NAME="Erminia Mazzoni" AFFILIATION="PPE">
(IT) Vážená pani predsedajúca, dámy a páni, pán Barroso, po tejto rozprave som ešte viac presvedčená, že konám správne, keď podporujem návrh, ktorý predniesla Skupina Európskej ľudovej strany (kresťanských demokratov) na podporu vašej kandidatúry, a ako predsedníčka Výboru pre petície by som vám chcela ponúknuť môj skromný príspevok. Pán Barroso, schvaľujem vaše ciele a priority, ktoré ste vytýčili, ale dovoľte mi navrhnúť dve oblasti väčšieho zamerania, predovšetkým s ohľadom na to, čo nazývate koncom tejto hospodárskej a finančnej krízy.
<P>
Rovnako ako vy verím, že táto kríza je tiež, a predovšetkým, kríza našich hodnôt, základných hodnôt našej spoločnosti. V nadchádzajúcich piatich rokoch bude Európska komisia musieť riešiť veľké úlohy. Geopolitický rámec prešiel radikálnou zmenou. Rozvíjajúce sa krajiny, rozvíjajúce sa hospodárstva ako India, Brazília a Afrika v súčasnosti zohrávajú v reálnej ekonomike významnú úlohu. Na jednej stane nám to prináša nové príležitosti pre rast, kým na strane druhej nás to vystavuje riziku trhových hegemónií, ktoré by z dlhodobého hľadiska mohli vyvolať ešte viac chudoby.
<P>
V dôsledku toho je úloha Európy, jej civilizácie a múdrosti, nevyhnutná pre všeobecný a vyvážený rast a podporu dodržiavania občianskych práv. Predstavuje prirodzenú integráciu rôznych koreňov a kultúr. Mám na mysli naše korene, naše kresťanské korene, ktoré by mohli byť tým nástrojom, ktorým môžeme riešiť hodnotovú stránku tejto mimoriadne vážnej krízy, ale iba ak ich použijeme ako sprievodcu pri podpore rozvoja a integrácie práv a povinností každého človeka.
<P>
Na finančnej úrovni, pán Barroso, musíme zhodnotiť potrebu reformy menovej a fiškálnej politiky, aby sme zmiernili boj medzi našou menou eurom a starou nadvládou dolára, a tiež boj s rozvíjajúcimi sa menami Číny a Indie. Musíme dosiahnuť prísnejšiu reguláciu finančného trhu spolu so zákazmi špekulácií s energetickými komoditami, predovšetkým potravinovými komoditami, ktorých ceny môžu vyhladovať viacero krajín. Musíme priviesť financie späť k ich hlavnej úlohe, ktorou je slúžiť výrobe, a nahradiť alebo podporiť tradičné hospodárske odvetvia v krízou postihnutých regiónoch Európy daňovými stimulmi.
<P>
Pokiaľ ide o občiansku Európu, ktorú navrhujete rozvíjať zintenzívnením dialógu a šírením informácií, ako predsedníčky Výboru pre petície sa ma to osobne týka. Preto by sa tento výbor mal využiť, ak Parlament nadviaže na uznesenie, ktoré bolo prijaté v predošlom parlamentnom období.
<P>
Výbor pre petície je prvým bodom kontaktu medzi európskymi inštitúciami a občanmi. Hľadá riešenia, poskytuje vysvetlenia a podporuje kroky v reakcii na početné a rozličné sťažnosti zo strany európskych občanov. V tejto súvislosti vás, pán Barroso, žiadam, aby ste posilnili vzťahy medzi Komisiou, ktorú máte česť viesť, a výborom, ktorému predsedám, Výborom pre petície, a poverili tým osobitného komisára. Už ste avizovali vytvorenie dvoch nových komisárskych miest.
<P>
Európa, ktorá svoj pracovný program zameriava na svojich občanov, ako ste povedali, je Európa, ktorá musí tomuto výboru - ktorý je fórom, miestom, kde občianske práva majú hlas - poskytnúť väčšie práva a väčšiu dôstojnosť.
<SPEAKER ID="219" NAME="Sophie Briard Auconie" AFFILIATION="PPE">
(FR) Vážená pani predsedajúca, pán predseda Komisie, dámy a páni, prezrela som si usmernenia vášho programu a vítam vašu ambíciu v každej z hlavných oblastí politiky vrátane hospodárskej politiky - pri pokračovaní a vytváraní aktivít, pláne obnovy, sociálnej súdržnosti, environmentálnej politike a predovšetkým udržateľnom rozvoji, projektoch namierených na mladých ľudí, posilnení európskej obrany a pokračovaní silnej a udržateľnej poľnohospodárskej politiky.
<P>
Chválim vašu ambíciu mať víťaznú, zjednotenú a starostlivú Európu, akú chceme. Otázkou je však finančná situácia Európskej únie, ktorá sa týka všetkých vašich projektov. Únia musí mať na svoje ambície finančné zdroje. Niektorí naši kolegovia poslanci už tento bod zdôraznili. Podľa mňa je veľmi dôležité, pán Barroso, aby sme videli, že sa snažíte podporiť členské štáty, aby výrazne zvýšili svoje príspevky do rozpočtu Spoločenstva od roku 2014. Je pravda, že kríza v tejto chvíli vystavuje rozpočty členských štátov tlaku. Predsa však musíme hľadieť dopredu na obdobie po kríze a začať už teraz pracovať na rozpočte Spoločenstva, ktorý bude v súlade s potrebami európskych akčných plánov. Viem, že si uvedomujete túto potrebu, keďže ste ju vo svojom programe uviedli. Všetko, čo dnes zostáva, je, aby ste sa zaviazali zabezpečiť, že v budúcnosti my, Parlament a Rada, budeme mať zdroje potrebné na uplatňovanie našich politík.
<SPEAKER ID="220" NAME="Sandra Kalniete" AFFILIATION="PPE">
(LV) Chcela by som potvrdiť, že členovia Skupiny Európskej ľudovej strany z Lotyšska podporia kandidatúru predsedu J. M. Barrosa. Podporíme vás, lebo dúfame, že vy, pán Barroso, budete ako predseda Európskej komisie pokračovať v práci za spravodlivejšiu Európu. Myslíme si, že by sa mala dosiahnuť spravodlivosť medzi všetkými členskými štátmi, čo sa týka podpory poľnohospodárov, bez ohľadu na to, ako dlho sú členmi Európskej únie. Tiež očakávame, že prevezmete vedenie pri reforme spoločnej poľnohospodárskej politiky a pri zabezpečení možnosti spravodlivej hospodárskej súťaže pre všetky členské štáty. Žiadame vás, aby ste sa ujali vedenia pri ďalšej liberalizácii európskeho trhu služieb.
<P>
Európa sa z tejto krízy dostane úspešne, len ak svoju stratégiu založí na silnom jednotnom trhu a rovnakých podmienkach pre všetkých. Európske inštitúcie skutočne majú stabilizačnú úlohu pri prekonávaní krízy v tých členských štátoch, ktoré kríza postihla najvážnejšie, a Lotyšsko to vie. Rada by som tiež poďakovala Európskej komisii za to, že s nami spolupracuje. Jednotná európska mena dokázala svoju stabilizačnú funkciu v podmienkach tejto krízy. Pobaltské štáty si vytýčili cieľ vstúpiť do eurozóny, no v čase svetovej krízy je to veľmi ťažká úloha. Preto sa obraciame na Komisiu, aby podporila citlivý, flexibilný prístup k plneniu podmienok Paktu stability a rastu a maastrichtských kritérií primeraný tejto kríze. Som presvedčená, že skoršie začlenenie pobaltských štátov a všetkých európskych krajín do eurozóny je v záujme Európy ako celku.
<P>
Vážený pán predseda, žiadame vás o rýchlejší postup pri tvorbe spoločnej politiky v oblasti energie na zníženie závislosti Európy od monopolov. Želám vám, aby zajtrajšie hlasovanie bolo pre vás úspešné.
<SPEAKER ID="221" NAME="Damien Abad" AFFILIATION="PPE">
(FR) Vážená pani predsedajúca, pán Barroso, ako člen francúzskej delegácie Európskej ľudovej strany (kresťanských demokratov) a ako zástupca francúzskej politickej strany Nouveau Centre, ktorá sa zrodila zo strany UDF, veľmi som sa vám dnes chcel priamo prihovoriť. Predovšetkým by som vám chcel pripomenúť podporu francúzskeho prezidenta a francúzskej vlády a pochváliť spôsob, akým ste prispeli k úspechu francúzskeho predsedníctva.
<P>
Pán Barnier a všetci moji parlamentní kolegovia z francúzskej strany UMP teraz očakávajú, že vaša Komisia sa bude zaoberať naším poslaním vybudovať politickú Európu, ktorá môže ovplyvniť veľké globálne úlohy budúcnosti, a bude sa na ňom podieľať.
<P>
Aby sa podarilo vybudovať takúto politickú Európu, pán Barroso, je podľa nás potrebné vyhnúť sa dvom pasciam. Prvou je prezentácia hospodárskej súťaže ako absolútnej a neprekonateľnej dogmy. Áno, Európa potrebuje priemyselnú politiku, poľnohospodársku politiku, politiku v oblasti energie alebo energetickú politiku, ktorá presadzuje nové technológie, rovnako ako potrebuje politiku hospodárskej súťaže.
<P>
Druhou pascou, ktorej sa treba vyhnúť, je premena tejto Komisie na obyčajný generálny sekretariát Rady. Potrebujeme Komisiu, ktorá je silná, ktorá predkladá návrhy, ktorá inovuje a poháňa túto európsku integráciu. A tak napriek výhradám, ktoré vyjadrila moja vlastná politická strana vo Francúzsku, chcem dnes podporiť váš program a sprevádzať vás na tejto zmysluplnej ceste, na ktorú, ako sa zdá, sa chcete vydať, v neposlednom rade v rámci trvalo udržateľného rozvoja a boja proti zmene klímy.
<P>
Na zabezpečenie toho, aby bolo moje hlasovanie a hlasovanie niekoľkých mojich parlamentných kolegov, ktorí ešte majú nejaké otázky, čo najlepšie podložené informáciami, chcel by som v tomto Parlamente prijať dva pevné záväzky. Prvým je zaviesť naozaj zmysluplnú politiku v prospech našich priemyselných odvetví, našich regiónov a všetkého, čo vytvára európsku identitu.
<P>
Druhým záväzkom je urobiť pokiaľ možno všetko na zabezpečenie toho, aby európsky model bol taký, ktorý najlepšie zosúladí trhové hospodárstvo s požiadavkou na solidaritu medzi členskými štátmi, regiónmi a obyvateľmi.
<P>
Pán Barroso, dnešní mladí ľudia potrebujú Európu, ktorá ich podporuje v globalizácii a ktorá stelesňuje novú nádej. Ako najmladší z francúzskych poslancov EP som plne presvedčený, že títo mladí ľudia chcú Európu, ktorá ich bude chrániť a ktorá im ponúkne novú ambíciu. Našou úlohou v budúcnosti je budovať Európu spoločne. Rátam s vami rovnako, ako vy môžete rátať so mnou.
<SPEAKER ID="222" NAME="Czesław Adam Siekierski" AFFILIATION="PPE">
(PL) Vážená pani predsedajúca, Európa je zjednotená. Je to Európa mieru, slobody a demokracie. Dodržiavame ľudské práva a chceme realizovať program sociálneho trhového hospodárstva - program, ktorý kladie ľudí do centra našej pozornosti. Európa je však aj rôznorodá. Máme viaceré veľmi chudobné regióny, a preto potrebujeme pravú politiku súdržnosti. Spoločná poľnohospodárska politika vlastne sankcionuje dve Európy - starú a novú. To si vyžaduje zmeny a vytvorenie pravej, jednotnej a súdržnej Európy. Vy, pán predseda, to viete najlepšie. Aké opatrenia plánujete v tejto oblasti prijať, aby sa táto situácia zmenila?
<SPEAKER ID="223" NAME="Hannu Takkula" AFFILIATION="ALDE">
(FI) Vážená pani predsedajúca, vážený pán predseda Barroso, podľa mňa ste dosiahli ohromný úspech vo funkcii predsedu Komisie. Je ľahké kritizovať, ale musíme vyjadriť uznanie tam, kde je zaslúžené. Viesť 27 rôznych krajín v pluralistickej Európe je náročná úloha a vy ste to robili dobre. Boli ste vyvažujúcim článkom medzi veľkými a malými krajinami, takže v tejto súvislosti by som si chcel požičať slová predsedu našej strany, fínskeho premiéra Mattiho Vanhanena, ktorý povedal, že ste si ďalšie funkčné obdobie zaslúžili. Veľmi podporujem vaše ďalšie funkčné obdobie a budem za to hlasovať. To, čo ste za päť rokov dosiahli, hovorí samo za seba. Podľa mňa už neexistuje potreba návrhov nových programov, pretože skutky hovoria samy za seba a ja dúfam, že aj fínsky komisár Olli Rehn sa v budúcej Komisii bude tešiť dobrej a silnej pozícii. Najdôležitejšie zo všetkého však je to, že zajtra budeme hlasovať za to, aby ste mohli zostaviť novú Komisiu. Želám vám veľa úspechov.
<SPEAKER ID="224" NAME="Ulrike Lunacek" AFFILIATION="Verts/ALE">
Vážená pani predsedajúca, pán Barroso dosť často hovoril o neobyčajnej dobe, v ktorej žijeme, dôležitých problémoch, ktorým čelíme, a vodcovstve, ktoré má EÚ prejaviť v oblasti finančného trhu.
<P>
Pán Barroso, je tu však jedna vec, na ktorú by som sa vás chcela opýtať - spomínate to v prejave, ktorý ste nám predniesli - a to vlastné finančné zdroje Európskej únie. Nehovoríte, odkiaľ by mali pochádzať.
<P>
V tejto súvislosti existuje jedna otázka, ktorú som vám položila na vypočutí, ktoré sme mali so Skupinou zelených/EFA minulý týždeň. Žiaľ, nedostala som od vás odpoveď, dúfam, že ju dostanem teraz. Moja otázka znie: čo daň z finančných transakcií?
<P>
Dokonca to teraz navrhol aj pán Sarkozy a hovoria o tom aj pán Steinmeier a iní. Belgicko a Francúzsko už majú právne nástroje na jej zavedenie, tak začnite diskutovať a vyvíjať tlak s cieľom vypracovať návrh Komisie o dani z finančných transakcií.
<SPEAKER ID="225" NAME="Nikolaos Chountis" AFFILIATION="GUE/NGL">
(EL) Vážená pani predsedajúca, dvakrát som počúval pána Barrosa, raz na plenárnej schôdzi a raz na konferencii s Európskou zjednotenou ľavicou a čítal som jeho plány.
<P>
Mám jednu konkrétnu pripomienku. Poznáme názor pána Barrosa na modifikované politické ciele. Nepoznáme však jeho stanovisko k modifikovaným výrobkom. Znamená to, že dovoz a marketing kontaminovaných výrobkov budú v Európe tolerované?
<P>
Kým pán Barroso vo všeobecnosti tvrdí, že presadzuje nové myšlienky, ktoré Európa potrebuje, v podstate presadzuje a navrhuje tie isté neúspešné neoliberálne recepty, ktoré v Európe viedli k recesii, nezamestnanosti a vážnym sociálnym nerovnostiam.
<P>
Tento prístup, čím myslím váš prístup, pán Barroso, a prístup vašej Komisie naštrbili dôveru európskych občanov vo vedenie Európskej únie, čo sa jasne odrazilo v uplynulých voľbách obrovským počtom európskych občanov, ktorí sa volieb nezúčastnili.
<P>
A na záver, keďže voláte každého, kto nesúhlasí s vaším programom, antieurópanom, nebudú vás počúvať všetci Európania, predovšetkým tí, ktorí chcú inú Európu, a preto podľa mňa nie ste vhodný kandidát na túto pozíciu, pán Barroso.
<SPEAKER ID="226" NAME="Barry Madlener" AFFILIATION="NI">
(NL) Vážený pán Barroso, nepodarilo sa vám získať podporu Skupiny Pokrokovej aliancie socialistov a demokratov v Európskom parlamente ani Skupiny zelených/Európskej slobodnej aliancie - ktorá vlastne vystupuje vo váš prospech. Budú to veľmi napínavé voľby. Ak sa na to pozriem, môžete rátať približne s polovicou hlasov, takže každý hlas je dôležitý. Chceli by ste, samozrejme, aj náš hlas, hlas druhej najväčšej holandskej strany v Parlamente, Strany za slobodu. Sme pripravení dať vám náš hlas, ale musíte sľúbiť, že zastavíte rokovania s Tureckom, zabezpečiť, že Holandsko už nebude najväčším čistým prispievateľom do tejto byrokratickej EÚ, a pracovať na Európe suverénnych členských štátov namiesto federálneho superštátu, o ktorý sa usilujete. Pozývam vás, aby ste nás dnes o 22.00 navštívili a prediskutujeme to. Ktovie, môžete dať tieto sľuby, získať našu podporu a byť schopný pokračovať vo svojej práci - ibaže celkom iným spôsobom, ako tomu bolo za uplynulých päť rokov.
<SPEAKER ID="227" NAME="Brian Crowley" AFFILIATION="ALDE">
Vážená pani predsedajúca, v prvom rade by som chcel zaželať pánovi Barrosovi všetko dobré v zajtrajších voľbách. Žiaľ, zastával som názor, že voľby sa mali uskutočniť v júli, aby sa zabránilo vzniku medzery neistoty. Napriek tomu si myslím, že politický program, ktorý ste vytvorili, pán Barroso, jasne naznačuje druh vízie a myšlienok, ktoré máte, aby sa veci vrátili späť do správnych koľají.
<P>
Možno mojou najväčšou výzvou - okrem toho, aby ste sa častejšie vracali do Parlamentu - je, že by ste mohli byť trochu kritickejší voči vládam, keď si neplnia svoje záväzky. Ak sa totiž pozrieme na lisabonskú stratégiu, 90 % lisabonskej stratégie sa nepodarilo uskutočniť, lebo členské štáty nedokázali prijať opatrenia na to, aby sme sa v budúcnosti stali najkonkurencieschopnejším a najdynamickejším hospodárstvom.
<P>
Viem, že je ťažké pokúsiť sa presne určiť jeden konkrétny štát. Neodvážil by som sa to urobiť, ale ak pôjdeme príkladom a ak budeme komunikovať nápady medzi Parlamentom a Komisiou o spôsoboch obnovy rastu a o inovačných prístupoch v rámci nového hospodárstva, potom aj členské štáty musia priložiť ruku k dielu a prijať potrebné opatrenia.
<P>
A na záver, zarmucuje ma, že v čase, keď celý svet trápia nebývalé hospodárske ťažkosti, keď našu Európu vidia ako vodcu, pokiaľ ide o reguláciu bankového sektora a iných podobných oblastí, sme stratili príležitosť pre infantilné politické hry medzi istými skupinami.
<SPEAKER ID="228" NAME="Raül Romeva i Rueda" AFFILIATION="Verts/ALE">
(ES) Vážený pán Barroso, hovorí sa o vás ako o majstrovi ochrany životného prostredia a ja vám k tomu blahoželám.
<P>
V skutočnosti sme minulý týždeň dostali dobrú správu, lebo sa konečne rozhodlo, že tuniak modroplutvý, ktorému hrozí vyhynutie, bude chránený zaradením na zoznam druhov chránených dohovorom CITES. V tejto súvislosti žiadam, aby sa z tejto dočasnej podpory stala trvalá podpora.
<P>
Problémom a svetovým paradoxom v tomto všetkom je, že práve neoliberálne stratégie, o ktoré ste sa doteraz zasadzovali, nás doviedli do tejto situácie, pretože sú to stratégie, ktoré, jednoducho povedané, privatizujú zisk a zoštátňujú náklady.
<P>
V tejto súvislosti stojíme pred vážnym problémom so životným prostredím. Roky dotujeme lodné flotily, ktoré pustošia naše moria a ktoré sú presne v tejto súvislosti kontexte v mnohých prípadoch spoločne zodpovedné za katastrofu. Teraz žiadajú peniaze na prekonanie situácie, ktorú sme spôsobili.
<P>
Je to absurdné a demokraticky naozaj ťažko obhájiteľné. Nemôžeme sa dopúšťať takýchto chýb s peniazmi našich občanov.
<P>
Preto žiadame revíziu spoločnej politiky rybného hospodárstva výslovne založenú na týchto nových zásadách.
<SPEAKER ID="229" NAME="Pat the Cope Gallagher" AFFILIATION="ALDE">
Vážená pani predsedajúca, som naozaj presvedčený, že pán Barroso zajtra získa ďalší päťročný mandát ako budúci predseda Komisie. Verím, že je tým pravým človekom pre túto prácu, a jeho výsledky sú impozantné.
<P>
Rovnako verím, že EÚ bude fungovať efektívnejšie, ak v našej krajine bude prijatá Lisabonská zmluva. Tí, ktorí sú v Írsku proti tejto zmluve, šíria osočujúce informácie o tom, že minimálna mzda bude 1,84 EUR.
<P>
Ľudia hovoria o zelených výhonkoch signalizujúcich oživenie európskeho hospodárstva. Ratifikácia Lisabonskej zmluvy je sama osebe dobrým znamením. Spoločenstvo investorov a ľudia, ktorí vytvárajú pracovné miesta, chcú, aby bola Lisabonská zmluva schválená.
<P>
Skutočnosť, že my v Írsku sme si od posledného referenda zabezpečili právo menovať v budúcnosti jedného člena Európskej komisie, je vážna zmena. Okrem toho sú dôležité aj právne záruky vzťahujúce sa na neutralitu, dane, právo na život, vzdelanie a rodinu.
<P>
Tieto záruky sú pre nás dôležité. Protokoly sú rovnaké ako Zmluva a Írsko, samozrejme, potrebuje Európu a Európa potrebuje Írsko.
<P>
(GA) Želám vám zajtra veľa šťastia.
<SPEAKER ID="231" NAME="Martin Ehrenhauser" AFFILIATION="NI">
(DE) Vážená pani predsedajúca, Európska únia trpí vážnym demokratickým deficitom. Žiaľ, v tejto súvislosti sa za posledných päť rokov pod vedením pána Barrosa nič nezmenilo. Počas jeho funkčného obdobia sme sa ocitli vo veľmi vážnej hospodárskej kríze a je jasné, že všetky varovania, ktoré sa vzťahovali na nestabilitu finančného systému, boli jednoducho ignorované. K týmto varovaniam určite došlo. Pán Barroso vo svojom prejave hovorí o potrebe zmeniť architektúru finančného systému a reformovať systém bonusov pre manažérov. Chcel by som jasne povedať: pán Barroso, to bolo vašou úlohou počas uplynulých piatich rokov a neurobili ste to. Z tohto dôvodu vaše ďalšie funkčné obdobie vo voľbách nepodporím.
<P>
Ja osobne by som chcel vidieť mladého predsedu Komisie, ktorý sa chopí tejto funkcie s množstvom tvorivosti, s odvahou robiť podstatné zmeny a predovšetkým s nezávislosťou. Niekoho, kto premení Európu na pravú demokraciu. Som si istý, že Európa potrebuje novú atmosféru optimizmu a k tomu určite nedôjde s pánom Barrosom, ale iba bez neho.
<SPEAKER ID="232" NAME="Zoltán Balczó" AFFILIATION="NI">
(HU) Ďakujem vám za túto príležitosť prehovoriť. Chcel by som pánovi predsedovi Barrosovi položiť dve otázky. Prvá je takáto: vo svojom prejave ste svoju politickú budúcnosť jasne spojili s nadobudnutím platnosti Lisabonskej zmluvy. Znamená to tiež, že ak zajtra budete zvolený a Lisabonská zmluva v írskom referende nebude prijatá, odstúpite?
<P>
Moja druhá otázka znie takto: vyhlásili ste vojnu národnému egoizmu, ktorý podľa vašej definície vyviera zo strachu a mení sa na extrémizmus. Moja otázka znie: kto rozhodne, či sa ľudia, organizácie alebo strany podieľajú na tejto škodlivej činnosti? Alebo je to o tých, ako v našom prípade, ktorých cieľom je podporiť národné povedomie a nevyhnutné udržanie národného sebaurčenia? Inými slovami, môžeme tu v Európe na základe toho hovoriť o národných kultúrach, jazykoch a rozmanitosti?
<SPEAKER ID="233" NAME="José Manuel Barroso" LANGUAGE="FR">
Vážená pani predsedajúca, rád by som začal procedurálnou záležitosťou. Chcel by som povedať nezávislým poslancom, že som nenavštívil ich skupinu, pretože ma nepozvali. Nič viac na tom nie je. Samozrejme, s niektorými z týchto poslancov sa v názoroch veľmi rozchádzame a s inými tiež, ale navštívil som všetky skupiny, ktoré ma pozvali, všetky legitímne vytvorené skupiny. Išiel som tam demokraticky diskutovať. Mám rád demokratickú diskusiu. Majme v tejto veci celkom jasno.
<P>
Pokúsim sa rýchlo odpovedať na veľký počet otázok. Navyše vidím, že poslanci tu už nie sú, aby si ma vypočuli, ale budem sa aj tak snažiť.
<P>
Začnem problematikou bonusov, teda poslednou otázkou. Chcel by som upozorniť na skutočnosť, že na konci roku 2004 Komisia - moja Komisia - prišla s odporúčaním o nadmernom odmeňovaní nielen v bankách, ale aj v celom hospodárskom systéme. Žiaľ, v tom čase nášmu odporúčaniu nikto nevenoval pozornosť.
<P>
Som rád, že otázka bonusov a nadmerného odmeňovania sa teraz stáva prioritou a dúfam, že budeme schopní nájsť riešenie na základe, dodal by som, návrhov, ktoré sme predložili Rade. Na stole sú odporúčanie, ale aj záväzná časť Smernice o kapitálových požiadavkách.
<P>
Veľa otázok bolo zameraných na energetickú bezpečnosť: napríklad od pána Saryusza-Wolského, pána Marinesca a iných. Energetická bezpečnosť bola v skutočnosti jednou z hlavných priorít tohto kolégia a aj ja mám v úmysle zahrnúť ju medzi priority budúcej Komisie, ak dostanem súhlas tohto Parlamentu, keďže Európania dvíhajú zrak ku Komisii, a nielen Európania v Únii. V čase problémov medzi Ruskom a Ukrajinou sa prezident Putin rozhodol zavolať mi, aby ma o tom probléme konkrétne informoval. Viete, koľko času a energie sme v Komisii spolu s ďalšími partnermi vložili do hľadania riešenia tohto problému, ktorý sa týkal Ruska a Ukrajiny, ale ktorý mal následky pre európskych spotrebiteľov.
<P>
Osobne mi veľmi záleží na týchto veciach. Dodal by som, že preto sme zaviedli program tvorby prepojení v pobaltských štátoch, a práve preto Komisia prelomila ľady vo veci plynovodu Nabucco - a aby nám bolo jasné, celé to uviazlo na bode mrazu. Zahrniem preto tieto otázky medzi hlavné priority Komisie, no v skutočnosti existuje odpor voči vytvoreniu ozajstného vnútorného trhu s energiou. Dúfam, že v ďalšom funkčnom období s vašou podporou prekonáme tento odpor, ktorý - buďme úprimní - ešte stále existuje, aby sme v Európe mohli vybudovať skutočne integrovaný trh s energiou.
<P>
Môžete sa na mňa v Komisii spoľahnúť, že budem nekompromisný pri obrane európskeho záujmu. O to viac, pretože som presvedčený, že tento problém energetickej bezpečnosti je tiež veľmi dôležitý v otázke boja proti zmene klímy.
<P>
Poviem to zas, najmä pre členov Skupiny zelených/Európskej slobodnej aliancie: vždy je možné mať väčšie ambície, ale úprimne sa domnievam, že by sme mali privítať skutočnosť, že Európska únia, ktorá koná na základe návrhu Komisie, je priekopníčkou boja proti zmene klímy. Je jasné, že následne by sme nemali súhlas všetkých členských štátov bez práce - toto chcem poznamenať - predsedníctva pani Merkelovej a potom predsedníctva pána Sarkozyho, keďže aj oni na tomto pracovali, a je len správne uznať to. Všetky členské štáty sa snažili, ale bolo to na základe ambicióznych návrhov Komisie, že sme boli schopní viesť tento boj proti globálnemu otepľovaniu. Veľmi sa spolieham na vašu prácu, aby sme mohli udržať Európu v predvoji tohto boja.
<P>
Pokiaľ ide o sociálne otázky, už som svoje povedal. Prijal som už niekoľko veľmi konkrétnych záväzkov v otázkach vzťahujúcich sa na vysielanie pracovníkov a na problémy týkajúce sa verejných služieb. Budem chcieť s vami pracovať na týchto princípoch, ktoré som spomenul a ktoré som dnes veľmi jasne pomenoval: proti sociálnemu dampingu, za sociálne trhové hospodárstvo.
<P>
Som si dobre vedomý, že toto je zaujímavá ideologická diskusia, ale domnievam sa, že my v Európe poznáme odpoveď. Potrebujeme vnútorný trh - je to naša silná stránka - a zároveň vysokú dávku sociálnej súdržnosti. Toto je európsky výtvor, je to prínos. V citácii, ktorú som uviedol na začiatku svojho dokumentu, som citoval veľkého súčasného európskeho historika Tonyho Judta, ktorý prednáša na newyorskej univerzite. Povedal: "Spojené štáty možno majú najsilnejšiu armádu na svete, Čína možno predáva lacnejšie tovary, ale iba Európa má model, ktorý môže slúžiť ako inšpirácia pre zvyšok sveta."
<P>
Toto 21. storočie by pokojne mohlo byť storočím Európy. Som o tom presvedčený. Som presvedčený, že túto globalizáciu môžeme zvládnuť nie silou, ale inšpiráciou. Máme sociálne trhové hospodárstvo, ktoré nie je vlastníctvom kresťanských demokratov ani sociálnych demokratov, a ani liberálov. Bolo vytvorené Európou najmä po druhej svetovej vojne. Nielen európsky integračný proces, ale aj toto sociálne trhové hospodárstvo bolo zamerané na kombináciu voľných trhov, otvorených trhov.
<P>
Európa je svetovou vývoznou veľmocou. My Európania preto musíme odmietnuť protekcionizmus a zároveň musíme presadiť európsky model sociálneho dialógu, európsky model sociálneho zabezpečenia. Keď počujem istých "popieračov" - "milovníkov krízy" - hovoriť, že teraz všetko ovládajú Američania a Číňania, hovorím im: nech je, ako chce, ale čo robí prezident Obama? Prezident Obama sa teraz pokúša - želám mu všetko dobré - zaviesť celoštátny systém zdravotnej starostlivosti, ktorý my prakticky všade v Európe máme, s niekoľkými rozdielmi. Sú to práve Američania, kto sa teraz necháva inšpirovať európskym modelom. Čo robia Číňania? Uvažujú teraz - s dodatočným cieľom zvýšenia dopytu - o zavedení systému sociálneho zabezpečenia a ja som presvedčený, že tento systém budú mať, lebo táto krajina bude prosperovať, a tento rast prosperity v Číne je prospešný pre celý svet.
<P>
Čo dnes robia Američania a iné veľmoci? Začínajú s nami hovoriť o boji proti zmene klímy. Jasne si spomínam, že keď sme s nimi v minulosti hovorili, Američania kategoricky odmietali prijať akékoľvek záväzky viazané na konkrétny cieľ v boji proti zmene klímy.
<P>
Ako vidíte, nemôžem byť taký pesimistický ako niektorí z tých, ktorí tu dnes prehovorili. Samozrejme, máme v Európe problémy, problémy so súdržnosťou. Pokiaľ ide o politickú vôľu, musíme intenzívnejšie pracovať na dosiahnutí väčšej súdržnosti. Máme tiež veľmi jasný problém, sociálny problém, ktorý je najvážnejší zo všetkých: rast nezamestnanosti. Niečo si však ujasnime: nie je to Európa, nie je to Európska komisia, kto spôsobil túto finančnú krízu. Všetci viete, odkiaľ kríza prišla. Reagovali sme okamžite. Reagovali sme konkrétnymi návrhmi. Bol som v Spojených štátoch s francúzskym prezidentom v čase francúzskeho predsedníctva navrhnúť americkému prezidentovi začatie tohto procesu G20. Práve Európa podnietila túto reakciu.
<P>
V Camp Davide som povedal, že práve tak ako otvorené spoločnosti potrebujú právne normy, právne pravidlá, rovnakým spôsobom potrebujú pravidlá aj trhy, aby boli zákonné, vierohodné a etické. To je európske stanovisko.
<P>
V skutočnosti som presvedčený, že by sme mali byť hrdí na návrhy, ktoré sme predložili. Sú na stole. Dúfam, že budú prijaté a časom uvidíme, či je potrebné na nich ďalej pracovať.
<P>
Pokiaľ ide o životné prostredie, som presvedčený, že výsledky Komisie sú dobre známe. Niekto povedal, že chýba biodiverzita. Prečítajte si môj dokument a uvidíte, že tam je. Jeden poslanec tohto Parlamentu navyše pochválil naše opatrenia na ochranu tuniaka modroplutvého a ja mu za to ďakujem. Domnievam sa, že v tejto oblasti máme veľa k dobru.
<P>
Čo sa týka otázky pani Beňovej o základných právach, práve s cieľom vyslať nové znamenie o záväzku som sa rozhodol vytvoriť post komisára zodpovedného za základné práva a osobné slobody. Dodal by som, že tento návrh vyšiel z Európskeho parlamentu, hoci som už bol presvedčený o tejto veci. Komisár sa, samozrejme, bude zaoberať aj otázkou menšín a bude môcť informovať Výbor pre petície, ktorý tu bol spomenutý.
<P>
Domnievam sa tiež, že tak ako v systémoch jednotlivých štátov, kde je normálne mať ministra spravodlivosti a ministra vnútra, my by sme mali mať komisára zodpovedného za spravodlivosť a základné práva a slobody. Pribudne ďalší komisár - pretože aj toto musíme brať vážne, musíme tiež vidieť, že v Európe existujú problémy spojené s neistotou a že sú veci, ktoré môžeme robiť spolu s pridanou hodnotou Európy -, ktorý bude dozerať aj na ďalšie veci, ale vždy v rovnakom duchu: v duchu istoty, s plným rešpektom preukazovaným voči osobným slobodám a s plným rešpektom preukazovaným voči základným právam. Opakujem: toto utvára Európu.
<P>
Niekto hovoril o Guantáname. Bol som jedným z prvých, ak nie prvý politik vo vládnej funkcii, ktorý vyzval amerického prezidenta - bolo to počas rakúskeho predsedníctva -, aby zatvoril Guantánamo. Povedal som to verejne, pretože som presvedčený, že my Európania nesúhlasíme s protiteroristickou kampaňou, ktorá nerešpektuje základné práva, keďže tým sa vytráca morálna autorita. Pokiaľ ide o základné práva, domnievam sa, že hoci máme isté spory, neexistujú žiadne zásadné nezhody s niektorými poslancami, ktorí upozornili na túto otázku. Ja sám nepotrebujem od nikoho rady v tejto veci. Keď som mal šestnásť rokov, vydával som sa do ulíc našej krajiny bojovať proti diktatúre, proti koloniálnemu systému. Preto nepotrebujem rady, ako sa angažovať za dodržiavanie základných práv. V každom prípade vám ďakujem.
<P>
Čo sa týka otázky o Severnom Írsku - ďakujem, pani Doddsová. Je pravda, že sme vykonali veľa - diskrétnej - práce pre Severné Írsko. Zriadili sme špeciálnu pracovnú skupinu a v čase, keď ešte neexistoval dialóg medzi stranami, sme pomohli dosiahnuť toto zmierenie.
<P>
Pokiaľ ide o otázku, ktorú položil pán López Aguilar, áno, som presvedčený, že teraz je čas na novú ambíciu v sociálnej sfére. O tom niet pochýb. Máme problémy s nezamestnanosťou, ktorá je oveľa vyššia ako predtým. Ak sa pozrieme na štatistiky, je pravda, že kým neprišla finančná kríza, zamestnanosť všade rástla. Lisabonská stratégia, ktorú niektorí kritizujú, celkovo mierila dobrým smerom. Európa zaznamenala tvorbu pracovných miest a rast. Len v dôsledku finančnej krízy sme vo väčšine krajín vrátane vášho Španielska zaznamenali opačný vývoj. Práve svetová finančná kríza nás doviedla do inej situácie. Takže teraz, v situácii sociálneho strachu - nielenže sú ľudia nezamestnaní, ale sú aj takí, ktorí sa nimi v blízkej dobe pravdepodobne stanú - je zrejmé, že musíme investovať do sociálnej oblasti. Preto som žiadal novú ambíciu pre sociálnu sféru. Bol som presvedčený, že by bolo možné zjednotiť veľkú väčšinu Parlamentu okolo tejto priority. Stále tomu verím.
<P>
Pani in 't Veldová mi povedala, že som ju nepresvedčil. Veľmi ťažko sa necháte presvedčiť, pani in 't Veldová. Budem sa veľmi snažiť, ale poviem vám jednu vec. Budem sa vždy veľmi snažiť, ale nielen preto, aby som vás presvedčil, ale preto, lebo skutočne verím v základné práva, slobody a záruky. Domnievam sa, že Komisia zohráva v tejto veci úlohu nielen v legislatívnom zmysle, ale aj pokiaľ ide o signály, ktoré vysielame. Môžem vám povedať, že kedykoľvek sa vo svete vyskytne problém, napríklad Guantánamo, alebo keď sa stretnem s pánom Putinom, vždy sa ho opýtam: "Čo sa deje s vrahmi pani Politkovskej? Ako je možné, že systém, ako je ten ruský, najlepší bezpečnostný systém na svete, nikdy nenájde vrahov novinárov?" Položím otázku prezidentovi Putinovi tak, ako kladiem otázky premiérom. Dokonca aj čínskeho premiéra, vždy keď s ním hovorím, sa pýtam na ľudské práva. Dokonca sa pýtam japonského premiéra, prečo Japonsko opätovne zaviedlo trest smrti, keď už bolo vydané moratórium.
<P>
Preto je Komisia dôležitá, nielen pre legislatívu, ale aj pre signály, ktoré vysiela Komisia a predseda Komisie, také ako v čase krízy týkajúcej sa kresieb v Dánsku, kedy som jasne zastával a podporoval právo na slobodu prejavu. Som presvedčený, že v tomto môžeme nájsť zásadnú líniu pre dohodu.
<P>
Pán Abad položil niekoľko veľmi praktických otázok a ja mu chcem povedať, že podporujem jeho návrhy a som presvedčený, že sú dôležité. Som presvedčený, že v Európe potrebujeme priemyselnú základňu. Nechceme sťahovanie, ale je dôležité, aby sa táto priemyselná základňa prispôsobila novým obmedzeniam svetovej hospodárskej súťaže a predovšetkým hlavným úlohám vo vzťahu k zmene klímy a udržateľnejšiemu rastu. Domnievam sa, že máme prostriedky, aby sme to dosiahli. Preto navrhujem, aby v budúcnosti bolo do toho vložených viac zdrojov na európskej úrovni.
<P>
Čo sa týka otázky súvisiacej s rozpočtom, ktorú niekto položil, pokúsme sa najmä dosiahnuť konsenzus o hlavných zásadách. Domnievam sa, že by bolo chybou začať hovoriť o sumách pre budúci rozpočet. Vyvolalo by to rozkoly. Najskôr musíme zistiť, v čom spočíva európska pridaná hodnota a potom rozhodnúť, aké budú priority. Som však presvedčený, že výskum, inovácie a politika súdržnosti musia byť dôležitými prioritami, najmä keď myslíme na nové generácie. V záujme najmladšieho člena francúzskej delegácie dúfam, že mladí ľudia v tomto Parlamente toto hnutie podporia.
<P>
Niekto mi položil otázku o celosvetovej finančnej dani, o dani z finančných pohybov. Ak bude celosvetová, je jasné, že ju podporím. Myslím, že by to bol výborný nápad, ale v každom prípade si ujasnime, že nevidím žiadny zmysel v rušení finančných služieb, ktoré teraz v Európe máme, či už v Londýne, Frankfurte alebo Paríži. Sme svetoví lídri v oblasti finančných služieb. Aký zmysel má prenechať vodcovstvo Dubaju? Neviem, aký zmysel by to malo. Ujasnime si to. Ak by však existovala celosvetová daň z finančných transakcií, myslím, že by to bol výborný nápad. Som presvedčený, že už existuje celkom dosť dôvodov za, napríklad: predchádzať hladu vo svete, pretože je hanebné, čo sa deje v 21. storočí, pomôcť Európe dosiahnuť ciele tisícročia a bojovať za väčšiu solidaritu v Európe. Možno to neviete, ale navrhol som Rade, aby sme zvýšili kapacity, ktoré v Európe máme na poskytovanie potravinovej pomoci, pretože v Európe sú chudobní ľudia a ľudia, ktorí sa stali chudobnými len nedávno, ale bolo to zamietnuté. Toto sú teda mnohé dôvody na daň za predpokladu, že bude naozaj celosvetová a že nenaruší konkurencieschopnosť Európy.
<P>
Na záver by som vám chcel povedať niečo veľmi dôležité. Niektorí povedali: "Prečo by sme vás mali zvoliť? Ste jediný kandidát. Je to demokratické?" Sám som sa veľmi často čudoval, prečo som jediným kandidátom. Úprimne si myslím, že pre mňa nebolo správne byť jediným kandidátom, lebo, nech nám to je jasné, keďže som jediným kandidátom, som aj jediný, na ktorého sa celý tento čas útočí, jediný kritizovaný. Zakaždým, keď ma porovnávate s vaším ideálnym kandidátom, pochopiteľne, prehrávam. Prehrávam s ideálnym kandidátom. Prehrávam s ideálnym kandidátom z každej skupiny. Európu však nebudujú ideálni kandidáti. Európa je cvičenie v zodpovednosti. Domnievam sa, že iný kandidát nie je z jednoduchého dôvodu - chýbala podpora, ktorú kandidát potrebuje na to, aby mohol byť kandidát. To je ten dôvod. Spomenutých bolo len niekoľko mien, ale ja som uspel v dosiahnutí konsenzu a som na to hrdý, lebo budovanie Európy je dnes, ako sme mohli vidieť v rozprave a ako všetci uznáte, mimoriadne zložité a mimoriadne ťažké cvičenie. Európa je veľmi rozmanitá. Existuje veľa obmedzení a veľa priorít, a tak som hrdý na to, že som kandidátom, ktorého podporila strana, ktorá vyhrala voľby, kandidátom, ktorý získal podporu demokraticky zvolených hláv štátov alebo predsedov vlád zo širokého politického spektra, a nevnímam to ako negatívum. Ukázalo sa, že nie som generálnym tajomníkom nikoho a že Komisia je nezávislá inštitúcia. Môžem vás o tom uistiť. Komisia, ktorej predsedám a ktorej predsedať naďalej budem, ak získam vašu podporu, bude nezávislá vo svojej nekompromisnej obrane všeobecného záujmu Európy.
<P>
Plne chápem, ako povedala pani Estrelová a iní, že podpora tých, ktorí budú chcieť stáť za mnou, nie je bianko šek. Som vďačný všetkým tým, ktorí ma podporili. Nemôžem ich všetkých vymenovať. Niektorí z nich sú stále tu. Som vám vďačný. Vaša podpora nie je bianko šek. Parlament si vysoko vážim.
<P>
Niektorí hovoria: "Máte príliš blízko k vládam". Zabúdate na jednu vec. Skôr ako som sa stal premiérom, bol som lídrom opozície, skôr ako som sa stal lídrom opozície, bol som poslancom portugalského parlamentu. Prvýkrát som bol zvolený do portugalského parlamentu, keď som mal 29 rokov. Som politik, nie som technokrat alebo byrokrat. Bránim parlamenty a chcem sa s vami zúčastňovať tejto debaty.
<P>
Preto vaše požiadavky môžu pomôcť mne a môžu pomôcť Komisii k lepšej práci. Toto plánujem robiť, ak získam vašu podporu.
<P>
(potlesk)
<SPEAKER ID="235" NAME="Predseda">
Rád by som poďakoval kandidátovi na predsedu Európskej komisie. Rovnako by som chcel poďakovať všetkým tu prítomným, ako aj rečníkom, ktorí vystúpili, za ich výnimočne živú diskusiu. Tiež by som chcel poďakovať pani Malmströmovej za to, že je s nami na tomto zasadnutí.
<P>
Vážené dámy, vážení páni, zavádzame nové zásady konania, nové inštitucionálne riešenia pre Európsku úniu. Pamätajte prosím, že kandidát na predsedu nám povedal o politickom smerovaní v nasledujúcich piatich rokoch. Urobil to tu v Parlamente, kde sa stretol so všetkými politickými skupinami. Poskytol nám informácie, ktoré sú veľmi dôležité tak pre nás, ako aj pre našich občanov. Po dnešnej dlhej, vyčerpávajúcej a múdrej diskusii budeme zajtra hlasovať.
<P>
(Predseda pokračoval v angličtine.)
<P>
Ešte raz vám veľmi pekne ďakujem, pán dezignovaný predseda. Bola to veľká príležitosť na predstavenie vášho politického programu a diskusiu v politických skupinách a aj na tomto plenárnom zasadnutí Parlamentu.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="992" NAME="Georges Bach  " AFFILIATION="PPE">
písomne. - (FR) Program pána Barrosa je ambiciózny a demonštruje neodolateľnú túžbu dať našej krízou zasiahnutej Európe injekciu, ktorú tak veľmi potrebuje. Podľa mňa by nebolo správne viniť pána Barrosa osobne za všetky problémy, ktoré charakterizovali predošlé obdobie. Hľadanie kompromisov v rozšírenej Komisii, v ktorej teraz rozhoduje 27 štátov, a riešenie finančnej a hospodárskej krízy na pozadí zložitej inštitucionálnej reformy určite prácu predsedovi Barrosovi vôbec neuľahčili. Prirodzene, človek by dúfal, že v tejto ťažkej dobe ho bude počuť hovoriť asertívnejším európskym hlasom. Domnievam sa však, že sa zo svojich chýb poučil a že v budúcnosti sa bude veľmi snažiť za Európu ako celok a za malé krajiny. Tým, že urobil sociálnu problematiku dôležitejšou časťou svojho programu, zdá sa, chce reagovať na ľudí Európy, ktorí túžia po sociálnejšej Európe. Myšlienka pravého partnerstva medzi Parlamentom a Komisiou je chvályhodná a je príležitosťou, ktorú treba využiť. Z toho dôvodu podporujem kandidatúru pána Barrosa, no táto podpora nie je bianko šek.
<SPEAKER ID="237" NAME="Diogo Feio  " LANGUAGE="PT">
Teší ma, že môžem povedať, že ako Portugalec a poslanec Európskeho parlamentu budem hlasovať za znovuzvolenie Josého Manuela Durãa Barrosa za predsedu Európskej komisie. Domnievam sa, že dôvodom podpory vlád a obnovenej dôvery tohto Parlamentu je jeho výkon počas súčasného mandátu, poznačeného takým množstvom politických, finančných a sociálnych ťažkostí, ako aj skúsenosti, ktoré získal v tejto funkcii.
<P>
Hlboko ľutujem to množstvo pokusov, z ktorých nie všetky boli otvorené a seriózne, zabrániť úspechu jeho kandidatúry a pripomínam, že neuspeli nielen z dôvodu neexistencie akejkoľvek dôveryhodnej alternatívy, ale aj pre ich nezmyselné argumenty. Je mi ľúto, že tejto ceste, ktorá je rovnako jednoduchá ako bezvýznamná, nedokážu odolať poslanci z našej vlastnej krajiny.
<P>
Dúfam, že druhá Komisia pána Barrosa dokáže skombinovať technické spôsobilosti s tým "niečím extra". Dúfam tiež, že bude skutočne rešpektovať a využívať zásadu subsidiarity a že si vyberie bezpečnú a pevnú cestu malých krokov, ktorú odporúčal Jean Monnet, a neosvojí si prístup založený na rýchlosti, ktorý veľa sľubuje, ale k skutočnému pokroku európskeho projektu a sna prispel len málom. Akokoľvek sa usilujeme dosiahnuť obzor, dostaneme sa tam len krok za krokom. Poďme správnou cestou.
<SPEAKER ID="238" NAME="João Ferreira  " LANGUAGE="PT">
To, o čo v týchto voľbách ide, je smerovanie EÚ v niekoľkých nasledujúcich rokoch. Súčasný predseda Komisie, ktorý sa uchádza o ďalšie funkčné obdobie, symbolizuje jeden možný smer. EÚ, ktorú reprezentuje, je o záujmoch veľkých hospodárskych skupín.
<P>
Je to EÚ nedemokratickej byrokracie, politického a ideologického konzervativizmu, zdôrazňovania a inštitucionalizácie hlbokých nerovností a vzťahov sociálnej, regionálnej a národnej nadvlády, militarizmu, vonkajšieho intervencionalizmu a inštitucionalizácie neoliberalizmu ako jediného prijateľného hospodárskeho systému. To však nie je a nikdy nebolo jediným možným smerovaním. Alternatívou k nemu je smerovanie k sociálnej Európe, Európe pracujúcich a ľudu. Je to EÚ, ktorá si cení demokraciu pre účasť celej spoločnosti bez toho, aby ju redukovala na formálnu reprezentačnú sféru. Je to EÚ, ktorá rešpektuje vôľu svojich občanov a ich demokraticky vyjadrené rozhodnutia a ktorá chráni verejné služby a práva pracujúcich ako základné nástroje sociálneho rozvoja a sociálnej súdržnosti. Je to EÚ slobodných, zvrchovaných štátov s rovnakými právami, ktorá podporuje a presadzuje ochranu prírody, mier a spoluprácu medzi národmi.
<SPEAKER ID="239" NAME="Ilda Figueiredo  " LANGUAGE="PT">
Vyhlásenie, ktoré pán Barroso ako kandidát na predsedu Komisie práve urobil, opätovne potvrdzuje základné piliere Európskej únie, ktoré poznáme. Rovnako potvrdzuje kapitalistickú, federalistickú a militaristickú integráciu Európy zakotvenú v Maastrichtskej zmluve a v Zmluve z Nice, čo navrhovaná Lisabonská zmluva hodlá dotiahnuť ešte ďalej.
<P>
V prípade pochýb sú tam jeho vyhlásenia o dôležitosti návrhu Lisabonskej zmluvy. V skutočnosti prichádzajú po nedemokratickom tlaku, ktorý vyvinuli európski lídri - ktorý videl - na írskych občanov, ktorí sú nútení mať nové referendum, ktoré sa uskutoční 2. októbra.
<P>
Hoci sa teraz snaží sľúbiť odčinenie vážnych útokov na sociálne práva a práva pracujúcich, ktoré Európska komisia, ktorej ešte stále predsedá, vykonala v predchádzajúcom funkčnom období, nikdy nepochopil problémy alebo príčiny súčasnej krízy kapitalizmu, ktorú zažívame. Vlastne navrhuje pokračovať v rovnakej politike, ktorá uprednostňuje voľnú hospodársku súťaž, militarizmus a záujmy hospodárskych a finančných skupín, konkrétne tých z najsilnejších krajín, čo bolo jasné, keď povedal, že sme majstrami globalizácie.
<SPEAKER ID="240" NAME="Lívia Járóka  " LANGUAGE="HU">
Vážený pán predseda, ako poslankyňa Európskej ľudovej strany by som chcela zaručiť predsedovi Barrosovi svoju podporu a vyjadriť nádej, že súčasná Európska komisia bude môcť pokračovať vo svojej práci, ktorú začala v angažovanosti za sociálnu integráciu Rómov. V tomto volebnom období sme dosiahli dôležité výsledky, najmä za posledné dva roky, ale v budúcnosti očakávame podstatne väčšiu angažovanosť a väčší zmysel pre iniciatívu od tohto orgánu, ktorý ako výhradný iniciátor legislatívy Spoločenstva môže byť hnacou silou v boji proti chudobe a vylúčeniu, ktoré postihujú najväčšiu menšinu v Európe - Rómov.
<P>
Dúfam, že vytvorenie portfólia nového komisára pre spravodlivosť, základné práva a občianske slobody podporí organizáciu Komisie robiť viac a koordinovanejším spôsobom. Rovnako dúfam, že predseda Barroso bude pokračovať v aktívnom presadzovaní svojho osobného záväzku voči rómskym záležitostiam, čo aj pri niekoľkých príležitostiach vyjadril, a že bude robiť maximum na zabezpečenie toho, aby hlavy štátov a vlád na seba prevzali aktívnejšiu rolu pri nachádzaní komplexného, uceleného programu, ktorý presiahne strany a volebné obdobia.
<P>
Sociálne problémy týkajúce sa Rómov i nerómov sú také vážne a následky nečinnosti sú také nebezpečné, že si nemôžeme dovoliť dopustiť apatiu a chybičky z predošlého obdobia. Očakávame okamžité, odvážne skutky a radikálnu zmenu postoja minulo-súčasného predsedu, a od Komisie očakávame, že bude vlajkovou loďou paneurópskej rómskej stratégie, ktorú je potrebné vytvoriť čo najskôr a ktorá bude založená na regulačných právnych predpisoch, stabilnom rozpočte a jasnom politickom záväzku.
<SPEAKER ID="241" NAME="Nuno Melo  " LANGUAGE="PT">
Ak existuje jedna vec, o ktorej žiadna zo strán nepochybuje, je to fakt, že prechádzame obdobím hospodárskej krízy, ktorá postihuje krajiny a sťažuje rozhodovanie vlád.
<P>
Preto je rozdiel, či máme riadnu Komisiu so zvoleným predsedom alebo provizórnu Komisiu, v ktorej sa definitívne rozhodnutie vždy odkladá na neskôr, lebo od toho závisí, ako účinne môže Európska únia bojovať s krízou.
<P>
So zreteľom na to sú argumenty tých, ktorí odmietajú zvolenie Josého Manuela Durãa Barrosa za predsedu Európskej komisie a snažia sa mu zabrániť, iba rétorické.
<P>
Inými slovami, tým, ktorí myslia a konajú týmto spôsobom, málo záleží alebo vôbec nezáleží na následkoch krízy, ale myslia len alebo takmer len na získanie výhod prostredníctvom nejakého stranícko-politického intrigánstva, ktorému by sme sa, aspoň za týchto okolností, mali vyhnúť.
<SPEAKER ID="242" NAME="Georgios Toussas  " LANGUAGE="EL">
Podpora pre pána Barrosa od konzervatívnych, liberálnych a sociálnodemokratických poslancov EP je dôsledkom jeho jednohlasného menovania ako jediného spoločného kandidáta všetkých vlád EÚ, tak neokonzervatívnych, ako aj sociálnodemokratických. Politika EÚ namierená proti pracujúcim nezávisí od osôb alebo predsedu Komisie. Určuje ju predovšetkým jej typický charakter imperialistickej únie kapitálu.
<P>
Politický program, ktorý predniesol pán Barroso, sumarizuje strategické ambície európskeho monopolného kapitálu a tvorí politický program, ktorý používajú politické sily európskej jednosmerky naprieč EÚ vrátane strán Nová demokracia a PASOK v Grécku bez ohľadu na to, či sú vo vláde alebo v opozícii.
<P>
Prvoradým cieľom tohto politického programu je preniesť bremeno krízy na pracujúcich a tým zabezpečiť, aby európske monopolné skupiny mohli slobodne chrániť a zvyšovať svoje zisky tak, aby mohli posilniť svoje postavenie ako svetoví imperialistickí súperi, keď kapitalistické hospodárstvo po recesii ožije. Tento cieľ bude do roku 2020 dosiahnutý prostredníctvom prispôsobenia sa novým podmienkam protirobotníckej Lisabonskej stratégie a prostredníctvom ešte podlejšieho útoku na prácu a mzdy pracujúcich a ich sociálne práva a práva v oblasti poistenia.
