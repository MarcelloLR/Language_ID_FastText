<CHAPTER ID="025">
Možnosti politík s cieľom dosiahnuť pokrok v oblasti európskeho zmluvného práva pre spotrebiteľov a podniky (stručná prezentácia) 
<SPEAKER ID="241" NAME="Predsedajúci">
Ďalším bodom programu je správa pani Wallisovej v mene Výboru pre právne veci k možnostiam politík s cieľom dosiahnuť pokrok v oblasti európskeho zmluvného práva pre spotrebiteľov a podniky.
<SPEAKER ID="242" NAME="Diana Wallis">
spravodajkyňa. - Už viac ako desať rokov hovoríme o európskom zmluvnom práve; teraz je čas konať, a ak vnútorný trh niekedy potreboval podporu z hľadiska dodatočných transakcií, teraz je ten správny čas.
<P>
Výbor pre právne veci je naklonený voliteľnému nástroju, druhému zmluvnému právu EÚ pre všetkých občanov a podniky. Domnievame sa, že by mohol pomôcť. Hovoríme však, že v ďalšom kroku budú prísne kritériá. Potrebujeme vysokú úroveň ochrany spotrebiteľa, vyššiu než v mnohých našich členských štátoch. Musí to byť ľahké a užívateľsky prijateľné pre malé a stredné podniky; vykonávanie obchodnej činnosti podľa tejto voliteľnej zmluvy im musí dodávať česť a nesmie dochádzať k porušovaniu vnútroštátneho práva.
<P>
Tento proces sa musí zakladať na dôkazoch, musia sa posúdiť jeho vplyvy a musí sa do neho úplne zapojiť Parlament a na tom základe, ako som už povedala, už nie je čas na rozprávanie a musíme sa pohnúť vpred. Niektorí sú nervózni a vravia, že máme jednoducho zrealizovať myšlienku súboru nástrojov. Tým, ktorí si to myslia, by som chcela povedať, aby boli veľmi opatrní, lebo mám podozrenie, že súbor nástrojov bez voliteľného nástroja by mohol v skutočnosti viac zasiahnuť do vnútroštátneho práva než súbor nástrojov s dobrovoľným voliteľným nástrojom, ktorý rešpektuje autonómiu strán a neporušuje vnútroštátne právo.
<P>
Na ceste vpred zistíme, čo ponúka preventívna spravodlivosť pre všetkých občanov a malé podniky EÚ; to nám naozaj poskytuje nástroj, ktorý znamená spravodlivosť pre rast. Dosť bolo rečí, teraz poďme vpred.
<SPEAKER ID="243" NAME="Raffaele Baldassarre" AFFILIATION="PPE">
(IT) V prvom rade by som chcel zablahoželať spravodajkyni pani Wallisovej za jej prácu a obsah jej správy, s ktorým úplne súhlasím.
<P>
Domnievam sa, že len voliteľný nástroj, ktorý sa prijme prostredníctvom nariadenia, môže primerane splniť ciele celej reformy európskeho zmluvného práva. Voliteľný nástroj by navyše nemal zosúladiť ani nahradiť vnútroštátne zmluvné práva, ale skôr fungovať popri nich ako alternatívny nástroj, ktorý ponúka zmluvným stranám možnosť slobodnej voľby.
<P>
Preto nesúhlasím s návrhmi predloženými tými, ktorí by radšej obmedzili rozsah tohto nástroja tak, aby sa uplatňoval len na zmluvy elektronického obchodu, lebo by to prinieslo umelý a predovšetkým nepotrebný rozdiel medzi transakciami na internete a osobnými transakciami.
<P>
Našou úlohou ako zákonodarcov nie je obmedzovať právnu povahu nariadenia na základe špekulácií alebo trhových predpovedí, ale skôr zabezpečiť právnu istotu a položiť základy spoločného právneho jazyka v oblasti obchodu.
<SPEAKER ID="244" NAME="Evelyn Regner" AFFILIATION="S&amp;D">
(DE) Predstava európskeho zmluvného práva je jednoznačne úžasná. Ale v konečnom dôsledku musí dať európskym občanom niečo pozitívne, inak je myšlienka európskeho zmluvného práva len umením pre umenie. Prečo sa správa začína tými najzraniteľnejšími stranami v tejto veci, teda spotrebiteľmi? Kľúčový prvok správy pani Wallisovej, čiže odporúčanie voliteľného nástroja, je, mierne povedané, neodôvodnenou požiadavkou pre spotrebiteľov. Mätie ich a z praktického hľadiska sa samotní spotrebitelia nikdy nebudú vedieť rozhodnúť, ktorého štátu zmluvné právo napokon využijú, ale rozhodnú to skôr ich náprotivky vo veci, najmä veľké podniky.
<P>
Tak či onak, teraz nie je čas hovoriť, že voliteľný nástroj je posledným slovom v tejto veci, ale namiesto toho by sme mali dôkladnejšie preskúmať aj iné možnosti - súbor nástrojov, o ktorom sa hovorilo, a zmluvné modely.
<SPEAKER ID="245" NAME="Jaroslav Paška" AFFILIATION="EFD">
(SK) Chcel by som poďakovať pani Wallis, je to odvážny krok. Neviem ako bude pokračovať ďalej, ale samozrejme treba sa snažiť o to, aby európski občania, európski obchodníci a európski spotrebitelia mali, povedal by som, rovnaké pravidlá. Aby mohli podľa rovnakých pravidiel nakupovať, obchodovať a viesť teda obchodné činnosti.
<P>
Z pohľadu zložitosti mechanizmu európskeho práva, národných legislatív, jeden systém, ktorý by bol voliteľný a ktorý by sa dal uplatniť naprieč celou Európskou úniou, je zaujímavým námetom, je to zrejme ale však sizyfovská robota, pretože narazíme zrejme na rozličné právne systémy, na výhrady právnikov, na jurisdikcie. Obávam sa, že to bude veľmi ťažko zavediteľné, ale však poďme na to, uvidíme.
<SPEAKER ID="246" NAME="Zuzana Roithová" AFFILIATION="PPE">
(CS) Hoci právne predpisy o dobrovoľnej zmluve môžu zapríčiniť právne problémy s ich uplatňovaním, predstavujú spôsob, ako sa zbaviť rôznych systémov zmluvného práva, ktoré sú jednou z príčin vysokého počtu zlyhania cezhraničných nákupov zo strany spotrebiteľov, pričom tento počet sa odhaduje na 60 %. Podnikatelia, žiaľ, čelia celému radu ďalších problémov. Nielen zmluvné právo nie je úplne zosúladené, ale ani spotrebiteľské právo. Sú tu veľké rozdiely medzi daňovými režimami a účtovnými normami. Platby často podliehajú mimoriadnym bankovým poplatkom a cezhraničnému použitiu digitálneho obsahu často bránia dôvody týkajúce sa poskytovania licencií. Spotrebitelia v 10 členských štátoch navyše nemôžu nájsť domácu ponuku prinajmenšom polovice zo 100 testovaných výrobkov, kým spotrebitelia v 13 členských štátoch našli cezhraničné cenové ponuky, ktoré boli aspoň o 10 % nižšie ako v ich vlastnej krajine. Preto podporujem návrh vydávať právne záväzné štandardizované dobrovoľné zmluvy preložené do všetkých jazykov. Zároveň by som chcela vyzvať Komisiu, aby začala zohrávať aktívnejšiu úlohu pri riešení nevyriešených naliehavých otázok s cieľom skoncovať s fragmentáciou vnútorného trhu.
<SPEAKER ID="247" NAME="Viviane Reding">
podpredsedníčka Komisie. - Aj ja by som chcela poďakovať spravodajkyni Diane Wallisovej, ako aj Hansovi-Petrovi Mayerovi a Sirpe Pietikäinenovej za vynikajúcu prácu na tejto dokumentácii.
<P>
Je celkom jasné, že v dôsledku svetovej hospodárskej krízy treba podporiť vnútorný trh. Potrebujeme vnútorný trh, ak chceme mať rast, tvorbu pracovných miest a inovácie. Aká je súčasná situácia? Len jeden zo štyroch podnikov obchoduje cezhranične a podniky, ktoré takto obchodujú, sa vo svojich operáciách obmedzujú len na niekoľko členských štátov. To znamená, že prichádzajú o možnosť využívať vnútorný trh.
<P>
Aké sú dôsledky pre spotrebiteľov? Ani tí nevyužívajú výhody vnútorného trhu. Veľa cezhraničných objednávok - až 61 % objednávok na on-line trhu - sa nevybaví z tohto dôvodu. To znamená, že máme vnútorný trh, ktorý nefunguje pre podniky ani spotrebiteľov. Preto Komisia začala konzultáciu o možnostiach politík v oblasti zmluvného práva a Parlament dnes v reakcii na ňu predkladá svoje stanovisko.
<P>
Vidíme, že zlyhania vnútorného trhu čiastočne zapríčinili rozdiely vo vnútroštátnom zmluvnom práve. Zhodujeme sa na tom, že sú aj iné príčiny tohto zlyhania, ale naše najnovšie prieskumy Eurobarometer nasvedčujú tomu, že prekážky týkajúce sa zmluvného práva sú na prvom mieste spomedzi jedenástich prekážok, ktoré bránia transakciám medzi podnikmi a spotrebiteľmi. Preto sa musíme zbaviť týchto prekážok, jednej za druhou, a začíname teraz zmluvným právom.
<P>
Mimochodom, Parlament o tomto diskutuje už desať rokov, ale odborníci zvonku o tom diskutujú už 30 rokov. Takže, všetka práca, ktorá bola urobená s cieľom analyzovať a predložiť návrhy, je už hotová. Nikdy sme to nevyužili. Preto súhlasím so spravodajkyňou, že je čas konať a zistiť, čo pozitívne môžeme urobiť.
<P>
Zohľadnila som posúdenie správy o možnostiach politík uvedené v zelenej knihe a podporu inovačného riešenia voliteľného nástroja, čo neznamená zosúladenie, ale znamená to dať možnosť voľby spotrebiteľom a podnikom v tom, že môžu mať systém vzťahujúci sa na celú Európu. Vidím aj podporu nástroja uplatniteľného na transakcie medzi podnikmi a spotrebiteľmi aj transakcie medzi podnikmi, ktorá sa prikláňa k hmotnej podstate vzťahujúcej sa na kúpne zmluvy, zmluvy o poskytovaní digitálneho obsahu a niektoré zmluvy o poskytovaní služieb. Pozorne som si vypočula, čo hovorí Parlament, konkrétne to, že akýkoľvek budúci nástroj, nech už bude vyzerať akokoľvek, by mal poskytnúť spotrebiteľom vysokú úroveň ochrany, aby sme im nevzali ochranu, ktorú by inak využívali podľa vnútroštátneho práva. Toto je conditio sine qua non. Ak to nebudeme mať, budeme neúspešní vo všetkých našich činnostiach.
<P>
Aká je naša situácia teraz? Komisia zverejnila 3. mája 2011 výsledky štúdie realizovateľnosti, ktorú pripravila odborná skupina pre európske zmluvné právo, a vyzvali sme všetky zainteresované strany, aby predložili svoje pripomienky. Komisia analyzuje výsledky verejnej konzultácie a potom pripraví podrobné posúdenie vplyvov s cieľom zistiť, aký by mal byť ďalší krok, ktorý v časoch krízy podporí vnútorný trh a tvorbu rastu a pracovných miest na vnútornom trhu rozširovaním trhov väčšinou pre malé a stredné podniky a poskytne možnosti lepšej voľby a lepších obchodov pre spotrebiteľov.
<SPEAKER ID="248" NAME="Predsedajúci">
Rozprava sa skončila.
<P>
Hlasovanie sa uskutoční v stredu 8. júna o 12.00 hod.
<P>
Písomné vyhlásenia (článok 149)
<SPEAKER ID="248" NAME="Cristian Silviu Buşoi" LANGUAGE="RO">
Hoci máme vnútorný trh, podniky a spotrebitelia nečerpajú dostatočné výhody z príležitostí, ktoré im ponúka, keďže podiel cezhraničných transakcií je stále dosť nízky. Vnútorný trh možno oživiť podporením cezhraničných transakcií a domnievam sa, že táto správa nám pomôže dosiahnuť tento cieľ.
<P>
Musíme, samozrejme, rešpektovať rozdiely medzi právnymi systémami členských štátov a zásadou subsidiarity, preto nepovažujem úplné zosúladenie za najvhodnejšiu možnosť. Na druhej strane si myslím, že voliteľné uplatňovanie spoločných pravidiel na cezhraničné zmluvy je schodnou alternatívou. Okrem toho sa domnievam, že ak by členský štát chcel rozšíriť rozsah uplatňovania európskeho práva aj na domáce transakcie, mal by mať možnosť to urobiť. Je úplná pravda, že toto nie je riešenie každého problému. Okrem rozdielov v zmluvnom práve sú aj iné prekážky, ktoré bránia cezhraničným transakciám, a tie sa vzťahujú na oblasti ako dane, duševné vlastníctvo alebo dostupnosť elektronických platobných spôsobov. Myslím si však, že tento voliteľný nástroj si zaslúži vyskúšať, keďže môže odstrániť časť administratívnej záťaže, ktorá v súčasnosti bráni malým a stredným podnikom rozšíriť ich obchodnú činnosť aj do ďalších členských štátov okrem ich vlastného.
