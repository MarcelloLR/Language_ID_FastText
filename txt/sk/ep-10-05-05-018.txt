<CHAPTER ID="018">
Príprava samitu hláv štátov a predsedov vlád eurozóny, ktorý sa bude konať 7. mája 2010 (rozprava)
<SPEAKER ID="395" NAME="Predseda">
Ďalším bodom programu sú vyhlásenia Rady a Komisie o príprave samitu hláv štátov a predsedov vlád eurozóny, ktorý sa bude konať 7. mája 2010.
<SPEAKER ID="396" NAME="Diego López Garrido" LANGUAGE="ES">
Vážený pán predseda, v tomto týždni, 7. mája, sa stretnú hlavy štátov a predsedovia vlád eurozóny a táto rozprava v Európskom parlamente sa týka tohto dôležitého stretnutia. Cieľom tohto stretnutia bude formálne schváliť dohodu, ktorá sa dosiahla o pôžičkách Grécku, balík finančnej pomoci Grécku na riešenie vážnej finančnej situácie tejto krajiny eurozóny a zamyslieť sa nad poučeniami z tejto situácie a týchto dohôd vzhľadom na budúcnosť eurozóny a celej Európskej únie.
<P>
Hlavy štátov a predsedovia vlád sa chystajú schváliť v piatok finančné riešenie, ktoré poskytla Európska únia Grécku. Inými slovami, formálne schváliť záväzok - ktorý v tejto etape predstavuje politickú vôľu - prijatý 11. februára na stretnutí hláv štátov a predsedov vlád Európskej únie, záväzok podporiť Grécko pri riešení mimoriadne zložitej finančnej situácie.
<P>
Hlavy štátov a predsedovia vlád majú preto v piatok predstaviť, vysvetliť a odsúhlasiť ochotu ostatných 15 členských štátov v eurozóne, aby Grécko dostalo túto pomoc, tieto pôžičky, potom, ako jeho vláda prijme prísny program hospodárskych a finančných prispôsobení. Tieto pôžičky sa zameriavajú na zabezpečenie finančnej stability Grécka a finančnej stability eurozóny ako celku, čo bolo politicky dohodnuté nielen pre prípad Grécka, ale bolo politicky dohodnuté 11. februára v uznesení hláv štátov a predsedov vlád Európskej únie.
<P>
Toto rozhodnutie je dôležité z politického aj historického hľadiska, pretože je dôležité pre dôveryhodnosť eurozóny a pre vonkajšiu dôveryhodnosť celej Únie z finančného hľadiska. Je dôležité pre fiškálnu konsolidáciu požadovanú zmluvami o Európskej únii, fiškálnu konsolidáciu v eurozóne a v celej Únii a je veľmi dôležité pre konsolidáciu efektívneho a trvalého hospodárskeho oživenia v Európskej únii.
<P>
Pán Rehn, ktorý je tu s nami, dnes uverejnil prognózy Komisie na roky 2010 - 2011, ktoré signalizujú postupné hospodárske oživenie Európskej únie. Prognózy Komisie potvrdzujú, že v Európskej únii dochádza k hospodárskemu oživeniu a že po prekonaní najväčšej recesie v histórii EÚ sa odhaduje, že miera hospodárskeho rastu v Európskej únii ako celku dosiahne v tomto roku - roku 2010 - 1 % a roku 2011 dosiahne 1,75 %.
<P>
Hospodárska recesia v Európskej únii teda skončila v treťom štvrťroku minulého roku a začalo sa hospodárske oživenie. Jednoznačne k tomu prispel Plán hospodárskej obnovy Európy a rozhodnutia prijaté členskými štátmi. Do hospodárstiev rôznych krajín sa vložili veľké objemy finančných prostriedkov z rozpočtov členských štátov a prostredníctvom Plánu hospodárskej obnovy Európy z rozpočtu Únie. Toto je jeden z dôvodov prečo - ešte raz to zopakujem - po prekonaní najhoršej recesie v histórii EÚ, sme už svedkami hospodárskeho oživenia Únie.
<P>
Toto sú prognózy Európskej komisie a rozhodnutie o pôžičke Grécku nepochybne rozhodujúcou mierou prispieva k zabezpečeniu efektívneho a tiež trvalého oživenia eurozóny a celej Európskej únie.
<P>
Sme presvedčení, že Európska únia reagovala na súčasnú hospodársku situáciu, hospodársku krízu, dobre a pri reagovaní na túto situáciu urobila všetko, čo bolo v jej silách. Myslíme si, že predovšetkým reagovala dobre na mimoriadne vážnu finančnú situáciu v Grécku, pretože v ostatných mesiacoch Európska únia jednoznačne podnikla jasné kroky k tomu, čo sme začali označovať ako hospodárske riadenie alebo hospodárska vláda Únie. Urobili sme jasné kroky vpred. Niekedy sa môžu zdať pomalé, príliš pomalé, ale v každom prípade boli kroky vpred urobené bezpečne a rozhodne a vyvrcholia v piatok na stretnutí hláv štátov a predsedov vlád Európskej únie.
<P>
Sme presvedčení, že hospodárske riadenie, hospodárska vláda Únie musí mať pevné základy. Prvým z ich je prevzatie zodpovednosti za prijaté záväzky, napríklad pri podpísaní a ratifikácii Zmluvy o EÚ. Druhým je solidarita, ktorá je najdôležitejšou zásadou Európskej únie a všetkých jej politík. Tretím je koordinácia fiškálnej konsolidácie, koordinácia vonkajšieho zastúpenia Európskej únie - napríklad na stretnutiach G20 - a koordinácia zameraná na hospodársky rast a riešene krízy. Som presvedčený, že práve o tom sa bude písať v dokumente, ktorý v tejto súvislosti pripravuje pán komisár Rehn a ktorý predloží Komisii 12. mája.
<P>
Nakoniec chcem povedať, že pre hospodárske riadenie Únie, ktoré sa teraz vytvára a rozvíja a ktorého základy sa v Európskej únii kladú, sú potrebné efektívne nástroje a prvok dohľadu. Som si istý, že dokument, ktorý pripravuje Európska komisia, na to poukáže. Potrebujeme kvalitu verejných financií. Potrebujeme dohľad nad finančným systémom, európsky dohľad nad finančným systémom, a v tomto smere chcem vyzvať Európsky parlament, aby čo najskôr prijal balík opatrení pre finančný dohľad. Tento balík by mal obsahovať predpisy a smernice, o ktorých sa teraz diskutuje v Parlamente a o ktorých sa v najbližších niekoľkých dňoch bude diskutovať v príslušnom výbore a potom na príslušnom plenárnom zasadnutí.
<P>
Potrebujeme tiež mechanizmy na prevenciu pred možnými krízami a potrebujeme tiež - ako som už povedal - schopnosť vystupovať jednotne pri vonkajšom zastúpení Únie, a v tomto prípade hovorím jasne o stretnutiach skupiny G20. Myslím si, že toto sú kroky, ktoré sa prijímajú na ceste smerom k hospodárskej vláde alebo riadeniu Únie; pomoc a pôžičky Grécku sú ich súčasťou, a preto som presvedčený, že Európska únia kráča správnym smerom a že tento smer konsolidovala.
<P>
Som si istý, že hlavy štátov a predsedovia vlád prijmú tento balík finančnej pomoci Grécku, ktorý, ako povedali 11. februára vo svojom vyhlásení, je jednoducho záväzkom voči finančnej stabilite, hospodárskej stabilite eurozóny a celej Európskej únie.
<SPEAKER ID="397" NAME="José Manuel Barroso">
predseda Komisie. - Vážený pán predseda, bol som požiadaný, aby som pred piatkovým stretnutím hláv štátov a predsedov vlád eurozóny vystúpil v Parlamente s vyhlásením.
<P>
Dovoľte mi najprv vyjadriť sústrasť rodinám obetí dnešného násilia v Aténach. V našich demokratických spoločnostiach majú občania právo vyjadriť svoj nesúhlas a protestovať, uchýlenie sa k násiliu však nemožno ničím ospravedlniť.
<P>
Chcel by som sa venovať balíku finančnej pomoci Grécku, ktorý bol schválený minulú nedeľu. Potom vám poviem niektoré svoje názory na to, čo sa musí urobiť, aby sa zabránilo opakovaniu tohto druhu krízy.
<P>
Pokiaľ ide o Grécko, grécke orgány schválili viacročný program fiškálnej konsolidácie a štrukturálnu reformu. Tieto boli pripravené spoločne s Komisiou, Európskou centrálnou bankou a Medzinárodným menovým fondom.
<P>
Grécka vláda predložila solídny a dôveryhodný balík, ktorý nasmeruje grécke hospodárstvo na cestu trvalo udržateľného rastu a obnoví dôveru. Je dôležité, aby sme ocenili odvahu, ktorú prejavil pán premiér Papandreou a jeho vláda.
<P>
Grécko vynaloží bolestivé úsilie, všetci však vieme, že iná alternatíva neexistuje.
<P>
Po odporúčaní Komisie a Európskej centrálnej banky bol následne aktivovaný koordinovaný európsky mechanizmus na pomoc Grécku. Ide o bezprecedentný akt solidarity, ktorý nemá páru nikde na svete.
<P>
Táto podpora rozhodujúcim spôsobom pomôže Grécku vrátiť jeho hospodárstvo na správnu cestu a zabezpečí finančnú stabilitu eurozóny ako celku.
<P>
Chcel by som zdôrazniť, že Komisia zabezpečila, aby bol tento mechanizmus európsky, aj keď sa zakladá na bilaterálnych pôžičkách. Komisia bola nápomocná pri príprave tohto mechanizmu a bude zohrávať dôležitú úlohu pri jeho riadení a vykonávaní.
<P>
Komisia je a zostane rozhodujúca pri posudzovaní, či Grécko dodržiava podmienky balíka. Komisia bude riadiť aj bilaterálne pôžičky od členských štátov.
<P>
Do konca týždňa budeme už mať kritické množstvo členských štátov, ktoré ukončili postup na poskytnutie týchto bilaterálnych pôžičiek Grécku. Som pevne presvedčený, že bezprecedentná finančná podpora poskytnutá Grécku - 110 miliárd EUR - a program na prispôsobenie sú primeranou reakciou na grécku krízu. Nemáme žiadny dôvod pochybovať o tom, že Grécko aj členské štáty eurozóny budú tieto opatrenia odhodlane realizovať.
<P>
Tento názor majú aj ďalší zainteresovaní. Napríklad som zaregistroval podporné vyhlásenie predchádzajúcich, súčasných a budúcich predsedov samitov ministrov financií krajín G20, ktoré bolo vydané práve teraz. Žiaľ, zdá sa, že zatiaľ nie sú presvedčení všetci účastníci trhu. Musíme povedať nahlas a zreteľne, že títo pochybovači sa mýlia. O chvíľu sa k tomu vrátim.
<P>
Okrem tejto dohody sa v piatok na stretnutí hláv štátov a predsedov vlád eurozóny pozrieme na to, čo musíme urobiť, aby sme sa z tejto situácie náležite poučili. Táto rozprava bude, samozrejme, východiskovým bodom, pretože o rozhodnutiach bude potrebné diskutovať ďalej a napokon ich musí prijať všetkých 27 členských štátov - členské štáty eurozóny, ale aj všetky ostatné členské štáty Európskej únie. Dovoľte mi, aby som to povedal veľmi jasne: diskusie o rozhodnutiach a prijímanie rozhodnutí na úrovni dvadsaťsedmičky sú zdrojom sily.
<P>
Aj keď musíme naše postupy urýchliť, fakt je, že spoločné opatrenia dvadsaťsedmičky, ktoré nemajú obdobu nikde na svete, poskytujú najlepší možný základ pre našu spoločnú budúcnosť v ešte viac prepojenom svete.
<P>
Vidím dve hlavné línie pre naše úvahy a opatrenia: po prvé, prehodnotenie pravidiel hospodárskeho riadenia vrátane Paktu stability a rastu a po druhé, reformu finančných trhov.
<P>
Komisia na hospodárskom riadení intenzívne pracovala a je pripravená predložiť budúcu stredu svoje návrhy, ako ho zlepšiť. Je potrebné zvážiť tri hlavné stavebné prvky. Po prvé zodpovednosť: musíme posilniť Pakt stability a rastu a predovšetkým jeho dodržiavanie členskými štátmi. Existujú očividné dôvody na posilnenie preventívnej aj nápravnej časti paktu. Som rád, že väčšina tých, ktorí v minulosti pakt spochybňovali - alebo dokonca navrhovali jeho oslabenie -, teraz akceptuje potrebu silnejších pravidiel a - čo je najdôležitejšie - ich striktné uplatňovanie.
<P>
Po druhé, vzájomná závislosť: týka sa to nás všetkých. Myslím si, že kríza jasne ukázala, že musíme riešiť nerovnováhu medzi našimi členskými štátmi, najmä v rámci eurozóny. Týka sa to rozdielov v konkurencieschopnosti, pretože to je jeden z kľúčových prvkov, ktorý spôsobuje ďalšie druhy nerovnováhy.
<P>
Nemôže to, samozrejme, znamenať, že niektoré sa stanú menej konkurencieschopnými, aby sa ďalšie zdali relatívne konkurencieschopnejšie. Všetci súťažíme na svetových trhoch. To, čo potrebujeme, je zvýšenie našej celkovej konkurencieschopnosti vyváženým, vzájomne sa posilňujúcim spôsobom. Myslím si tiež, že sa musíme zaoberať ostatnými príčinami nerovnováhy. Aby sme dosiahli pokrok, navrhneme zvýšený dohľad a väčšiu koordináciu hospodárskej politiky. Som tiež rád, že teraz vidím v tomto smere väčšiu otvorenosť zo strany členských štátov.
<P>
Po tretie, súdržnosť: musíme si položiť otázku, či je náš systém fiškálnych pravidiel úplný. Myslím si, že by malo význam vytvoriť trvalý mechanizmus na riešenie deštruktívnych situácií. Koniec koncov, opatrnosti nikdy nie je nazvyš.
<P>
Dúfam, že dokážeme využiť túto príležitosť - a spolieham sa na vás, že nám tieto reformy pomôžete presadiť. Z politického hľadiska som presvedčený, že čo sa týka európskej integrácie, nachádzame sa v jednom z tých okamihov, v ktorom keď neupevníme Európu, tak zaostaneme. Nemôžeme si dovoliť nečinnosť. Je to veľmi osobitná chvíľa, chvíľa, ktorú dnes v Európe prežívame, keď sa každý deň skúša naša solidarita, naša zodpovednosť. Dúfam, že vedúci predstavitelia našich členských štátov budú schopní využiť túto príležitosť nielen na pomoc ostatným, ale aj na preukázanie svojej zodpovednosti voči nášmu spoločnému európskemu projektu.
<P>
Tieto reformy sa zavedú na pozadí bezprecedentného, už prebiehajúceho úsilia. Je nesporné, že úrovne deficitu a dlhu v niektorých členských štátoch sa musia napraviť s odhodlaním a rýchlejšie, ako sa plánovalo pred krízou.
<P>
Je však potrebné tiež povedať, že nemôžeme ignorovať skutočnosť, že zhoršenie rozpočtu v roku 2009 bolo spôsobené hlavne činnosťou automatických stabilizátorov v reakcii na bezprecedentný pokles hospodárskej činnosti spôsobený finančnou krízou, ktorá nevznikla v Európe. Inými slovami, celková situácia v eurozóne bola vo veľkej miere výsledkom politík proti recesii podporovaných na celom svete.
<P>
Vždy bolo jasné, že táto situácia sa musí následne napraviť, a väčšina členov eurozóny už prijala odvážne reformy, napríklad svojich dôchodkových systémov. Zodpovednosť, ktorú preukázali vlády, musia preukázať účastníci na finančných trhoch. Preto nie je o nič menej naliehavé pokračovať vo vytváraní udržateľného a zodpovedného finančného sektora slúžiaceho hospodárstvu a občanom.
<P>
Musíme mať na pamäti, že pri vytváraní trhových nálad sú rozhodujúcimi subjektmi účastníci na finančnom trhu. Psychológia hrá dôležitú úlohu aj na trhoch. Finančná kríza sa zrodila z orientácie na krátkodobé ciele, účinku cyklických zmien a nedostatku zodpovednosti. Presne to musíme urýchlene napraviť.
<P>
Potrebujeme silné a stabilné európske trhy finančných služieb, aby sme uskutočnili investície potrebné pre budúci rast v súlade s víziou Európa 2020. Potrebujeme zodpovedné správanie všetkých našich účastníkov trhu. Pokiaľ ide o reformu finančných trhov, už robíme veľa. Aby to bolo všetkým jasné, spolieham sa na tento Parlament.
<P>
Európske inštitúcie konajú a musia byť vnímané, že konajú spoločne: Parlament, Rada a Komisia. Určili sme prioritu prác na zodpovednom riadení rizika, bezpečnejších trhov s derivátmi, lepšom finančnom dohľade a zabezpečení, aby banky udržiavali primeraný kapitál na pokrytie svojich skutočných rizík. Tieto práce sa musia urýchliť.
<P>
V nasledujúcich týždňoch budeme musieť reformy, ktoré už prebiehajú, dokončiť. Ako som len pred dvoma týždňami v tomto Parlamente povedal, dúfam, že čoskoro uvidím zlom v súvislosti s naším návrhom týkajúcim sa hedžových fondov a súkromných kapitálových fondov.
<P>
Tiež by som chcel, aby sa čoskoro dosiahla dohoda o účinných nových európskych dozorných opatreniach. Európsky výbor pre systémové riziká a tri úrady pre dohľad majú začať pracovať začiatkom roku 2011.
<P>
Tieto inštitúcie však nesmú byť iba bábky: máme spoločnú zodpovednosť za to, aby mali nástroje, ktoré potrebujú na vykonávanie svojej práce. Patria medzi ne záväzné rozhodovacie právomoci na riešenie skutočných núdzových situácií, presadzovanie európskych predpisov - a trvám na európskych, nie iba vnútroštátnych predpisoch - a na riešenie všetkých sporov v rámci kolégií vnútroštátnych dozorných orgánov. Je najvyšší čas prijať tieto rozhodnutia a zaistiť, aby boli ambiciózne.
<P>
Tento rok sa pripravuje viac návrhov na zlepšenie ochrany vkladateľov a investorov, posilnenie opatrení proti zneužívaniu trhu, ďalšie zlepšenie kvality a kvantity bankového kapitálu a na zabránenie nadmernému využívaniu finančnej páky.
<P>
V posledných troch mesiacoch a, paradoxne, ešte v tomto týždni, vyvolala situácia na trhoch so štátnymi dlhopismi nové obavy. Komisia už pracuje na zásadnej revízii trhov s derivátmi s cieľom zvýšiť transparentnosť a bezpečnosť na týchto trhoch. V prvej etape predstavíme právne predpisy na štandardizáciu derivátových zmlúv, ktorých zúčtovanie prostredníctvom centrálnych zúčtovacích stredísk zmluvných strán (CCP) je oprávnené, aby bolo možné ich zúčtovanie prostredníctvom CCP, ktoré bude náležite regulované a pod dohľadom. V súčasnosti uvažujeme tiež nad tým, či sú potrebné ďalšie špecifické opatrenia pre trhy so štátnymi derivátmi.
<P>
Kríza tiež opäť upozornila na úlohu úverových ratingových agentúr. Tieto agentúry zohrávajú kľúčovú úlohu pri fungovaní finančných trhov, ratingy sa však javia ako príliš cyklické, príliš závislé skôr od nálady na trhu než od základných ukazovateľov - bez ohľadu na to, či je nálada na trhu príliš optimistická alebo príliš pesimistická. Pretože úverové ratingové agentúry majú takúto kľúčovú úlohu a vplyv na trhy, majú tiež osobitnú zodpovednosť za to, aby ich hodnotenia boli spoľahlivé a komplexné. Preto Komisia v roku 2008 urýchlene predložila nové právne predpisy pre tieto agentúry, ktoré nadobudnú platnosť v najbližších mesiacoch.
<P>
Tieto pravidlá zabezpečia, aby úverové ratingové agentúry konali transparentnejšie, uverejňovali svoje metodiky a zabránili konfliktu záujmov, musíme však zájsť ďalej. Aby sa posilnil dohľad nad týmito subjektmi v celoeurópskom meradle, Komisia je presvedčená, že tieto subjekty by mali podliehať priamemu dohľadu budúceho Európskeho orgánu pre cenné papiere a trhy, a práve to navrhneme.
<P>
Začali sme tiež uvažovať o tom, či by boli potrebné ďalšie opatrenia na zabezpečenie primeraných ratingov najmä štátnych dlhopisov. Musíme si pozametať pred vlastným prahom, keď to žiadame od druhých.
<P>
Komisia urobí všetko, čo je potrebné, aby finančné trhy neboli miestom na špekulácie. Voľné trhy tvoria základ fungujúcich a úspešných hospodárstiev. Voľné trhy však potrebujú pravidlá a ich dodržiavanie a keď nezodpovedné správanie vystavuje riziku to, čo sa riziku nemôže a nemá vystavovať, pravidlá a ich dodržiavanie je potrebné sprísniť.
<P>
Trhové správanie musí spočívať na spoľahlivej a objektívnej analýze a finančné služby si musia uvedomiť, že sú presne týmto: službou a nie cieľom. Nesmú sa odlúčiť od svojej hospodárskej a spoločenskej funkcie. Účastníci na finančných trhoch stále fungujú vlastne preto, lebo regulačné orgány a demokratické inštitúcie - v konečnom dôsledku daňoví poplatníci - počas finančnej krízy stabilizovali trhy.
<P>
Vtedy sme konali rýchlo a presne z toho istého dôvodu budeme konať rýchlo v budúcnosti. Posolstvo z tohto piatkového stretnutia hláv štátov a predsedov vlád Euroskupiny by preto malo byť jasné a toto posolstvo jasné bude: urobíme všetko, čo bude potrebné - na všetkých frontoch.
<SPEAKER ID="398" NAME="Predseda">
Chceli by sme sa pripojiť k úprimnej sústrasti, ktorú vo svojom vystúpení vyjadril pán Barroso. Udalosti, o ktorých hovoril pán Barroso, sa stali dnes v Grécku. Pevne veríme, že Grécko sa dostane zo slepej uličky. Nedávne problémy Grécka vyvolali obavy a záujem všetkých poslancov Európskeho parlamentu.
<SPEAKER ID="399" NAME="Joseph Daul" LANGUAGE="FR">
Vážený pán predseda, dámy a páni, my v Európe prechádzame mimoriadne ťažkým obdobím: vážnou krízou v Grécku, jej dôsledkami pre občanov a, ako ste upozornili, tragickými a dramatickými následkami, stúpajúcou zadlženosťou väčšiny našich členských štátov a európskou reakciou, ktorá nie vždy napĺňa naše nádeje, ale ktorá aspoň existuje.
<P>
Teraz nadišiel čas, aby sa Európania z týchto udalostí poučili a vyzvali na radikálne reformy európskeho riadenia. Reformy, ktoré zabezpečia, aby naše členské štáty prestali prijímať rozhodnutia samy za seba, bez konzultácie so svojimi partnermi - s ktorými majú nakoniec spoločnú menu, hodnoty, a teda spoločný osud - o svojich rozpočtových prioritách, svojich fiškálnych prioritách a svojich sociálnych prioritách. Reformy spôsobu myslenia ľudí tak, aby naše strany, naši ministri, naši kolegovia v národných parlamentoch prestali so systematickým znevažovaním rozhodnutí prijatých v Európe, keď sa sami na týchto rozhodnutiach podieľali.
<P>
Skutočne môžeme naďalej vyzývať našich partnerov na solidaritu, keď čelíme problémom, a úplne ich ignorovať, keď sa veci vrátia do normálu? Môžeme naďalej vyzývať našich partnerov na významnú pomoc bez toho, aby sme boli schopní zaručiť absolútnu transparentnosť pri prezentácii verejných financií? A napokon, môžeme byť naďalej prekvapení, že sa neustále kladú otázky, keď vyzývame na solidaritu občanov, pričom niektorí z nich pracujú 35 hodín a odchádzajú do dôchodku pred dovŕšením 60 rokov a iní pracujú 48 hodín a odchádzajú do dôchodku vo veku 67 rokov? Myslím si, že nie. Naopak, myslím si, že nastal čas klásť skutočné otázky a dať na tieto otázky skutočné odpovede.
<P>
Vo svete, v ktorom žijeme, tieto odpovede nie sú väčšinou národné, ale európske. Pri týchto odpovediach nejde o uchádzanie sa o priazeň verejnej mienky, ale o to, aby boli zodpovedné a rozumné. Tieto odpovede sú našou povinnosťou. Musíme ich poskytnúť bez váhania, inak nám budú vnútené rýchlejšie než si myslíme. Nielenže nás naši občania budú môcť obviniť - a plným právom -, že sme nesplnili svoju povinnosť, keď sme im nepovedali pravdu, ale budú musieť tiež znášať rozhodnutia, ktoré budú ešte bolestivejšie, ako rozhodnutia, ktoré sa musia prijať dnes. Musíme veľmi otvorene vyzvať na hospodársku Európu, sociálnu Európu a fiškálnu Európu, a to si vyžaduje veľmi praktické opatrenia zo strany našich vlád, bez ohľadu na to, či sú orientované pravicovo alebo ľavicovo.
<P>
Vypočuje si Rada tento argument? Budeme schopní zabezpečiť, aby ho bolo počuť jasne a zreteľne? Túto otázku som položil pánovi Verhofstadtovi, ktorý má s touto Radou určité skúsenosti. Myslí si, že je možné začať spoločné diskusie v Rade? Bude sa týmto argumentom zaoberať Komisia? Dúfam, že áno, a dôrazne na vás nalieham, pán Barroso, aby ste sa tým zaoberali. Ako ochrancu zmlúv vás žiadam, aby ste zabezpečili, aby členské štáty v plnej miere uplatňovali rozhodnutia, ktoré prijímame. Napríklad pokiaľ ide o smernicu o službách, konštatujem, že to ani zďaleka neplatí. Z hľadiska rastu je to stratená príležitosť, ktorú si už nebudeme môcť dovoliť.
<P>
Dámy a páni, nie som idealista. Nepovažujem sa za naivného, verím však, že pre Európu nadišiel okamih pravdy, a navrhujem, aby sme na tieto problémy reagovali s odvahou, so zmyslom pre zodpovednosť, práve tak, ako zakladatelia Európy, tí zakladatelia Európy, ktorí pred 60 rokmi bez váhania prijímali odvážne a vizionárske rozhodnutia - Schuman, De Gasperi, Adenauer a ďalší. Musíme nasledovať ich príklad: oni nečakali, neorganizovali referendum. Pri riešení vznikajúcich kľúčových problémov využili všetku svoju politickú odvahu.
<P>
Dámy a páni, ak budeme mať odvahu prijať správne opatrenia, kríza, ktorou práve prechádzame, môže byť prospešná, môže však byť veľmi vážna, ak sa vyhneme potrebným reformám. Naliehavo potrebujeme hospodárske a sociálne riadenie. Naliehavo musíme prispôsobiť daňové pravidlá. A nakoniec, musíme zabrániť vytváraniu umelej priepasti medzi členskými štátmi Európy a ostatnými štátmi. Európska solidarita sa vzťahuje na každú jednu z 27 krajín. Členovia Rady, vyzývam vás, aby ste videli Európu takú, aká skutočne je. Vyzývam vás, aby ste vykonali štúdie o tom, čo sa s nami stane, ak zajtra Francúzsko a ďalšie krajiny postretnú rovnaké problémy ako Grécko. Čo sa stane s naším eurom? Čo budeme schopní urobiť pre našich európskych občanov?
<P>
Ďakujem vám za pozornosť. Je to naša spoločná zodpovednosť a pre nás sa čas nezastaví.
<SPEAKER ID="400" NAME="Predseda">
Všimol som si, že jeden z našich poslancov, pán Madlener, požiadal o vystúpenie podľa postupu zdvihnutia modrej karty. Ja vás však už mám na zozname rečníkov. Mám tu, Barry Madlener, ako rečník. Dám vám slovo o niekoľko minút. Sľubujem vám, že budete môcť hovoriť.
<SPEAKER ID="401" NAME="Maria Badia i Cutchet" LANGUAGE="ES">
Vážený pán predseda, dovoľte, aby som najskôr v mene Skupiny progresívnej aliancie socialistov a demokratov v Európskom parlamente vyjadrila našu úplnú solidaritu s gréckym ľudom po úmrtiach, ku ktorým dnes došlo. Chcela by som tiež vyzvať na návrat k pokoju a povedať obyvateľom Grécka, že sme na ich strane a že majú našu podporu v úsilí, ktoré vynakladajú v tejto dlhej a ťažkej skúške, ktorej čelia.
<P>
Chcela by som sa tiež obrátiť na pána premiéra Georgia Papandrea a povzbudiť ho v jeho neochvejnosti a politickej odvahe a vo všetkej ťažkej práci, ktorú vykonáva, aby zachránil budúcnosť svojej krajiny.
<P>
Dúfame, že Európska únia v nadchádzajúcich mesiacoch a rokoch urobí všetko, čo bude v jej silách, aby podporila nevyhnutné reformné procesy. Nemôžeme naďalej zohrávať len monitorovaciu úlohu. Európska únia musí zohrávať úlohu v reforme a podporiť ju. Úspech transformačného procesu musí byť spoločný úspech všetkých v zjednotenej Európe, opierajúci sa o spoločný osud. Aby sme to dosiahli, musíme zabezpečiť primeranú mobilizáciu európskych a fiškálnych nástrojov a poskytnúť všetku pomoc a podporu, ktorú vieme poskytnúť počas tohto ťažkého obdobia.
<P>
Okrem toho si myslím, nad rámec gréckej krízy, že môžeme konštatovať, že posledných niekoľko týždňov bolo veľmi poučných. Všetko, čo sme sa naučili, musíme využiť na posilnenie hospodárskeho riadenia a musíme vybudovať Európsku úniu, ktorá bude nielen monetárna, ale naozaj aj hospodárska. Niečo, čo bolo v čase Jacquesa Delorsa nepredstaviteľné, je v tejto chvíli nevyhnutné a musíme vyhovieť požiadavkám našich čias.
<P>
Aby sme dosiahli všetky tieto ambiciózne ciele, musíme sa najprv naučiť spolupracovať. Jedným z prvkov, ktoré najviac ukázali potrebu koordinácie našich hospodárskych politík, je Pakt stability a rastu. Koordinácia našich hospodárskych politík musí byť aktívna a efektívna a zameraná na procesy udržateľného, silného rastu všetkých našich hospodárstiev, ktorý zabezpečí pracovné miesta. Dúfame, že Európska komisia čoskoro predloží v tejto súvislosti stručné návrhy, ktoré pôjdu nad rámec represívnej logiky. Musíme sa naučiť spoločne budovať a spoločne silnieť.
<P>
Vážený pán predseda Barroso, dúfam, že chápete naliehavú potrebu maximálneho využitia úlohy, ktorú v tejto etape môže zohrať Komisia.
<P>
Po druhé, musíme sa vyzbrojiť mechanizmami, ktoré potrebujeme na riešenie krízy. Je najvyšší čas, aby Rada schválila vytvorenie európskeho mechanizmu finančnej stability, návrh, ktorý v marci prijali premiéri a vedúci predstavitelia Strany európskych socialistov. Musíme odsúdiť agresívny a špekulatívny postoj niektorých finančných agentov, musíme však tiež pochopiť, že menový systém, ktorý je nedostatočný v čase krízy, sme navrhli my.
<P>
Po tretie, musíme vypracovať novú koncepciu európskej solidarity. Buď smerujeme ku spoločnému osudu, alebo sa musíme zmieriť s tým, že podľahneme zápornej dynamike národného sebectva a našej vzájomnej deštruktívnej hospodárskej súťaži. Nemôžeme tvrdiť, že chceme žiť spoločne, keď súčasne hovoríme, že v praxi chceme všetci konať nezávisle. Súčasná kríza je zaťažkávacou skúškou a musíme pochopiť jej plný význam.
<P>
Po štvrté, musíme prikladať potrebnú dôležitosť finančnej sfére. Nadchádzajúce týždne a mesiace budú príležitosťou pre Parlament, aby zaujal stanovisko ku skupine veľmi dôležitých legislatívnych návrhov, napríklad o hedžových fondoch a finančnom dohľade.
<P>
Vyzývam všetky inštitúcie, aby nás v tomto zodpovednom prístupe podporili s cieľom zaručiť, aby Európa rýchlo vytvorila solídny regulačný a monitorovací systém. Dúfame, že keď budeme pracovať spoločne, môžeme zaviesť aj daň z finančných transakcií, aby finančné subjekty prispeli spravodlivým dielom k hospodárskemu úsiliu tak, ako musel prispieť každý z nás.
<P>
Budúcnosť Grécka bude vo veľkej miere závisieť od hospodárskeho rastu jeho susedov - nás -, pretože sme jeho hlavní hospodárski partneri. Ak nebudeme schopní vyriešiť úlohy, ktoré už boli stanovené v stratégii EÚ 2020, ak nebudeme schopní rozvíjať spoločný politický program a ak budú naše hospodárstva odsúdené na pomalý rast, s malým počtom pracovných príležitostí, nebudeme schopní zabrániť ďalším útokom, ktoré by mohli byť ešte vážnejšie a ich zvládnutie ešte ťažšie.
<P>
V stávke je budúcnosť nášho kontinentu. Budúcnosť Európy závisí od našej inteligencie, našej solidarity a od našej rozhodnosti.
<SPEAKER ID="402" NAME="Guy Verhofstadt" LANGUAGE="FR">
Vážený pán predseda, dovoľte, aby som vám na začiatku povedal, že dúfam, a som presvedčený, že aj všetci naši kolegovia poslanci a pán predseda Komisie, že systém, ktorý sme zaviedli, bude fungovať. Od začiatku som mal svoje pochybnosti a kritizoval som systém dvojstranných pôžičiek, to však neznamená, že nedúfam, že bude fungovať a zastaví špekulácie proti euru.
<P>
Pretože, dámy a páni, postupne vznikali špekulácie proti euru a útok na euro a nielen útok na Grécko alebo útok súvisiaci so stavom verejných financií v Grécku. Preto je to omnoho vážnejšie a rozsiahlejšie. Pokiaľ ide o mňa, dúfam, že tento systém po formálnom schválení 7. mája bude schopný plne dosiahnuť svoj cieľ, a to z jednoduchého dôvodu, pretože žiadny iný nástroj nemáme. Iný nástroj nemáme. Tento systém preto musí fungovať a je potrebné ho podporiť.
<P>
Dôležité však tiež je - a to je moja druhá poznámka - jasne pochopiť, že v blízkej budúcnosti nebude možné sa k nemu uchýliť pri každej príležitosti. Čo najskôr budeme musieť vytvoriť štrukturálny mechanizmus, možno nie na nasledujúcich niekoľko mesiacov, ale určite na nasledujúcich niekoľko rokov, pretože s takýmito situáciami sa stretneme znovu. Okrem toho, ak chceme mať v budúcnosti prístup k štrukturálnemu mechanizmu, musíme mať na pamäti jednu vec: musíme sa poučiť z toho, čo sa stalo počas posledných piatich mesiacov. Na zavedenie mechanizmu sme potrebovali päť mesiacov: tri mesiace na rozhodnutie o jeho princípe, potom dva mesiace na rozhodnutie o jeho podmienkach. Prečo? Pretože to je medzivládny systém!
<P>
Ešte raz, som presvedčený, že prvé poučenie pre budúcnosť je, že musíme nasledovať Komisiu v jej prístupe Spoločenstva. Európska komisia navrhla európsku pôžičku: pôžička mohla byť schválená okamžite v decembri alebo v januári a dnes by už mohla mať vplyv a zastaviť tieto špekulácie proti euru.
<P>
Preto dúfam, že prvé rozhodnutie 7. mája, prvé poučenie z toho, čo sa stalo počas posledných piatich mesiacov, bude to, že povieme - v nádeji, že to bude fungovať -, že teraz požiadame Komisiu, aby navrhla európsku pôžičku, ktorá môže okamžite zastaviť špekulácie proti euru. Pretože od takéhoto návrhu závisí celá dôveryhodnosť a likvidita Európskej únie, čo neplatí v prípade medzivládneho systému, kde musí povedať "áno" 16 krajín, možno 16 parlamentov musí povedať "áno" a tak ďalej.
<P>
Dúfam tiež - aj keď pán Rehn už začal predkladať návrhy -, že druhé poučenie z tohto všetkého je, že musíme zaviesť niekoľko štrukturálnych reforiem, konkrétne preventívnu kapitolu v Pakte stability a rastu - ktorú navrhol pán Rehn - a Európsky menový fond, štrukturálny mechanizmus, ktorý sa môže využívať okamžite, a po tretie, stratégiu EÚ 2020, ktorá bude omnoho silnejšia ako stratégia, ktorú máme vypracovanú dnes.
<P>
Potom potrebujeme tiež reformu v súvislosti s ratingovými agentúrami, aj keď tieto agentúry sú ako predpovede počasia: buď sú príliš pružné a my by sme chceli, aby boli trochu menej pružné, alebo sú príliš málo pružné a my chceme, aby boli trochu pružnejšie. Iniciatíva na európskej úrovni je však určite dobrá myšlienka, ktorú je potrebné preskúmať.
<P>
Napokon - toto je moja posledná poznámka, pán predseda - vyzývam španielske predsedníctvo, aby veľmi rýchlo schválilo finančný dohľad. Prepáčte, pán López Garrido, ale zodpovednosť za to nenesieme my, ale Rada! Nemám pravdu, keď si myslím, že návrhy Komisie zmenila Rada? Niektoré návrhy Komisie som dokonca kritizoval, ale napriek tomu zachádzali omnoho ďalej ako návrhy Rady. V tejto chvíli sme to my, ktorí práve prerábame prácu Komisie, a mám tu pre vás významný návrh.
<P>
Ak chcete, aby sa finančný dohľad a návrhy uplatňovali do jedného mesiaca, potom spoločne s Radou a Radou Ecofin okamžite schváľte pozmeňujúce a doplňujúce návrhy, ktoré sa vám Parlament chystá predložiť v najbližších dňoch. Ich schválenie bude veľmi rýchle a finančný dohľad sa bude uplatňovať. Dúfam, že tieto informácie budete môcť odovzdať svojim kolegom v Rade Ecofin, ktorí vo svojom návrhu iba načrtli systém na zabránenie finančnému dohľadu, ktorý vytvorila Komisia.
<SPEAKER ID="403" NAME="Daniel Cohn-Bendit" LANGUAGE="FR">
Vážený pán predseda, dámy a páni, budem pokračovať v tom, o čom vo svojom prejave hovoril pán Verhofstadt. Je jasné, že váhame už štyri mesiace. Je jasné, že sme urobili chyby. Je jasné, že váhaním sme dali impulz trhom a podnet na vznik špekulácií. Členovia Rady, ktorí sú za to zodpovední, by to mali aspoň priznať. Mali by povedať: "Viňte nás!" "To my!" "Je to naša chyba!" Pani Merkelová, pán Sarkozy, neviem, ako sa volajú alebo aké je ich pole pôsobnosti, všetci si však v novinách môžu prečítať, že v tejto oblasti treba okamžite prijať opatrenia. To je moja prvá pripomienka.
<P>
Po druhé, chcel by som, aby ste pochopili aspoň jednu vec, a to, že splniť úlohu, ktorej čelí vláda pána Papandreoua, je takmer nemožné. Vyzývam Radu Ecofin, hlavy štátov a predsedov vlád, aby si uvedomili, že ich krajiny nie sú schopné zaviesť reformy. Koľko času potrebuje Francúzsko na reformu dôchodkového systému? Koľko času na to potrebuje Nemecko? A teraz pána Papandreoua žiadate, aby zmenil všetko v priebehu troch mesiacov. To je úplné bláznovstvo.
<P>
Aktuálne udalosti v Grécku to dokazujú. Grécko, alebo lepšie povedané pán Papandreou, nemá čas na to, aby v Grécku dosiahol konsenzus. V Grécku sa s konaním štátu nikto nestotožňuje. Politika sa riadi heslom "každý sám za seba", čo je poľutovaniahodné, a za túto situáciu sú zodpovedné aj desaťročia politickej korupcie v Grécku. Čo treba zabezpečiť, je súdržnosť. Avšak musí sa zabezpečiť, nie nariadiť.
<P>
Vy v Španielsku uvidíte, čo sa stane, ak budete mať problémy, a v Portugalsku takisto uvidia, čo sa stane, ak budú mať problémy. Pán Barroso o tom vie svoje, keďže takýmto spôsobom prehral voľby. Nie, on voľby nikdy neprehral, čo vlastne chcem povedať, je, že musíme mať zmysel pre zodpovednosť a nesmieme žiadať nemožné. Mám pocit, že kedysi sa hovorilo a počúvalo: "Vráťte mi moje peniaze." Teraz mám pocit, že sa na úrovni vlád hovorí: "Chcem zarobiť na úkor Grécka." Pretože to je ďalším problémom: ak si požičiavame s úrokom 1,5 % alebo 3 % a Grécku dávame pôžičku s úrokom 3 %, 5 % alebo 6 %, zarábame na úkor Grécka. To je neprijateľné!
<P>
Okrem toho, Európa môže prevziať iniciatívu. Pán Verhofstadt má pravdu, keď hovorí o Európskom menovom fonde, o investičnom fonde a o fonde solidarity na získanie európskeho úveru. Zmluvy treba zmeniť a doplniť. Takže, dámy a páni, v Parlamente máme príležitosť chopiť sa iniciatívy a zmeniť a doplniť tieto zmluvy. Nečakajme na to, čo urobí Rada, pretože nie je schopná dospieť k rozhodnutiu. Chopme sa iniciatívy, ktorá bude spoločnou iniciatívu tohto Parlamentu, aby sme zmenili a doplnili zmluvy a aby sme konečne mali Európsky menový fond, ktorý skutočne dokáže bojovať proti špekuláciám. Dokážeme to, áno, naozaj to dokážeme. Konajme.
<P>
Teraz by som chcel niečo dodať k spôsobu riadenia udalostí v Grécku. Žiadam Komisiu, aby do riadiaceho úsilia zapojila Generálne riaditeľstvo pre zamestnanosť, aby sme aj my mohli posúdiť súčasné dianie v Grécku. Žiadam Radu, aby oznámila Medzinárodnému menovému fondu (MMF), že do riadenia udalostí v Grécku treba zapojiť aj Medzinárodnú organizáciu práce, pretože tu hovoríme o ľudských bytostiach. V Grécku sú problémy so zamestnanosťou, sú tam zamestnanci. Som presvedčený, že rozhodovať by nemali iba financie, ale aj bezpečnosť a MOP alebo Generálne riaditeľstvo pre zamestnanosť. Toto by malo bojovať proti šialenstvu, ktoré niekedy charakterizuje tých, ktorí rozhodujú na základe čisto finančných aspektov.
<P>
A ešte jedna vec na záver. Existuje jednoduchý spôsob, ako podporiť grécky rozpočet: Európska únia by mala prevziať iniciatívu na ukončenie zbrojenia v regióne. Inými slovami, je potrebná politická iniciatíva Grécka a Turecka zameraná na ukončenie zbrojenia alebo inak povedané, politická iniciatíva na to, aby sa ruské jednotky, grécke jednotky, prepáčte, turecké jednotky stiahli zo Severného Cypru. Nech ukončia zbrojenie. Dovoľte mi povedať jednu vec; ľudia sú vlastne pokrytci. Počas niekoľkých uplynulých mesiacov Francúzsko predalo Grécku šesť fregát za 2,5 miliardy EUR, helikoptéry za viac ako 400 miliónov EUR a niekoľko lietadiel typu Rafale (jedno lietadlo typu Rafale stojí 100 miliónov EUR). Žiaľ, napriek môjmu špionážnemu úsiliu sa mi nepodarilo zistiť, či to bolo 10, 20 alebo 30 lietadiel typu Rafale. To sú skoro tri miliardy EUR. Potom tu máme Nemecko, ktoré v posledných mesiacoch predalo Grécku šesť ponoriek s dodaním v najbližších rokoch. To je 1 miliarda EUR.
<P>
Toto je úplne pokrytecké. Dávame im peniaze, aby nakúpili naše zbrane. Žiadam Komisiu, aby v Európskom parlamente a v Rade podala správu o všetkých zbraniach, ktoré Európania predali Grécku a Turecku za posledných pár rokov. A nech je aspoň trochu transparentná. Chceme to vedieť. Môžem vám povedať, že ak máme konať zodpovedne, musíme Grécku zaručiť územnú celistvosť. Grécko má 100 000 vojakov, vlastne viac ako 100 000. Nemecko má 200 000 vojakov. Je to úplne absurdné; krajina s 11 miliónmi obyvateľov má 100 000 vojakov. Rokujme o tom s Gréckom. Možno to bude omnoho efektívnejšie ako znižovanie platov ľudí, ktorí zarábajú 1000 EUR. Preto Komisiu žiadam, aby bola trochu spravodlivejšia.
<P>
(potlesk)
<SPEAKER ID="404" NAME="Derk Jan Eppink" LANGUAGE="NL">
Vážený pán predseda, ako rodený odporca revolúcií nebudem hovoriť tak zanietene ako pán Cohn-Bendit, teraz však rozumiem, prečo bol rok 1968 pre neho takým úspechom. Ako dieťa som tie udalosti iba sledoval v televízii.
<P>
Dámy a páni, stotožňujem sa s obavami európskych občanov v súvislosti s aktuálnym vývojom. Sporitelia a dôchodcovia sa napríklad samých seba pýtajú, kam toto smeruje. Otázka aj obavy sú oprávnené. Balík v hodnote 110 miliárd EUR je obrovské množstvo peňazí.
<P>
Najskôr sme hovorili o 35 miliardách, potom o 60 miliardách a teraz hovoríme o 110 miliardách. Je to obrovská suma a úsporný balík v Grécku je tiež obrovský, nesmieme však zabúdať na to, že Grécko žilo na úver príliš dlho, keďže dôchodkový vek tam je 53 rokov. Kto by to nechcel? Otázkou je, či sa Grécku podarí z tejto situácie dostať alebo nie. Momentálne dochádza k nepokojom, odbojom, vzburám a podobne. To robí z gréckeho problému európsky problém, teda náš problém.
<P>
Pán Cohn-Bendit, problém v Aténach ovplyvňuje Holanďanov, Flámov, Nemcov, nás všetkých a riziko ďalšieho rozširovania naďalej pretrváva. Zastávam názor, že Grécko sa malo vylúčiť z eurozóny hneď, ako sa zistila sprenevera rozpočtových prostriedkov. Mali sme stanoviť bod na zastavenie poskytovania prostriedkov, avšak neurobili sme tak a teraz nám ostáva len naďalej zúfalo dúfať v úspech.
<P>
Musíme tiež vykonať úpravu pravidiel Paktu stability a rastu, pretože v súčasnosti neposkytuje ani stabilitu, ani hospodársky rast. Podľa môjho názoru sa musí posilniť úroveň dohľadu, Európska komisia musí ukázať viac odvahy a musí sa rozsiahlejšie monitorovať dodržiavanie pravidiel. Toto v posledných rokoch chýbalo.
<P>
Podľa môjho názoru však potrebujeme tiež vypracovať postup na vystúpenie z eurozóny pre tie krajiny, ktoré už dlhšie nezvládajú situáciu. Existuje postup na vystúpenie z Európskej únie, ale nie z eurozóny, a som presvedčený, že túto možnosť potrebujeme, aby krajina mohla zaviesť a devalvovať vlastnú menu a tým opäť získala pôdu pod nohami. Prečo Lisabonská zmluva umožňuje vystúpenie z Európskej únie ako takej, ale nie z eurozóny?
<P>
Pán komisár Rehn mi naposledy povedal, že vystúpenie krajiny z eurozóny by bolo v rozpore s teóriou o čoraz užšej únii, Grécko však v súčasnosti preukazuje, ako ďaleko ležia hranice tejto čoraz užšej únie. Zrazu euro oslabuje a máme nízku mieru rastu. Dámy a páni, sme v zajatí teórie o čoraz užšej únii. Držíme v zajatí európskych daňových poplatníkov, ktorých znepokojenie každým dňom narastá, a na to nesmieme zabúdať.
<SPEAKER ID="405" NAME="Lothar Bisky" LANGUAGE="DE">
Vážený pán predseda, dámy a páni, Grécku musíme, samozrejme, poskytnúť pomoc. Takzvaná záchranná operácia má však niekoľko absurdných prvkov. Aj keď Francúzsko a Nemecko konali ako superveľmoci, proces rozhodovania v súvislosti s balíkom pomoci bol veľmi drahý a zdĺhavý.
<P>
Už roky sú finančné trhy čoraz viac deregulované a teraz sú všetci prekvapení, že je to také drahé. Kto teraz zaplatí cenu za politické chyby? Pracovníci či bežní občania? Banky nenesú žiadnu zodpovednosť. Nie, sú to opäť daňoví poplatníci, ktorí musia zaplatiť za chyby druhých a siahnuť hlboko do vreciek, aby zaplatili za nečestné praktiky bánk. Závislí pracovníci musia opäť akceptovať znižovanie miezd. V dôsledku diktovania zo strany Medzinárodného menového fondu zanikol akýkoľvek náznak demokratického rozhodovacieho procesu.
<P>
V prípade ropnej škvrny v Mexickom zálive sa žiada uplatnenie zásady, podľa ktorej platí pôvodca znečistenia. Myslím si, že je to správne. Každý, kto sa snaží získať peniaze alebo zlato, musí byť zodpovedný za škody, ktoré spôsobí v prípade pochybností. Banky v súčasnosti, teda aspoň nemecké banky, nemusia ani len splatiť dlhy, ktoré majú, a veselo rozvíjajú špekulácie voči euru, áno, voči euru. Navyše v špekuláciách pokračujú aj naďalej, aj keď už dlho hovoríme, že s tým treba niečo urobiť.
<P>
Návrhy na riešenie tejto problematiky sa už predložili. Zákaz obchodovania s úverovými derivátmi, zákaz predaja na krátko, zavedenie daní z transakcií na finančnom trhu, špeciálne poplatky za bonusy vo finančnom sektore, právne záväzné poplatky v bankovom sektore a sektore poisťovníctva, všetky tieto návrhy sú na stole. Samozrejme, aj Grécko musí splniť svoju úlohu. Podobne ako ostatné krajiny Európskej únie by aj Grécko malo zdaniť bohatstvo, malo by bojovať proti korupcii a malo by znížiť výdavky na zbrojenie. Pán Cohn-Bendit už o tom veľmi presvedčivo hovoril. Preto vynechám fakty súvisiace s touto problematikou a plne podporujem to, čo povedal vo svojom prejave.
<P>
Rozumiem, prečo ľudia v Aténach vychádzajú do ulíc a protestujú. Čomu nerozumiem, je násilie. Súhlasím s každým, kto vyjadril sústrasť obetiam, ktorých utrpenie je veľmi poľutovaniahodné. Násilím sa dosiahne pravý opak toho, čo si želajú protestujúci a poctiví demonštranti. Musíme žiadať ukončenie násilia.
<SPEAKER ID="406" NAME="Nikolaos Salavrakos" LANGUAGE="EL">
Vážený pán predseda, ďakujem vám veľmi pekne. Snažíme sa, aby čísla vyzerali dobre, a je dobre známe, že keď čísla vyzerajú dobre, ľudia sú nespokojní. Preto musíme nájsť rovnováhu, musíme vyvážiť čísla a zároveň zachovať spokojnosť ľudí.
<P>
Výsledkom tohto nezvyčajného správania je, že dnes Grécko oplakáva tri obete. Traja pracovníci zahynuli v dôsledku agresívnych protestov ďalších pracovníkov. Zdá sa, že hospodárska kríza, ktorá k nám prišla z druhej strany Atlantického oceánu a ktorej dnes čelí celá Európa, nás zasiahla tvrdšie a ľudia preto pohŕdajú politikou a politikmi.
<P>
Obyčajní ľudia v Grécku majú k politikom veľmi záporný postoj. Grécky parlament má 300 poslancov a ja počujem, ako sa medzi gréckymi občanmi šíri myšlienka: "Všetkých 300 treba obesiť." Toto je nebezpečná doba. Dočítal som sa, že k takým istým veciam a takému istému pohŕdaniu politikmi dochádza aj v iných členských štátoch Európskej únie. Všetci o tom vieme a takisto všetci vieme, že musíme zachovať demokraciu.
<P>
Vzhľadom na situáciu to musíme mať na pamäti a keďže nemám dostatok času, aby som pokračoval, chcem ešte zdôrazniť, že budúci vedúci predstavitelia musia konať rýchlejšie a hľadať trvalejšie riešenia pre viacero štátov. Grécko je jedným z nich, ale je iba vrcholom ľadovca. V eurozóne aj mimo nej existujú ďalšie členské štáty, ktoré čelia hospodárskym problémom, a tieto problémy sa budú v nasledujúcich mesiacoch zhoršovať.
<SPEAKER ID="407" NAME="Predseda">
Vážený pán Salavrakos, neprerušil som vás, pretože ste Grék a vaše slová sú pre nás všetkých veľmi dôležité.
<SPEAKER ID="408" NAME="Barry Madlener" AFFILIATION="NI">
(NL) Vážený pán predseda, chcel by som predovšetkým prehovoriť k pánovi Verhofstadtovi, pánovi Daulovi a pánovi Schulzovi, ktorý momentálne nie je prítomný, preto sa obraciam na jeho skupinu, Skupinu progresívnej aliancie socialistov a demokratov v Európskom parlamente, keďže sú čiastočne zodpovední za problémy. Vravia, že je potrebná solidarita. Dovoľte mi pripomenúť, že Grécko bolo roky najväčším čistým príjemcom európskych finančných prostriedkov. Výsledkom bolo, že krajina zmanipulovala hru, a vy ste boli až príliš ochotní zapojiť sa do nej, pretože ste všetci takí eurofilní a tak veľmi túžite po rozširovaní Európskej únie, že ste úplne stratili schopnosť kritického myslenia a my teraz musíme znášať následky.
<P>
Neviem, či si pamätáte, že Španielsko, ktoré je druhou krajinou v poradí, v posledných pätnástich rokoch zlegalizovalo pobyt dvom miliónom nezákonných prisťahovalcov. Všetci ste si mysleli, aké to je skvelé, ale v Španielsku je teraz 20 % nezamestnanosť a krajina má veľký problém, a takisto má problém aj Portugalsko. Toto sú všetko krajiny so socialistickými vládami, ktoré ste roky podporovali európskymi finančnými prostriedkami, a fakt, že krajiny žili nad svoje pomery, spôsobil vo veciach zmätok. Rok po roku ste sa prizerali, rok po roku ste to schvaľovali a teraz za to musíme zaplatiť my občania. Mali by ste sa veľmi hanbiť.
<P>
Jediným riešením, ktoré tu ešte nikto nespomenul, je, že teraz musíme byť na Grécko prísni. Krajina musí opätovne zaviesť drachmu, pretože jej členstvo v eurozóne je neudržateľné. Ak nasleduje Španielsko, malo by jednoducho opäť zaviesť pesetu a Portugalsko by malo opäť zaviesť escudo a budú opäť konkurencieschopné. Takáto Európa je chybná a občania severnej Európy čoskoro odmietnu ďalej platiť za vaše chyby a za nedbalosť socialistických vlád v týchto krajinách. Na záver znovu zdôrazňujem, že Grécko, Španielsko a Portugalsko, všetko socialistické krajiny, boli príjemcami európskych finančných prostriedkov. Prisťahovalectvo prekročilo svoje medze, zatiaľ čo vy ste sa len prizerali a nič neurobili.
<SPEAKER ID="409" NAME="Stavros Lambrinidis" AFFILIATION="S&amp;D">
(EL) Ďakujem, pán predseda. Chcel by som sa vyjadriť k tomu, čo predtým povedal pán Salavrakos o troch osobách, troch pracovníkoch, ktorých dnes v Aténach zabili traja iní pracovníci. To, čo sa stalo, je absolútne neospravedlniteľné. Týchto ľudí zabili vrahovia, zločinci. Pracovníci dnes v Aténach usporiadali obrovské mierové zhromaždenie. Nikoho nezabili. Premiér Georgios Papandreou a pred chvíľou aj všetky politické strany v Parlamente odsúdili konanie skutočných zločincov. Zameniť si pokojné protesty s trestnými činmi, ako boli tie, ku ktorým došlo v Aténach, je obrovskou chybou a je to aj nebezpečné. Tieto činy všetci odsúdili a neboli spáchané v mene gréckych pracovníkov ani v mene všeobecného presvedčenia, že ak sa zjednotíme ako národ, dostaneme krajinu z krízy.
<SPEAKER ID="410" NAME="Predseda">
Nechcem, aby sa teraz rozvinula diskusia o tomto probléme. Dovoľte mi však za všetkých v tejto miestnosti, všetkých poslancov Európskeho parlamentu, a som presvedčený, že aj za predsedu Komisie a pána Lópeza Garrida v mene Rady, vyjadriť obrovskú solidaritu s gréckym národom. Gréci sú našimi priateľmi a vieme, že na oboch stranách konfliktu, ktorý sa v Grécku odohráva, leží veľká zodpovednosť. Je to naozaj obrovská zodpovednosť.
<P>
Chcel by som vám všetkým povedať, že aj ja som pocítil takú zodpovednosť a pocítil som ju na oboch stranách. Bol som členom odborových zväzov a aktivistom a mnohé roky som bol veľmi aktívny. A takisto som bol predsedom vlády, preto rozumiem zložitej situácii, v ktorej sa dnes Grécko nachádza. Všetci chceme prejaviť solidaritu a vyjadriť úprimnú sústrasť, a to najmä rodinám a priateľom obetí. Je prirodzené, že to chceme urobiť, a v Európskom parlamente to pokladáme za svoju povinnosť. Ďakujem vám za túto zodpovednú rozpravu, ktorú sme dnes viedli v Parlamente.
<P>
Písomné vyhlásenia (článok 149)
<SPEAKER ID="411" NAME="Ilda Figueiredo  " LANGUAGE="PT">
Zažívame veľmi vážnu situáciu. Pokiaľ ide o postoj k situácii v Grécku, nedostatok solidarity zo strany vedúcich predstaviteľov Európskej únie, a najmä zo strany Nemecka, je zjavný. Navyše preberajú politickú kontrolu nad krajinou, čím nútia Grékov, aby sa zo sociálneho hľadiska vrátili o desaťročia späť. Toto spochybňuje všetky zásady sociálnej a hospodárskej súdržnosti, konvergencie, solidarity a takzvaného európskeho sociálneho modelu, ktoré vždy zdôrazňovali.
<P>
Boj pracovníkov a pracujúcich tried v Grécku dobre poukázal na to, že je neprijateľné požadovať od gréckej vlády, aby ohrozila ich základné práva. Toto sa vyžaduje výmenou za úver s vyššou úrokovou sadzbou, ako je úroková sadzba samotného Medzinárodného menového fondu. Zdá sa, že pre vedúcich predstaviteľov eurozóny neexistujú žiadne hranice. Profitovali zo zraniteľnosti Grécka a teraz zavádzajú svoje imperiálne postavenie absolútnej nadvlády do vnútornej politiky krajiny výmenou za úver, ktorého úroky im tiež prinesú zisk.
<P>
Toto rozhodnutie sa musí na nasledujúcom samite zmeniť. Vedúci predstavitelia musia zvoliť nenávratnú dotáciu z rozpočtu Únie, či už poskytnutú na mimoriadnom základe, alebo financovanú z budúcich rozpočtov Únie. Bohatšie krajiny eurozóny musia raz a navždy prijať zásadu hospodárskej a sociálnej súdržnosti.
