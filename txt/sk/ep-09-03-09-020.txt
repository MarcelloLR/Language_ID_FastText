<CHAPTER ID="020">
Sociálna situácia Rómov a zlepšenie ich prístupu na pracovný trh v EÚ (krátke prednesenie) 
<SPEAKER ID="185" NAME="Predsedajúca">
Ďalším bodom programu je krátke prednesenie správy pani Kósáné Kovácsovej v mene Výboru pre zamestnanosť a sociálne veci o sociálnej situácii Rómov a zlepšení ich prístupu na pracovný trh v EÚ.
<SPEAKER ID="186" NAME="Magda Kósáné Kovács" LANGUAGE="HU">
Ďakujem, pani predsedajúca. Vážený pán komisár, dámy a páni. Po niekoľkomesačnej práci predkladám Parlamentu správu o sociálnej situácii Rómov a zlepšení ich prístupu na pracovný trh, správu, ktorá vyjadruje zodpovednosť, ktorú hlboko vo vnútri cítime za európsku budúcnosť Rómov, etnickej menšiny, ktorá sa počtom vyrovná počtu obyvateľov členského štátu.
<P>
Potreba konať v posledných mesiacoch nestratila na intenzite, naopak, je ešte naliehavejšia. Európou sa prehnala svetová finančná kríza a hospodárske otrasy, ktoré ju sprevádzajú, znovu raz postihujú najzraniteľnejšie sociálne skupiny, obzvlášť Rómov. Zvyšujúca sa a opodstatnená existenčná úzkosť spoločenskej väčšiny predstavuje živnú pôdu pre nenávisť k menšinám, pre diskriminačné, vylučovacie postoje a pre hľadanie obetných baránkov. Šťastím a zároveň významnou symbolikou je, že prijatie správy o Rómoch by sa mohlo uskutočniť v tom istom týždni, v ktorom Parlament pripravuje ďalšie zasadnutie Rady, ktorého cieľom bude nájsť nielen nástroje, ktoré nám umožnia dostať sa z krízy, ale aj možnosti zmiernenia ľudských tráum a ohrození živobytia na základe zásady solidarity, ktorá Európu spája.
<P>
V posledných desaťročiach sme zistili, že žiadny dynamický hospodársky rozvoj využívajúci existujúce systémy prerozdeľovania automaticky neponúka mobilitu tým, ktorí sa nachádzajú v najnižšej spoločenskej vrstve. Práve naopak, už sme zistili, že ak neexistuje politika na podporu princípu rovnakých príležitostí, rozdiely medzi opačnými okrajmi spoločnosti sa v obdobiach rozvoja môžu ešte prehĺbiť. Našou úlohou teraz je zmobilizovať zdroje na riešenie krízy a podporu hospodárskeho rastu tak, aby sa 10 miliónov Rómov nestalo obeťami krízy, ale aby sa podieľali na hospodárskej obnove. Podľa pozície Výboru pre zamestnanosť a sociálne veci prijatej veľkou väčšinou členov je neprijateľné, aby významná časť rómskeho obyvateľstva žila v podmienkach podobných podmienkam v rozvojových krajinách. Desaťtisíce rómskych detí stále vyrastajú v segregovaných školách, kde nemôžu získať konkurencieschopné vedomosti a celý život si so sebou nesú rany spoločenského vylúčenia a diskriminácie. Milióny ich žijú v getách bez tečúcej vody, kanalizácie a často bez elektriny a očakávaná dĺžka života je u nich o 10 až 20 rokov nižšia ako u väčšinového obyvateľstva. Chýba im odborné vzdelanie, žijú z príležitostnej práce a ich životný štýl je každodenne vystavený evidentnej diskriminácii. A čo je najvážnejšie, táto situácia umocňuje ich verbálne vylúčenie, prejavy slovnej nenávisti a etnicky determinované riešenie konfliktov. Lebo kto ešte nepočul niekoho povedať, že "ak je cigáň, nechce zmeniť svoju situáciu, ale radšej kradne, než by mal pracovať"?
<P>
Koreňom problému je skutočnosť, že kvalita ich života zostáva na úrovni rozvojovej krajiny, čo následne posilňuje tendenciu k vylučovaniu a strom nenávisti nesie plody vo forme vražedných činov. Silu možno eliminovať len tak, že zasiahnete jej korene. To sa netýka len krajín strednej a východnej Európy, ktoré si želajú mier, ale každého európskeho občana. Nemali by sme zabúdať, že v životnom záujme starnúcej Európy je zabezpečiť, aby bola obývaná nie nešťastnými ľuďmi závislými na sociálnej pomoci, ale vzdelanými, pracujúcimi občanmi schopnými platiť dane, sociálne odvody a poistenie. Toto je predmetom správy, ktorú vám dnes predkladám.
<P>
Aby bolo možné urobiť to, čo urobiť treba, jednotlivé inštitúcie Európskej únie musia nevyhnutne spolupracovať na vypracovaní a plánovanom uskutočnení komplexnej rómskej politiky. Potrebujeme spoločné európske odhodlanie, aby sa dobre mienené, často nákladné úsilie členských štátov, ktoré kvôli nedostatku kolektívnej vôle zostáva často neúčinným, dostalo na novú dráhu. Chcem úprimne poďakovať všetkým mojim kolegom poslancom, ktorých významné iniciatívy pomohli urobiť túto správu komplexnejšou. Ochota spolupracovať nám môže pomôcť pochopiť, že pre Európu nie je otázkou výberu ale otázkou nutnosti túto potenciálnu pracovnú silu, ktorá má za sebou storočia skúseností prispôsobovania sa svojmu okoliu, okamžite integrovať. Ďakujem vám za trpezlivosť.
<SPEAKER ID="187" NAME="Jacques Barrot" LANGUAGE="FR">
Vážená pani predsedajúca, pani Kósáné Kovácsová, dámy a páni, najprv by som chcel poďakovať pani Kósáné Kovácsovej za jej správu, ktorá je príspevkom k spojenému úsiliu podporovať sociálne začleňovanie Rómov.
<P>
Komisia súhlasí so závermi vašej analýzy, pani Kósáné Kovácsová, pokiaľ ide o základné príčiny tohto vylúčenia: spoločenská segregácia, ktorou trpia, prekážky, ktorým čelia pri snahách získať vzdelanie, diskriminácia, ktorá im bráni stať sa plnou súčasťou sveta práce, ktorá im bráni v prístupe k tovarom a službám, a predovšetkým - a to ste veľmi dobre zdôraznili - predsudky a stereotypy, ktorými sú poznačení.
<P>
Komisia takisto podporuje návrhy trvalo udržateľných riešení predložené Európskym parlamentom, konkrétne váš dôraz na vývoj detí od predškolského obdobia, rozvoj mikroúverov na podporu podnikania a samostatnej zárobkovej činnosti a cielenú implementáciu štrukturálnych fondov. Podľa Komisie si uskutočnenie účinných a trvalo udržateľných riešení vyžaduje konanie všetkých kľúčových hráčov vrátane, v prvom rade, samotných Rómov, pokiaľ ide o rozvoj, uskutočňovanie a monitorovanie politík, ktoré sa ich týkajú.
<P>
Okrem toho si Komisia myslí, že na dosiahnutie spoločenského začlenenia Rómov by bolo lepšie použiť nástroje a politiky Spoločenstva, že musí existovať výmena osvedčených postupov, ako je program ACCEDER v Španielsku alebo desegregačné snahy v Maďarsku. Aby boli účinné, musia byť politiky cielené a rešpektovať špecifické situácie rómskych komunít, aby sa dosiahol cieľ spoločenskej integrácie.
<P>
V duchu vašej správy, pani Kósáné Kovácsová, bude Komisia naďalej podporovať sociálne začleňovanie Rómov posilnením ochrany individuálnych práv všetkých Rómov, obzvlášť žien a detí, berúc do úvahy problémy Rómov v rámci koordinácie politiky na európskej úrovni, obzvlášť pokiaľ ide o zamestnanosť a sociálne začlenenie, prostredníctvom aktívnejšej implementácie štrukturálnych fondov a Európskeho sociálneho fondu, a nakoniec, posilnením inštitucionálnych kapacít rómskej občianskej spoločnosti.
<P>
Chcel by som vám poďakovať za vašu správu, pani Kósáné Kovácsová. Môžem vám povedať, že môj kolega, komisár Špidla a ja sme si boli týchto problémov dobre vedomí. Ešte by som dodal, že Agentúra pre základné práva nám má predložiť dve správy o situácii Rómov, ktoré nám, dúfam, umožnia navrhnúť a presadiť to, čo ste nám práve tak dobre osvetlili.
<P>
Ďakujem vám, pani Kósáné Kovácsová, a ďakujem Parlamentu za jeho podporu.
<SPEAKER ID="188" NAME="Predsedajúca">
Týmto uzatváram tento bod rokovania. Hlasovanie sa uskutoční v stredu.
<P>
Písomné vyhlásenia (článok 142)
<SPEAKER ID="999" NAME="Corina Creţu  " LANGUAGE="RO">
Ak chceme nájsť európske riešenie problémov, ktorým čelia Rómovia, musíme si uvedomiť, že sú takými istými občanmi, ako aj my, aj keď sú predmetom sociálneho vylúčenia. Zastupiteľské organizácie a rómske komunity musia hrať pri tvorbe politík začleňovania aktívnu úlohu.
<P>
Na to, aby bolo možné zlepšiť ich životné podmienky a zabezpečiť im lepší prístup ku vzdelaniu a zdravotným službám, je potrebné zvýšené úsilie. Toto sú základné podmienky na to, aby si v krajinách, v ktorých žijú, dokázali nájsť a udržať prácu. Možnosti mobility mali pre nich presne opačný účinok, lebo diskriminácia sa ešte zhoršila. Ženy sa nachádzajú v ešte zraniteľnejšom postavení, lebo sú predmetom mnohých foriem diskriminácie - rodovej, etnickej a sociálnej.
<P>
Existujú národné programy začleňovania a boja proti chudobe, ktoré priniesli skromné výsledky. Hospodársku krízu nesmieme v žiadnom prípade používať ako ospravedlnenie pre neuskutočňovanie programov sociálneho začleňovania. Ak je to na niečo dôvod, tak na spoločné konanie.
<P>
Rómovia, tak ako iné znevýhodnené skupiny, môžu za dôsledky krízy draho zaplatiť. Neobvyklé reakcie, ktorých sme boli svedkami v Taliansku, sú varovaním. Môžeme sa snažiť prísť na riešenia problémov alebo hľadať vinníkov. Pravica vždy radšej obviňovala iných, hlavne tých bezbranných. Ako predstaviteľka ľavice by som bola radšej, keby sme nachádzali riešenia.
<SPEAKER ID="189" NAME="Lívia Járóka  " LANGUAGE="HU">
Chcela by som pani Kósáné Kovácsovej zablahoželať k jej správe, ktorá je komplexnou analýzou sociálno-ekonomického postavenia rómskych komunít. V jej správe je formulovaný celý rad perspektívnych odporúčaní, napríklad vyzýva v nej Komisiu, aby pri svojej technickej politike brala do úvahy vplyv politiky na Rómov a aby odporučila zavedenie jednotného systému požiadaviek pre rozvojové programy. Živelné plány členských štátov a nekoordinované projekty, z ktorých väčšina je financovaná Európskou úniou, neprinášajú skutočné výsledky. Potrebujeme spoločný akčný plán, ktorý bude spočívať na pevných právnych základoch a ktorý dokáže, prostredníctvom sankcií, zabezpečiť implementáciu záväzkov členských štátov. Rómske komunity treba zapojiť do procesu plánovania, implementácie a monitorovania, od najnižšej úrovne až po medzinárodné poradné orgány. Treba stanoviť jednotné meradlá a termíny, aby bolo možné overiť, či sa investované finančné zdroje využívajú efektívne.
<P>
Chudoba a sociálne vylúčenie sú geograficky sústredené a výskum nakreslil jasnú mapu európskej chudoby. Väčšina Rómov žije v malých oblastiach "odsúdených na smrť" a nesmierne nákladné je už len udržanie ich súčasnej kvality života. Z dlhodobého hľadiska by to mohlo ochromiť rozpočty a viesť k zrúteniu širšej sociálnej súdržnosti. Preto stratégia Komisie musí umožniť okamžitý núdzový zásah do týchto oblastí prostredníctvom osobitných programov financovaných z rozvojových fondov vyčlenených na úrovni EÚ, ktoré by mali byť schopné poradiť si s problémami v celej ich zložitosti, ako aj tým, že zabezpečí priestupnosť medzi fondmi a, ak to bude nutné, zavedením foriem podpory špecifických pre jednotlivé regióny.
<SPEAKER ID="190" NAME="Rumiana Jeleva  " LANGUAGE="BG">
Ako predstaviteľka pravice verím v prispenie každého občana k všeobecnému blahu a prosperite spoločnosti. Myslím si, že integrácia všetkých občanov do spoločnosti a sociálna súdržnosť musia byť cieľom, ku ktorému treba pristupovať bez akýchkoľvek prejavov populizmu a hlučných fanfár. Trvalo udržateľná, účinná integrácia Rómov musí byť založená na ich hospodárskom prínose a zapojení každého z nich do trhu práce.
<P>
V mojej krajine, ktorá nie je žiadnou výnimkou, žijú Rómovia v chudobe a na okraji spoločnosti. Ich vzdelanie končí prakticky veľmi skoro. Výsledky výskumu, ktorý uskutočnila Bulharská akadémia vied v roku 2007, v podstate ukazujú, že podiel úspešných absolventov škôl je takmer nulový: sotva 0,2 %. Takýto nedostatok vzdelania umiestňuje Rómov na samé dno pracovného trhu a je príčinou ich vysokej miery nezamestnanosti. Aby sa mohli účinne integrovať, okrem oblasti vzdelania treba zlepšiť aj ich životné podmienky a treba ich začleniť do pracovného trhu. Avšak, nič z tohto sa nemôže uskutočniť bez zapojenia samotných Rómov, bez ich aktívneho, vedomého želania zmeniť veci. Toto pokladám za hlavnú výzvu, ktorej všetci čelíme.
<SPEAKER ID="191" NAME="Katalin Lévai" AFFILIATION="PSE">
písomne. - (HU) Udalosti uplynulých rokov ukázali, že prišiel čas vážne začať riešiť hospodársku, kultúrnu a zdravotnú situáciu Rómov v Európskej únii. Stupeň sociálneho znevýhodnenia v určitých regiónoch nadobúda skoro až tragické rozmery, čo pri súčasnej hospodárskej kríze hrozí prerastením do sociálneho výbuchu. Hlavne preto vítam správu pani Magdy Kósáné Kovácsovej, ktorá sa snaží nájsť riešenie tohto vážneho sociálneho problému. Tiež som spokojná s cieľmi vytýčenými v správe, ale zhodnotenie situácie, informačné kampane a posilnenie občianskej spoločnosti samy osebe nestačia. Potrebujeme konkrétne, rozhodné kroky v oblastiach vzdelania a vytvárania pracovných miest.
<P>
Ak nebudú k dispozícii dostatočné finančné zdroje na dosiahnutie týchto cieľov, potom zostane táto iniciatíva len na papieri. Tiež potrebujeme európsku stratégiu voči Rómom, aby sa navrhnuté ciele odrazili v hospodárskej, vzdelávacej a zdravotnej politike členských štátov, lebo len tak bude možné zaručiť 10-miliónovej rómskej komunite dôstojný život a urýchliť jej integráciu.
<P>
Stratégia na dosiahnutie zlepšenia situácie európskych Rómov si vyžaduje akčný plán a preto dúfam, že sa nájdu ľudia, ktorí budú ochotní pokračovať v práci začatej touto správou, ktorá pravdepodobne pokryje niekoľko parlamentných období.
<SPEAKER ID="192" NAME="Pier Antonio Panzeri  " LANGUAGE="IT">
Zatiaľ čo v Taliansku nebol prístup vlády k rómskej otázke vždy úplne dôsledný a občas bol veľmi diskutabilný, pokiaľ ide o humanitárne zásady, v Európe sa vždy vyvíjalo úsilie na udržanie zložitej rovnováhy medzi integráciou a bezpečnosťou. Uznesenie Európskeho parlamentu o sociálnej situácii Rómov a zlepšení ich prístupu na pracovný trh EÚ je toho príkladom.
<P>
Opakované uchyľovanie sa pri riešení problémov spojených s Rómami k núdzovým legislatívnym opatreniam jasne svedčí o neschopnosti riešiť jav, ktorý nie je nový. Potrebný je skôr systematický prístup a koordinované, dlhodobé riešenia v oblasti vzdelávania, zdravotnej starostlivosti a hlavne politiky trhu práce, keďže zamestnanosť a vzdelanie uľahčujú sociálne akceptovanie a integráciu.
<P>
Európa vyzýva na ukončenie diskriminačných praktík spočívajúcich vo vysťahovaní obyvateľov z rómskych slumov a namiesto toho vyzýva na vypracovanie konkrétnych projektov v oblasti bývania, ktoré zmiernia problém s bývaním, ktorému tieto komunity čelia.
<P>
Vyžadujeme skrátka dôsledné politické rozhodnutia, ktoré v sebe budú spájať solidaritu a zodpovednosť, a umožnia nám ponúknuť vyvážené riešenie mimoriadnej situácie, pri ktorej ináč hrozí, že sa nám vymkne z rúk. Sme si dobre vedomí toho, že to bude zložitá cesta, ale inou cestou do cieľa nedôjdeme.
<SPEAKER ID="193" NAME="Rovana Plumb  " LANGUAGE="RO">
Chcela by som Komisiu vyzvať, aby prijala konkrétne opatrenia na podporu integrácie Rómov do pracovného trhu poskytnutím finančných prostriedkov na vzdelávanie a rekvalifikáciu, ako aj opatrenia, ktorých cieľom bude prísnejšie uplatňovanie právnych predpisov v oblasti boja proti diskriminácii v zamestnávaní.
<P>
Rada by som znovu pripomenula potrebu vytvorenia špecializovaného oddelenia na podporu súčinnosti medzi Komisiou a národnými vládami s cieľom realizovať projekty týkajúce sa rómskej menšiny zamerané na jej sociálnu, hospodársku a kultúrnu integráciu.
<SPEAKER ID="998" NAME="Daciana Octavia Sârbu  " LANGUAGE="RO">
Všetci sme si vedomí toho, že problém, ktorý predstavuje situácia Rómov, je nielen vnútroštátnym problémom každého členského štátu osobitne, ale je to európsky problém a treba ho riešiť na tejto úrovni.
<P>
Rada by som zdôraznila, že hlavne nové členské štáty potrebujú od EÚ náležitú podporu pri integrácii Rómov zo sociálneho hľadiska, ako aj v oblasti trhu práce.
<P>
Je dobre známe, že počet Rómov, ktorí nemajú prístup na pracovný trh Európskej únie, je znepokojujúci. Musíme preto prestať s odkladaním vytvorenia účinných európskych programov zameraných hlavne na podporu prístupu Rómov ku vzdelaniu, aby nezamestnanosť prestala byť aspektom života neustále prechádzajúcim z generácie na generáciu.
<P>
Voľný pohyb, ktorý Rómovia nových členských štátov v súčasnosti môžu využiť, zatiaľ neznamenal výrazné uľahčenie prístupu na pracovný trh EÚ. Môžeme len konštatovať, že to jediné, čo Rómovia do iných členských štátov zatiaľ vyvážajú, je ich vlastná chudoba.
<P>
V kontexte súčasnej hospodárskej krízy získavajú rómski občania prístup na trh práce ešte ťažšie, čo znamená, že veľký počet z nich žije pod hranicou biedy.
<P>
V období hospodárskej krízy preto čelíme zásadnému problému, ktorý spočíva v tom, ako povzbudiť zamestnávateľov, aby ponúkali pracovné miesta najväčšej menšine v Európe.
<SPEAKER ID="997" NAME="Dushana Zdravkova" AFFILIATION="PPE-DE">
písomne. - (BG) Dámy a páni.
<P>
Správa pani Kósáné Kovácsovej o sociálnej situácii Rómov a zlepšení ich prístupu na pracovný trh v EÚ odráža vysokú úroveň politickej zodpovednosti, ktorú Európsky parlament na vrchole svetovej hospodárskej krízy voči občanom Európy pociťuje. Správa detailne poukazuje na vážne problémy, ktoré treba pri zlepšovaní hospodárskej situácie a sociálneho začleňovania najväčšej etnickej menšiny v Európe prekonávať. V týchto časoch krízy je dôležité, aby sme bránili hodnoty, na ktorých je naša únia založená, a chránili slabých členov našej spoločnosti.
<P>
Poskytnutie vzdelania Rómom, realizácia konkrétnych politík zamestnanosti, zaručenie prístupu k zdravotným službám a v neposlednom rade podpora boja za rovnoprávnosť rómskych žien musia byť prostriedkami na dosiahnutie dlhodobého riešenia problémov, ktorým táto časť európskej spoločnosti čelí.
<P>
Správa jasne a zreteľne odporúča zásadu zapojenia mimovládnych organizácií a Rómov do vypracovávania a realizácie politík sociálneho začleňovania. Myslím, že teraz, keď vstupujeme do štvrtého roku Dekády začleňovania rómskej populácie, musia členské štáty dôslednejšie monitorovať konkrétne odporúčania Komisie v oblasti realizácie tohto rozsiahleho európskeho projektu.
<P>
Ďakujem vám za pozornosť.
