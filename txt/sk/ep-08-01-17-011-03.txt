<CHAPTER ID="011-03">
3. Egypt (rozprava) 
<SPEAKER ID="196" NAME="Predsedajúca">
- Ďalším bodom programu je rozprava o šiestich návrhoch uznesení o situácii v Egypte.
<SPEAKER ID="197" NAME="Raül Romeva i Rueda">
autor. - (ES) Vážená pani predsedajúca, na úvod by som rád poznamenal, že by bolo závažnou chybou, keby Parlament podľahol nátlaku tých, ktorí nechcú diskutovať o problémoch, ktoré by mohli v niektorých krajinách vyvolať nevôľu, obzvlášť keď popierajú porušovanie ľudských práv.
<P>
S niektorými krajinami, napríklad tými, ktorých sa týka európska politika susedských vzťahov, udržiavame privilegované vzťahy. Dialóg s uvedenými krajinami musí byť dostatočne jasný a musíme im pripomínať, že obchod u nich ani u nás nemôže a nesmie byť oddelený od dodržiavania ľudských práv.
<P>
Situácia v Egypte si vyžaduje isté úvahy a vzťahy medzi Egyptom a Európskou úniou nás rovnako nútia zamyslieť sa. Z uvedeného dôvodu je viac ako oprávnená kritika a podpora vyjadrená v našom uznesení. Ide o kritiku v súvislosti s prenasledovaním mnohých mimovládnych organizácií, predovšetkým organizácií na ochranu ľudských práv v Egypte a o podporu kampane za slobodu zhromažďovania organizovanú viacerými sociálnymi hnutiami v krajine.
<SPEAKER ID="198" NAME="Paulo Casaca">
autor. - (PT) Vážená pani predsedajúca, aj ja musím podotknúť, že neexistujú hranice ani posvätné miesta, kde by ľudské práva neboli prvoradé. Je však potrebné zohľadniť skutočnosť, že sme mali príležitosť využiť ochotu ministra zahraničných vecí Egypta, ktorý cielene navštívil Európsky parlament, konkrétne Výbor pre zahraničné veci, a prejavil snahu zodpovedať všetky otázky v súvislosti s porušovaním ľudských práv. Zúčastnil som sa jeho návštevy, kládol som otázky a dostal som niektoré odpovede.
<P>
Náš návrh uznesenia okrem istých negatívnych javov poukazuje aj na pozitíva, ako je snaha o zrušenie výnimočného stavu, ku ktorému dôjde v najbližších mesiacoch a spolupráca v boji proti pašovaniu zbraní v pásme Gazy. Podľa mňa by sme však mali najmä využiť ochotu egyptských orgánov a podporiť ich v náprave istých vážnych porušení. V tejto súvislosti chcem poukázať na skutočnosť, že bývalý kandidát na prezidenta Egyptskej republiky je aj v súčasnom období vo väzbe. Rád by som znova požiadal Egypt ako krajinu, ktorá sa opakovane zasadzovala za úsilie o ochranu ľudských práv, o jej ukončenie
<SPEAKER ID="199" NAME="Erik Meijer" LANGUAGE="NL">
Vážená pani predsedajúca, Egypt nemá demokratické tradície. Dvaja mladí militantní muži Nasser a Naugib, ktorí pred päťdesiatimi rokmi zvrhli zle fungujúci režim kráľa Farouka, sa stali nádejou v zmysle zmeny a pokroku. Nasser poskytol svojmu ľudu sebaúctu a inšpiráciu do budúcnosti a ukončil v krajine obdobie spiatočníctva a ponižovania. Jeho nasledovník Sadat jej dal po niekoľkých ničivých vojnách so susediacim Izraelom nádej na trvalý mier.
<P>
Súčasný prezident, pán Mubarak, neponúka žiadnu nádej. Stal sa symbolom stagnácie. Jediným jeho prínosom bolo, že tvrdou rukou zabezpečil krajine stabilitu. Z tohto dôvodu má vo svete povesť spojenca proti terorizmu a islamskému fundamentalizmu. Neponúkol však ani pokrok ani demokratizáciu. Občas sa k slovu dostane opozícia, nedostáva však priestor, obvyklý v parlamentnej demokracii. Prezident tak pestuje živnú pôdu pre vnútorný konflikt zo strany fundamentalistov i demokratov.
<P>
Vzrastá aj neznášanlivosť vo vzťahu k náboženským menšinám vrátane široko zastúpenej menšiny koptických kresťanov. Na základoch, kde sa problémy neriešia, ale prekrývajú násilím, nie je možné vybudovať dlhodobú stabilitu. Uvedené skutočnosti sú dôvodmi kritického charakteru nášho uznesenia.
<P>
Sabotáž mimovládnych organizácií, zastrašovanie protivníkov, diskriminácia menšín, väznenia a mučenia a všetky ostatné doložené zlyhania nás vedú k obavám o najhoršie po skončení Mubarakovho režimu. Zdá sa, že Egypt urobil krok späť z mnohých hľadísk, krok k spiatočníctvu spred šesťdesiatich rokov za vlády kráľa Farouka. Vzťahy Európy a Egypta by mali v čo najvyššej možnej miere prispieť k ukončeniu tejto situácie.
<SPEAKER ID="200" NAME="Ewa Tomaszewska">
autorka. (PL) Vážená pani predsedajúca, postupné zhoršovanie situácie v súvislosti s dodržiavaním ľudských práv v Egypte je príčinou vzrastajúcich obáv.
<P>
Zmeny v ústave umožnili porušovanie ľudských práv. Tajnej službe boli pod zámienkou potreby poskytovania ochrany pred teroristickými útokmi a v súvislosti s údajným problémom pašovania zbraní v pásme Gazy udelené dodatočné právomoci. Uvedená skutočnosť jej umožňuje zbavovať sa zodpovednosti za používanie mučenia. Čím ďalej tým častejšími javmi sú útlak na základe náboženského presvedčenia, zatknutia a dlhodobé zadržiavanie bez riadneho súdneho konania.
<P>
Organizácie, ktoré sledujú dodržiavanie ľudských práv, ako Amnesty International, venujú pozornosť ľahostajnosti medzinárodného spoločenstva vo vzťahu k tejto situácii. Vyzývam Európsku komisiu o posúdenie účinných postupov vyvíjania tlaku na egyptské úrady s cieľom zastaviť tento proces. <BRK>
<SPEAKER ID="201" NAME="Jana Hybášková">
Autorka. - Vážená paní komisárka, kolegovia, Egypt je bezpochyby najvýznamnejšou arabskou krajinou, je kolískou starobylej civilizácie, najdôležitejším arabským štátom. Nikto v Európskej únii a v tomto Parlamente nepochybuje o tom, že Egypt je nielen kľúčovým partnerom Európskej únie, ale partnerom dynamickým, pripraveným a silným, a práve preto považujeme dialóg s touto krajinou za veľmi dôležitý a významný. Na budúci týždeň sa začínajú nové rokovania o akčnom pláne medzi Európskou úniou a Egyptskou arabskou republikou. Je dobré, že náš Parlament jednomyseľne a jasne vyjadrí týmto rokovaniam podporu a stáva sa hráčom v zahraničnej politike. Jasne hovoríme: partnerom Európskej únie nemôže byť štát, ktorý dovoľuje tvrdé zásahy do nezávislosti starobylého demokratického inštitútu sudcov, ktorý dovolí týranie vo väzení, zabíjanie imigrantov, ktorý ruší slobodu prejavu, blokuje internet a posiela členov parlamentu, ako napríklad synovca prezidenta Sadáta, pred vojenský súd. Egypt je našim kľúčovým spojencom v boji proti terorizmu, musí preto byť kľúčovým spojencom hlavne v potlačovaní príčin terorizmu a radikalizovaní islamu. A práve preto nesmie takýmto spôsobom postupovať proti registrácii nevládnych organizácií, nesmie ničiť slobodu prejavu a najmä musí obhajovať starobylú vládu práva, ktorá vždy v Egypte existovala. Veríme, že to Egypt dokáže a predovšetkým veríme, že naša rezolúcia prispeje Európskej komisii k tomu, aby bol dohodnutý akčný plán s touto krajinou kvalitný. Ďakujem za podporu.
<SPEAKER ID="202" NAME="Bernd Posselt" LANGUAGE="DE">
Vážená pani predsedajúca, som jedným z mála ľudí v tejto snemovni, ktorí sa zúčastnili slávneho prejavu prezidenta Sadata na pôde Európskeho parlamentu. Spomínaný prejav by mohol byť považovaný za strategický dokument Európskeho roka medzikultúrneho dialógu, ktorý práve začal. Bol to jeden z najpôsobivejších prejavov na pôde Parlamentu.
<P>
Prezident Mubarak je tiež po celé roky aj napriek mnohým zlyhaniam a chybám Egypta, ktorých sme svedkami, dôležitým a spoľahlivým partnerom Európskej únie. Zo spomínaných dôvodov preto nerozumiem prejavu egyptského prezidenta, ktorý bol reakciou na tento návrh. Uvážene a umiernene konštatujeme, že Egypt považujeme za jedného z najdôležitejších partnerov v rámci stredomorskej oblasti. Množstvom jasných poznámok a jednoznačných skutočností však vyjadrujeme kritiku týkajúcu sa potreby zmeny v súvislosti s posunom Egypta k demokracii a princípom právneho štátu.
<P>
Plníme svoj záväzok voči našim vlastným občanom i voči občanom Egypta. Som pevne presvedčený, že hroziace narušenie vzťahov by bolo úplne nesprávnym krokom. Musíme navzájom komunikovať, a preto podporujem tento návrh uznesenia, ktorý je zostavený primeraným spôsobom, a ktorý vyzýva Egypťanov, aby ho nepovažovali za prerušenie dialógu, ale za jasný signál začiatku ešte intenzívnejších rozhovorov. To je cieľom nášho návrhu.
<SPEAKER ID="203" NAME="Bogusław Sonik" AFFILIATION="PPE-DE">
. - (PL) Vážená pani predsedajúca, rád by som sa v súvislosti s dnešnou rozpravou o Egypte dotkol dvoch otázok, a som si istý, že jednou z nich sme sa už v Parlamente zaoberali.
<P>
Verím, že naše vzťahy s Egyptom by sa mali udržiavať a rozvíjať, a že Egypt by mal skutočne byť naším hlavným partnerom v rámci danej časti sveta, Preto by som v úvode rád upozornil na skutočnosť, že koptickí kresťania patria v krajine k skupine druhotriednych občanov. Spomínaný stav platí pre ortodoxnú aj pre katolícku vetvu a pri nadväzovaní kontaktov s Egyptom by sme túto situáciu mali brať na vedomie. Navyše, už som sa opakovane vyjadril, že by sme sa mali podrobne zaoberať situáciou náboženských menšín v spomínanej časti sveta a vypracovať správu na túto tému.
<P>
Po druhé, kým sa nevyriešia konflikty medzi Izraelom a Palestínou na Strednom východe, nemožno hovoriť o trvalom mieri, demokracii a dodržiavaní ľudských práv v oblasti, ktorá je predmetom rozpravy. Pretože práve tieto konflikty sú zdrojom násilia, terorizmu a fanatizmu, ktoré ohrozujú aj Európu.
<SPEAKER ID="204" NAME="Marcin Libicki" AFFILIATION="UEN">
(PL) Vážená pani predsedajúca, mal by som vyjadriť istú mieru spokojnosti v tom zmysle, že aj keď dnes diskutujeme o otázke Egypta, nemusíme sa zaoberať zločinmi v pravom zmysle slova. V našich štvrtkových rozpravách o ľudských právach, ktorých sa zvyčajne aktívne zúčastňujem, sa vo všeobecnosti zaoberáme skutočne veľmi závažnými a nebezpečnými prípadmi.
<P>
Bývajú to prípady porušovania ľudských práv, vrážd a znáslinení.
<P>
Dnes však môžeme byť do určitej miery spokojní, pretože v porovnaní s množstvom iných prípadov zasahujeme do situácie v Egypte v štádiu, keď síce sú porušované základné slobody, ale ešte nedošlo k zločinom. Máme istú nádej, že včasný zásah bude účinný, a že predídeme vážnejším následkom. V podobných prípadoch sa zvyčajne začína obmedzeniami v oblasti médií - v našom prípade je to zatknutie novinárov - a obmedzeniami práva združovať sa. Rovnako máme na mysli aj odbory a prenasledovanie náboženských menšín. Ďalším štádiom je kriminalita. V prípade Egypta však k nej ešte nedošlo.
<SPEAKER ID="205" NAME="Meglena Kuneva">
členka Komisie. - Pani predsedníčka, Komisia venuje veľkú pozornosť uplatňovaniu demokratických a ľudských práv v Egypte, ktorý je jedným z našich partnerov v rámci európskej susedskej politiky. Prostredníctvom našej delegácie v Káhire a v spolupráci s členskými štátmi podrobne sledujeme vývoj situácie v tejto oblasti. Zároveň sme v pravidelnom kontakte s miestnymi a medzinárodnými mimovládnymi organizáciami zaoberajúcimi sa ľudskými právami a podporou demokracie.
<P>
Komisia zdieľa vaše znepokojenie nad zjavným zhoršením situácie v oblasti ľudských práv v Egypte a nad počtom nahlásených prípadov porušenia ľudských práv, najmä prípadov porušenia slobody vyjadrovania, mučenia, ponižujúceho zaobchádzania a nedodržiavania práv náboženských menšín.
<P>
Komisia vyzvala Egypt na širšiu politickú reformu a dodržiavanie ľudských práv ako neoddeliteľných súčastí partnerstva EÚ a Egypta. Komisia teda využíva všetky prostriedky, ktoré má k dispozícii, aby podnietila egyptskú vládu k pokroku v tejto oblasti.
<P>
Ako člen Rady OSN pre ľudské práva je Egypt viazaný dodržiavaním "najvyšších štandardov rozvoja a ochrany ľudských práv". EÚ vo svojich bilaterálnych vzťahoch s Egyptom, vrátane rokovaní na najvyššej úrovni, dôsledne zdôrazňuje dôležitosť rešpektovania ľudských práv najmä na základe článku 2 asociačnej dohody.
<P>
Prijatie akčného plánu medzi EÚ a Egyptom v rámci európskej susedskej politiky v marci 2007 nám dáva ďalší politický nástroj na posilnenie ochrany ľudských práv a základných slobôd, ktoré chápeme ako naše spoločné hodnoty. Akčný plán počíta s otvorením pravidelného formálneho dialógu o ľudských právach a demokracii v rámci Podvýboru pre politické otázky: ľudské práva a demokraciu, medzinárodné a regionálne otázky. Tento podvýbor by mal uľahčiť komplexný a nevýlučný dialóg o všetkých aspektoch ľudských práv a demokracie, ako aj o iných medzinárodných a regionálnych otázkach v atmosfére vzájomného porozumenia a rešpektovania oboch strán. Prvýkrát sa stretne na budúci týždeň 23. a 24. januára 2007 v Káhire. Egyptu poskytne konštruktívny spôsob, ako preukázať svoj záväzok k spoločným hodnotám.
<P>
Komisia je pevne presvedčená, že dialóg s Egyptom na základe politických dohôd zakotvených v asociačnej dohode a v akčnom pláne európskej susedskej politiky je najúčinnejším spôsobom, ako egyptskú vládu upozorniť na nespokojnosť EÚ s uplatňovaním ľudských práv a medzinárodného práva v Egypte.
<P>
Komisia je naďalej pripravená podporovať reformný proces v Egypte prostredníctvom finančnej a technickej podpory. Podpora politickej reformy, ľudských práv a demokracie je prioritou v rámci národného indikatívneho programu na roky 2007 - 2010 a v rámci Európskeho nástroja pre demokraciu a ľudské práva.
<P>
Som presvedčená, že Európsky parlament nám v tomto úsilí bude silným spojencom.
<SPEAKER ID="206" NAME="Predsedajúca">
Rozprava je ukončená
<P>
Teraz pristúpime k hlasovaniu.
