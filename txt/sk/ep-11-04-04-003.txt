<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
Na úvod by som rád povedal niekoľko poznámok a oznámil niekoľko informácií.
<P>
Dňa 26. apríla uplynie 25 rokov od černobyľskej katastrofy, ktorá bola najvážnejšou jadrovou haváriou v dejinách ľudstva. Stále si pripomíname tých, ktorí v boji s katastrofou obetovali svoje zdravie alebo dokonca životy, a tiež státisíce ľudí, ktorí museli opustiť svoje domovy. Vtedajšie orgány štátov bývalého východného bloku príliš dlho tajili informácie o katastrofe pred svetom, a predovšetkým pred vlastnými občanmi. O to zložitejšie bolo prijať akékoľvek opatrenia na zmiernenie následkov tejto katastrofy. Neskôr sa však Černobyľ stal symbolom účinnej spolupráce medzi orgánmi štátov zasiahnutých katastrofou a medzinárodným spoločenstvom. Pri dnešnej spomienke na černobyľskú katastrofu sme v myšlienkach aj s japonským národom, ktorý bojuje s následkami cunami a havárie vo fukušimskej jadrovej elektrárni.
<P>
Aj informácia, ktorá bude nasledovať, je bolestnou pripomienkou. O niekoľko dní, 10. apríla, uplynie rok od leteckej katastrofy pri Smolensku. Pri nešťastí zahynulo deväťdesiatšesť ľudí vrátane poľského prezidenta a jeho manželky a osemnástich poslancov poľského parlamentu. Jeden z poslancov bol pripravený zaujať miesto v Európskom parlamente ako jeden z osemnástich dodatočných poslancov EP. Väčšina zosnulých zastávala v štáte vysoké funkcie. Mnohí v tejto rokovacej sále ich osobne poznali. Ja sám som poznal najmenej polovicu z nich. Príčiny katastrofy nie sú doposiaľ celkom jasné a naďalej čakáme na relevantné informácie. Opäť sa v tomto čase pridávame k tým, ktorí trúchlia za svojimi milovanými.
<P>
Tretia informácia súvisí so skutočnosťou, že Európsky parlament je znepokojený odmietnutím žiadosti Troya Davisa o odklad popravy a otvorenie jeho prípadu na Najvyššom súde Spojených štátov. Chcem požiadať príslušné americké orgány v štáte Georgia, aby využili svoje právo zmierniť trest smrti, na ktorý bol pán Davis odsúdený pred 20 rokmi, na doživotné väzenie. Smrť nikdy nemôže byť prejavom spravodlivosti.
<P>
Ďalší oznam súvisí so skutočnosťou, že nás tiež veľmi znepokojujú udalosti v Pobreží Slonoviny. Prezidentské voľby priniesli krajine hrôzu a násilie namiesto mieru, perspektívy a blahobytu, ktoré očakávali jej občania. Laurent Gbagbo musí uznať výsledky volieb a odovzdať moc. Vyzývame obidve strany, aby okamžite prestali používať násilie voči civilistom. Medzinárodné spoločenstvo musí urobiť všetko, čo je v jeho silách, aby zastavilo masakru obyvateľstva. Všetci, ktorí sú zodpovední za zločiny, budú odovzdaní spravodlivosti. To je naše hlboké presvedčenie a Európsky parlament urobí v tomto smere všetko, čo je možné.
<P>
Záverečná informácia súvisí so skutočnosťou, že v súlade so svojím sľubom priebežne informovať Parlament o postupe vyšetrovania v prípade obvinenia istých poslancov Európskeho parlamentu z korupcie by som vám rád pripomenul, že vo štvrtok po stretnutí predsedov politických skupín dostanete odo mňa list s najnovšími informáciami o tejto záležitosti. Prijímame tiež rázne opatrenia s cieľom vypracovať kódex správania pre záujmové skupiny a lobistov, ako aj pre poslancov Európskeho parlamentu. Na dnešnej schôdzi predsedníctva o 18.30 hod. túto záležitosť prerokujeme a rozhodneme o ďalších opatreniach, ktoré bude potrebné v tejto súvislosti prijať.
<P>
O vystúpenie požiadal pán Nicholson. Nech sa páči, pán Nicholson, máte slovo.
<SPEAKER ID="008" NAME="James Nicholson" AFFILIATION="ECR">
Rád by som sa v tejto chvíli vrátil k sobotňajšej vražde mladého policajného strážnika v Severnom Írsku. Bol na ceste do práce a podmienky na výkon služby splnil len pred niekoľkými týždňami. Počas svojho dvadsaťdvaročného pôsobenia v tomto Parlamente som bol mnohokrát nútený odsúdiť teroristov, ktorí konajú takéto zverstvá. Myslel som si, že tie časy sú preč a ja to už nikdy nebudem musieť urobiť. V myšlienkach sme s rodinou mladého muža, ktorý mal pred sebou kariéru a skvelú budúcnosť. Bol to jasný a úmyselný pokus opäť raz destabilizovať náš región.
<P>
Chcem zdôrazniť svoje presvedčenie, že drvivá väčšina obyvateľov Severného Írska si teraz ani nikdy v budúcnosti nepraje návrat k tomu, čím sme si prešli v minulosti. Ľudia z Omaghu si veľa vytrpeli. Som presvedčený, že to, čo sa stalo, vyvoláva aj v nich mnohé príšerné spomienky. Mohli by sme pri tejto pre náš región veľmi smutnej príležitosti vyjadriť našu účasť s rodinou a so všetkými, ktorých sa to dotýka?
<P>
(potlesk)
<SPEAKER ID="009" NAME="Predseda">
Ďakujem vám za vyjadrenie v tejto záležitosti. Chcel by som informovať poslancov, že som včera ráno vydal v tejto záležitosti osobitné vyhlásenie - vyhlásenie predsedu Európskeho parlamentu, v ktorom som odsúdil túto udalosť, predovšetkým skutočnosť, že obeť bola veľmi mladá. Vyjadril som tiež nádej, že Severné Írsko bude žiť v mieri tak, ako sa mu to darilo v ostatnom čase. Moje vyhlásenie zo včerajšieho rána k uvedenej záležitosti si môžu poslanci prečítať na webovej stránke Európskeho parlamentu.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Aj ja odsudzujem zavraždenie Ronana Kerra pri víkendovom bombovom útoku v Omaghu, v našom volebnom obvode. Bol to 25-ročný mladík, ktorý práve nastúpil do policajnej služby, a preto ho zavraždili. Ide o útok nielen na tohto mladého muža a jeho rodinu, ale aj na mierový proces v našom volebnom obvode. Ľudia, ktorí zavraždili Ronana Kerra, sa pokúšajú zastaviť napredovanie mierového procesu a my im to nedovolíme. Dovoľte mi, aby som sa dnes poďakovala pánovi predsedovi Parlamentu za to, že vo svojom mene a v mene Parlamentu vyjadril rodine sústrasť. Okrem toho súcítim s rodinou Ronana Kerra a rázne odsudzujem jeho vraždu.
<SPEAKER ID="011" NAME="Pat the Cope Gallagher" AFFILIATION="ALDE">
Vážený pán predseda, v prvom rade vám chcem poďakovať za vydanie včerajšieho odsudzujúceho vyhlásenia. Chcel by som podporiť dnešné vyhlásenia pána poslanca Nicholsona a pani poslankyne de Brúnovej na tejto pôde. Plne podporujeme ich snahu dosiahnuť, aby boli zodpovedné osoby odovzdané do rúk spravodlivosti.
<P>
Mierový proces s podporou Európskej únie bol veľmi úspešný. Všetci duševne zdraví ľudia na írskom ostrove odsúdili tento zverský čin, vraždu strážnika Ronan Kerra, ar dheis Dé go raibh a anam. Osobitne chcem vyjadriť uznanie jeho matke za odvážne vyhlásenie, ktoré urobila minulú noc na podporu pokračovania mierového procesu.
