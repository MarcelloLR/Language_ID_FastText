<CHAPTER ID="002">
Vyhlásenie predsedníctva
<SPEAKER ID="005" NAME="Predsedajúci">
Všetci ste si zaslúžili dovolenku. Vyzeráte odpočinutí a dúfam, že sa tešíte na návrat k práci, ktorú je potrebné vykonať v oblasti európskych záležitostí.
<P>
Obávam sa však, že budem musieť začať smutnou správou.
<P>
Po našom poslednom stretnutí sme sa s hlbokým zármutkom rozlúčili s dvomi veľkými Európanmi, Gastonom Thornom a Raymondom Barreom, významnými mužmi, ktorí svoje životy obetovali službe svojej vlasti ako vynikajúci premiér a komisár Európskej komisie. Gaston Thorn bol desať rokov (od roku 1959 do roku 1969) poslancom Európskeho parlamentu. V rokoch 1969 až 1974 bol ministrom zahraničných vecí Luxemburska a v rokoch 1974 až 1979 jeho premiérom. Od roku 1981 až do roku 1985 vykonával funkciu predsedu Európskej komisie. Pod jeho vedením Európske spoločenstvo prerokovalo podmienky vstupu Španielska a Portugalska, iniciovalo spoločnú politiku rybného hospodárstva a dosiahlo riešenie sporných otázok v oblasti rozpočtových zdrojov a budúceho financovania Spoločenstva.
<P>
Raymond Barre bol v rokoch 1967 až 1973 podpredsedom Európskej komisie a v rokoch 1976 až 1981 premiérom Francúzska. Ako komisár pre hospodárske a finančné záležitosti predložil v rokoch 1969 a 1970 pôvodné návrhy na vytvorenie európskej hospodárskej a menovej únie v rámci Barreho plánu.
<P>
Obaja neúnavne pracovali na európskej integrácii až do svojej smrti a významne a prakticky prispeli k podpore tohto procesu, ktorý sa v tom čase realizoval v zložitých podmienkach.
<P>
Na konci minulého týždňa by svoje 100. narodeniny oslávil Altiero Spinelli. Tento muž bol jedným z tvorcov súčasných európskych inštitúcií a desať rokov zastával funkciu poslanca Európskeho parlamentu. Z nich sedem rokov, až do jeho smrti v roku 1986, som mal tú obrovskú česť pracovať s ním. Počas desiatich rokoch vo funkcii poslanca Európskeho parlamentu, a najmä počas vykonávania funkcie predsedu Výboru pre inštitucionálne záležitosti, zohrával kľúčovú úlohu pri presadzovaní ambiciózneho programu inštitucionálnej reformy. Jeho návrh Zmluvy o založení Európskej únie, ktorý Európsky parlament v roku 1984 väčšinou hlasov prijal, vytvoril základ pre mnohé ďalšie dôležité zmeny zavedené reformami podľa zmluvy vrátane významného rozšírenia legislatívnych právomocí Európskeho parlamentu.
<P>
Počas letnej prestávky sme boli svedkami mnohých prírodných katastrof: dramatických záplav v Spojenom kráľovstve, teplých vĺn vo východnom Stredozemí a nedávnych tragických požiarov v Grécku. Tieto udalosti priniesli mnohým Európanom veľa utrpenia. V Grécku zomrelo na následky veľkých požiarov 60 ľudí. Je preto vhodné, aby sa táto tragédia stala prvým dôležitým bodom dnešného programu a som si istý, že budem hovoriť za každého v tejto inštitúcii, keď vyjadrím hlbokú ľútosť nad obeťami týchto a ďalších tragických udalostí.
<P>
Sústrasť vyjadrujeme tiež pozostalým viac než 500 obetí zemetrasenia v Peru z 15. augusta a tisíckam tých, ktorí od nášho posledného stretnutia stratili svoje životy pri nezmyselných násilnostiach v Iraku.
<P>
Súženie nespočetného množstva utečencov umierajúcich pri pokuse prekročiť na člnoch Stredozemné more a Atlantický oceán s cieľom dostať sa do Európskej únie v nás tiež vyvoláva smútok a obavy. Zostáva povinnosťou nás všetkých nájsť riešenia, aby sa tieto tragédie už neopakovali.
<P>
Žiadam vás, aby ste povstali a minútou ticha vzdali česť pamiatke zosnulých.
<P>
(Prítomní povstali a zachovali minútu ticha.)
