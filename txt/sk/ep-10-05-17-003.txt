<CHAPTER ID="003">
Schválenie zápisnice z predchádzajúceho rokovania
<P>
(Zápisnica z predchádzajúceho rokovania bola schválená.)
<SPEAKER ID="009" NAME="Mario Mauro" AFFILIATION="PPE">
(IT) Vážený pán predseda, dámy a páni, chcem len pripomenúť, že dnes ráno v Afganistane zahynuli pri útoku dvaja príslušníci oddielu Taurinense.
<P>
Európska únia zohráva v otázke vojny a mieru dôležitú úlohu a na úvod zasadnutia by som chcel požiadať, aby sa Parlament v týchto ťažkých časoch pripojil ku kondolenciám a podpore rodín obetí.
<SPEAKER ID="010" NAME="Gianni Pittella" AFFILIATION="S&amp;D">
(IT) Vážený pán predseda, dámy a páni, práve som požiadal o krátky prejav a chcel som povedať to isté ako kolega poslanec pán Mauro, takže sa pripájam k pánovi Maurovi a pozostalým vyjadrujem svoju úprimnú sústrasť. Som presvedčený, že celý Parlament si spoločne pripomína dvoch talianskych vojakov, ktorí zahynuli dnes ráno.
<P>
Verím, že rozhorčenie, solidarita s rodinami, podpora postihnutých a odmietnutie všetkých foriem terorizmu zmiernia náš smútok. Európa však musí spolu s jednotlivými štátmi obnoviť činnosť s cieľom zabezpečiť účinnejšiu mierovú misiu, ktorá sa uskutoční v bezpečnejších podmienkach.
<SPEAKER ID="011" NAME="Predseda">
Ďakujem vám, vážení páni, že ste mi túto skutočnosť pripomenuli. Je veľmi dôležité, aby sme vždy vyjadrovali solidaritu s vojakmi, ktorí v našom mene bojujú proti terorizmu, ako aj proti iným formám násilia v Afganistane a v ďalších krajinách. Mali by sme vyjadriť solidaritu s nesmiernym odhodlaním vojakov plniť náš spoločný cieľ, ktorý má pre celý svet stále veľký význam. Je to vžitý úzus Európskeho parlamentu. Ešte raz chcem obidvom poslancom poďakovať za to, že ma na túto skutočnosť upozornili.
<SPEAKER ID="012" NAME="Geoffrey Van Orden" AFFILIATION="ECR">
Vážený pán predseda, keď spomíname tragické straty v Afganistane, mali by sme pamätať aj na to, že britskí vojaci takmer denne obetujú svoje životy v misiách NATO, ktoré sa v tejto krajine uskutočňujú. Mali by sme oficiálne priznať tragické straty a prejaviť osobitnú účasť s rodinami všetkých príslušníkov armády z ktorejkoľvek krajiny, ktorí slúžia pod záštitou NATO.
<SPEAKER ID="013" NAME="Predseda">
Úplne s vami súhlasím. Myslím si, že na túto otázku máme rovnaký názor. Sú to Európania, ktorí nás všetkých zastupujú v boji proti terorizmu a všetkým formám násilia vo svete. Sú našimi zástupcami.
<SPEAKER ID="014" NAME="Jacky Hénin" AFFILIATION="GUE/NGL">
(FR) Vážený pán predseda, myslím si, že je správne vzdať hold tým, ktorí padli v boji, ako ste to práve urobili. Taktiež považujem za správne venovať spomienku všetkým tým, ktorí každodenne umierajú v práci, pretože ich zamestnávatelia im neposkytujú prostriedky nevyhnutné pre prácu v dobrých podmienkach.
