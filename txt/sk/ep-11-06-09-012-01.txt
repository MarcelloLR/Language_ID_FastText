<CHAPTER ID="012-01">
1. Madagaskar (rozprava) 
<SPEAKER ID="197" NAME="Predsedajúci">
Ďalším bodom programu je rozprava o Madagaskare.
<SPEAKER ID="198" NAME="Charles Tannock">
autor. - Nezákonný a nezvolený režim Andryho Rajoelinu je presiaknutý korupciou a vážne porušuje ľudské práva na Madagaskare. Keď sa však Rajoelina dostal k moci, sľuboval, že skoncuje s korupciou a porušovaním ľudských práv, ktoré údajne prekvitali za čias zvrhnutého prezidenta Marca Ravalomananu. Túto iróniu nemožno prehliadnuť pri pohľade na dlhodobé utrpenie obyvateľov Madagaskaru, z ktorých mnohí žijú v najhoršej chudobe. EÚ musí teraz zvážiť podstatné sprísnenie cielených opatrení zameraných proti Rajoelinovi a jeho prisluhovačom a prívržencom a v prípade potreby využiť ustanovenia Dohody z Cotonou o zlyhaní riadenia a uplatniť potrebné sankcie.
<P>
Africká únia by mohla urobiť oveľa viac. Od Africkej únie sme už počuli veľa fráz, ale zatiaľ sme videli iba málo skutočných činov. Jedným z nich by mohlo byť sprostredkovanie dohody medzi Rajoelinom a Ravalomananom, ktorá by bývalému prezidentovi umožnila vrátiť sa do Madagaskaru bez akéhokoľvek rizika či predpojatosti. Rajoelina by svojmu rivalovi navyše mal umožniť kandidovať v prezidentských voľbách, ktoré sa budú konať v septembri.
<P>
Vyhliadky na stabilitu a zmierenie na Madagaskare, žiaľ, nie sú dobré. Dúfam, že v nasledujúcich mesiacoch sa podarí veci vyriešiť mierovou cestou.
<SPEAKER ID="199" NAME="Véronique De Keyser" LANGUAGE="FR">
O dráme na Madagaskare nerokujeme v tejto sále prvýkrát.
<P>
Od uznesenia z februára 2010 sa situácia obyvateľov Madagaskaru sotva zmenila. A ak sa zmenila, tak iba k horšiemu. Práve o nich mám najväčšie obavy, pretože oni sú hlavnými obeťami. Okrem toho sme práve svedkami zjavne nikdy nekončiaceho zápasu o moc.
<P>
Pred vyše rokom Európsky parlament vyjadril jednoznačnú podporu myšlienke demokratického procesu, ktorý by mohol viesť k voľbám. K tomu ešte stále nedošlo. Rajoelina je ešte stále pri moci. Ako opätovne uvádzame v tomto uznesení, v nasledujúcich voľbách nesmie kandidovať, to treba povedať celkom jednoznačne.
<P>
Chcela by som jednoducho požiadať o to, aby prebiehajúce rokovania s Juhoafrickým spoločenstvom pre rozvoj (SADC), ktoré ešte nedospeli ku konečnému výsledku, mali príležitosť dosiahnuť výsledok. Preto odporúčam používať v tejto situácii mierny tón, aby sme nechali priestor pre rokovania, ktoré by sa mali uskutočniť veľmi rýchlo a ktoré, ako dúfam, dospejú k záveru.
<SPEAKER ID="200" NAME="Marie-Christine Vergiat" LANGUAGE="FR">
Konfederatívna skupina Európskej zjednotenej ľavice - Nordická zelená ľavica dnes výnimočne ľutuje tón použitý v predložených uzneseniach. Platí to predovšetkým pre uznesenie o Madagaskare. Už som mala príležitosť oľutovať toto uznesenie a iné uznesenia vo februári 2010, keď bolo prijaté predchádzajúce naliehavé uznesenie o tejto krajine.
<P>
Rovnako ako v mnohých iných afrických krajinách, aj na Madagaskare prejavuje Európska únia svoju politickú neschopnosť. Veci sa nezmenia tým, že budeme vyzývať na prísnejšie hospodárske sankcie voči tejto krajine. Jedinými obeťami situácie sú a aj naďalej budú obyvatelia Madagaskaru, ktorí takéto niečo nepotrebujú. Skôr by sme boli uvítali, ak by Európsky parlament vyslal jasný signál podpory sprostredkovateľovi Juhoafrického spoločenstva pre rozvoj, ktorý už rok intenzívne pracuje na hľadaní riešenia situácie tou najpokojnejšou formou.
<P>
Skôr by sme uvítali odkaz obsahujúci uznanie sprostredkovateľskej práce pána Chissana, vďaka ktorej predložil Juhoafrickému spoločenstvu pre rozvoj plán opatrení na riešenie politickej krízy na Madagaskare. Nasledujúce zasadnutie SADC sa bude konať v sobotu v Johannesburgu a zúčastnia sa ho zástupcovia všetkých politických skupín na Madagaskare, ktorí ratifikujú tento plán opatrení.
<P>
Chcem vyjadriť prosbu za občanov Madagaskaru a zdôrazniť, že iba oni bez medzinárodného tlaku rozhodujú o tom, kto im bude vládnuť. Úlohou Európskej únie je pomôcť im. Preto nechceme byť spájaní s týmto čiastkovým uznesením, ktoré by mohlo priliať olej do ohňa namiesto podporenia úsilia SADC. Odmietame aj zavedenie prísnejších hospodárskych sankcií.
<SPEAKER ID="201" NAME="Cristian Dan Preda" LANGUAGE="RO">
Rovnako ako už spomenuli predchádzajúci rečníci, aj ja by som chcel povedať, že od februára 2010, keď sme hovorili o situácii na Madagaskare, sme nezaznamenali žiaden pokrok. Mohli by sme povedať, že nedošlo k prechodu k demokracii, ale k ešte hlbšej kríze, než bola kríza pred rokom a niekoľkými mesiacmi. Rokovanie Juhoafrického spoločenstva pre rozvoj v Gabrone predstavovalo skutočne poslednú príležitosť. Všetci sme, žiaľ, videli, že sa skončilo neúspechom. Som presvedčený o tom, že môžeme dúfať, že počas rokovania, ktoré sa uskutoční v sobotu, ešte dôjde k nejakému pozitívnemu vývoju.
<P>
Na druhej strane je pravda, že hospodárska a sociálna situácia na Madagaskare je mimoriadne zúfalá, pričom väčšina obyvateľov krajiny žije z menej ako 1 USD na deň. Ako sa dokážu dostať z tejto situácie? Prostredníctvom procesu neutrálneho, všeobecného a konsenzuálneho prechodu. Našou úlohou nie je podporiť niektorú zo strán, ale myšlienku takéhoto procesu.
<SPEAKER ID="202" NAME="Izaskun Bilbao Barandica" LANGUAGE="ES">
Vláda pána Rajoelinu premenila Madagaskar po štátnom prevrate na krajinu, v ktorej vládne politická nestabilita. Moc v krajine nie je rozdelená, médiá sú kontrolované vládou, ľudské práva sú porušované a súčasné malgašské bezpečnostné sily sa zneužívajú proti obyvateľom Madagaskaru, ktorí priamo trpia týmito politickými dôsledkami. Tento nelegálny režim spôsobuje obrovské humanitárne problémy v krajine bohatej na prírodné zdroje, v ktorej je nedostatok základných potravín, vody a hygienických zariadení, zdravotných služieb a vzdelávania.
<P>
Európska únia musí obyvateľom krajiny naďalej poskytovať humanitárnu pomoc a prispievať k hľadaniu dohody medzi stranami, ktorá by umožnila zostavenie neutrálnej, konsenzuálnej a všeobecnej prechodnej vlády s cieľom obnoviť ústavný poriadok a zvolať slobodné a transparentné demokratické voľby, ktoré umožnia všetkým politickým hnutiam a vodcom slobodne kandidovať a obyvateľom Madagaskaru rozhodnúť o svojej budúcnosti.
<SPEAKER ID="203" NAME="Nicole Kiil-Nielsen">
autorka. - (FR) Skupina zelených/Európska slobodná aliancia opätovne odsudzuje okolnosti, za ktorých sa pán Rajoelina dostal k moci na Madagaskare. Politická situácia v krajine, ktorá je veľmi nestabilná, vyvoláva mimoriadne znepokojenie. Došlo k mnohým prípadom porušenia ľudských práv: násilie proti demonštrantom, nezákonné zatýkanie, svojvoľné zadržiavanie osôb a neprávosti páchané na novinároch a politických oponentoch. Bezpečnostné zložky sa tešia úplnej beztrestnosti.
<P>
Vodcovia opozičných politických hnutí boli uväznení. Žiadame ich prepustenie. Nekontrolované využívanie prírodných zdrojov krajiny navyše ohrozuje vyhliadky budúcich generácií na rozvoj a vedie k ekologickej katastrofe. Odsudzujeme nelegálnu ťažbu nerastných zdrojov a bezohľadnú ťažbu dreva, najmä palisandra.
<P>
Obnovenie uplatňovania zásad právneho štátu na Madagaskare je absolútnou prioritou a je podmienené zorganizovaním slobodných, transparentných a demokratických volieb za medzinárodnej pomoci, ktorú by mala poskytnúť predovšetkým Európska únia.
<SPEAKER ID="204" NAME="Filip Kaczmarek" LANGUAGE="PL">
V uznesení odsudzujeme porušovanie ľudských práv a zneužívanie malgašských bezpečnostných síl proti vlastným obyvateľom, vyzývame na rozpustenie politických milícií, úplné dodržiavanie ľudských, občianskych, politických, sociálnych a majetkových práv všetkých občanov a na obnovenie uplatňovania zásad právneho štátu. Vyzývame na okamžité prepustenie politických väzňov a priamy návrat politických exulantov. Obnovenie ústavného poriadku je predpokladom návratu k normálnemu fungovaniu inštitúcií na Madagaskare. Potrebné sú slobodné, transparentné a spravodlivé voľby zorganizované pod dohľadom medzinárodného spoločenstva, ktoré budú v súlade s demokratickými normami. Vzhľadom na to, že neuznávame tamojší protiústavný režim, našou hlavnou dilemou je spôsob zvýšenia humanitárnej pomoci pre obyvateľov Madagaskaru. Dúfam, že napriek tomu bude takáto pomoc účinná.
<SPEAKER ID="205" NAME="Corina Creţu">
v mene skupiny S&D. - Odkedy moc na Madagaskare prevzal vojenský režim, ktorý vôbec nesplnil všetky záväzky potrebné na prechod k demokracii, politickému pluralizmu a slobode prejavu, prešli už dva roky.
<P>
Tým, že Africká únia pozastavila členstvo krajiny a vyhlásila jej politický režim za nelegálny, ako aj pozastavením pomoci zo strany Medzinárodného menového fondu a Svetovej banky sa vláda krajiny dostala do medzinárodnej izolácie a problémy jej obyvateľstva, ktoré už nedostáva pomoc zo zahraničia, sa prehĺbili.
<P>
Z tohto dôvodu uvádza náš návrh uznesenia dva súbory opatrení: výzvu určenú EÚ a Bezpečnostnej rade OSN, aby rozšírili na všetky svoje členské štáty zákaz udeľovania víz, ktorý prijala Africká únia, a aby zvýšili humanitárnu pomoc pre civilné obyvateľstvo Madagaskaru.
<P>
Na politickej úrovni by mala EÚ dôslednejšie trvať na tom, aby sa politické strany na Madagaskare povzniesli nad svoje zrejmé konflikty a dosiahli dohodu o pláne opatrení na prekonanie krízy, ktorý navrhlo Juhoafrické spoločenstvo pre rozvoj.
<P>
Z tohto hľadiska má rozhodnutie bývalého prezidenta Marca Ravalomananu vrátiť sa do krajiny zásadný význam, ak vezmeme do úvahy, že súčasní vedúci predstavitelia krajiny ho nútia, aby sa rozhodol medzi exilom a doživotnými nútenými prácami.
<SPEAKER ID="206" NAME="Kristiina Ojuland">
v mene skupiny ALDE. - Po vojenskom štátnom prevrate na Madagaskare nasledovalo ustavičné porušovanie ľudských práv a občianskych slobôd. Museli sme sa stať svedkami toho, ako sa výkonná, legislatívna, súdna moc a médiá sústredili v rukách Andryho Rajoelinu, ktorý sa hrdí titulom prezidenta prechodnej vlády.
<P>
Teší ma, že EÚ a jej členské štáty neuznali túto nelegitímnu vládu. Nikdy by sme nemali oceňovať autoritárskych vládcov na základe predchádzajúcich vzťahov, aj keď k tomu už v minulosti došlo. Preto vítam sankcie, ktoré boli doteraz zavedené voči tomuto režimu, a podporujem ich rozšírenie zo strany medzinárodného spoločenstva s cieľom zvrhnúť Rajoelinovu vládu a uskutočniť skutočný a definitívny prechod k demokracii.
<SPEAKER ID="207" NAME="Monica Luisa Macovei" AFFILIATION="PPE">
(RO) Po štátnom prevrate, ktorý sa uskutočnil v marci 2009, nasledovalo násilie, porušovanie ľudských práv vrátane svojvoľného zatýkania vodcov opozície a neistota v krajine. Tieto činy treba vyšetriť a páchateľov potrestať. Režim bojkotuje medzinárodné a regionálne snahy o obnovenie mieru a zorganizovanie slobodných volieb s cieľom zvoliť legitímnu a demokratickú vládu. Nesmieme však poľaviť v snahe nájsť riešenia. Okrem toho treba bezodkladne rozpustiť politické milície a ukončiť násilie, ktoré vládne bezpečnostné sily páchajú voči obyvateľom. Je nevyhnutné, aby boli čo najskôr zorganizované slobodné demokratické voľby, aby bolo možné vytvoriť legitímny ústavný poriadok a začať s obnovou krajiny. Z tohto dôvodu vyzývam Komisiu a Radu, aby pokračovali vo svojom úsilí a urýchlene ho zintenzívnili s cieľom poskytnúť riešenia a vytvoriť prostredie na zorganizovanie slobodných volieb a ochranu ľudských práv na Madagaskare.
<SPEAKER ID="208" NAME="Mitro Repo" AFFILIATION="S&amp;D">
(FI) Obyvatelia štvrtého najväčšieho ostrova na svete trpia od vojenského štátneho prevratu v roku 2009. Madagaskaru vládne nezákonná vláda, ktorú si jeho občania nezvolili. Dokonca ani prírodné bohatstvo a obnoviteľné prírodné zdroje nedokázali zvýšiť prosperitu. Madagaskarčania žijú v biede a chudobe na svojom vlastnom ostrove.
<P>
Opakované porušovanie ľudských práv, obťažovanie politikov, veriacich a bežných občanov, časté svojvoľné zatýkanie, rabovanie kostolov a zastrašovanie médií sú v krajine na dennom poriadku. Tento výpočet by mohol pokračovať cenzúrou médií, udržiavaním obyvateľstva v chudobe, nezákonným zatýkaním, miznutím a mučením ľudí.
<P>
Okrem utrpenia ľudí dochádza na Madagaskare aj k ohrozeniu biodiverzity. Flóra a fauna na ostrove sa vyvíjali izolovane a z globálneho hľadiska sú nenahraditeľné a jedinečné.
<P>
Madagaskarčania musia byť schopní rozhodnúť sa o svojej budúcnosti sami a Európska únia sa musí všetkými možnými spôsobmi podieľať na ich podporovaní.
<SPEAKER ID="209" NAME="Seán Kelly" AFFILIATION="PPE">
Situácia na Madagaskare je klasickým príkladom toho, keď nové veci nie sú o nič lepšie než staré. Tento nelegálny režim sa dostal k moci za vojenskej podpory v roku 2009 a odvtedy sa nič nezlepšilo. Zachovali sa všetky staré zlozvyky: nezákonné zabíjanie a duševné a telesné mučenie väzňov, čoraz väčšie preplnenie väzníc a bujnejúca vyšetrovacia väzba. Samozrejme, pri mesačnej minimálnej mzde vo výške 35 USD chudoba len tak prekvitá.
<P>
Riešenie je zrejmé. Madagaskar potrebuje demokratický režim a my v Európskej únii musíme urobiť všetko pre jeho zavedenie, bez neho totiž nemožno dosiahnuť pokrok. Ak sa nám podarí dosiahnuť konanie slobodných volieb a ustanovenie novej vlády, Európska únia spoločne s inými medzinárodnými inštitúciami, napríklad s Africkou úniou, môžu podporovať túto krajinu na ceste k demokracii a hospodárskej obnove.
<SPEAKER ID="210" NAME="Sari Essayah" AFFILIATION="PPE">
(FI) Aj po zmene moci v marci 2009 je situácia na Madagaskare naďalej nestabilná, pričom v krajine stále dochádza k novým nepokojom. Rajoelinova vláda porušuje ľudské práva a utláča vlastných občanov.
<P>
V máji 2011 dospeli zástupcovia spoločného parlamentného zhromaždenia AKT - EÚ k názoru, že Madagaskar by mal čo najskôr mať životaschopnú dočasnú vládu. Práve teraz prebieha pokus o vyriešenie tejto krízy. Juhoafrické spoločenstvo pre rozvoj pozvalo 11 madagaskarských politických strán na samit do Botswany. Tri hlavné opozičné strany však odmietli tento plán opatrení, pretože by Rajoelinovi umožnil zostať vo funkcii až do nasledujúcich volieb. Rajoelina zmaril všetky doterajšie snahy o dosiahnutie dohody. Tak prečo by sme mu mali tentoraz dôverovať? To je dôvod, prečo by Európska únia a medzinárodné spoločenstvo mali v tejto situácii zasiahnuť a táto nezákonná vláda s Rajoelinom na čele by sa mala skončiť.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Príčinou súčasnej politickej krízy na Madagaskare je vojenský prevrat, ktorý pred dvoma rokmi donútil demokraticky zvoleného prezidenta Madagaskaru Marca Ravalomananu odstúpiť a odísť do exilu. Medzinárodné spoločenstvo vrátane Európskej únie dôrazne odsúdilo prevzatie moci armádou, pričom EÚ okamžite prestala poskytovať rozvojovú pomoc. Okrem toho bolo Madagaskaru pozastavené členstvo v Juhoafrickom spoločenstve pre rozvoj a v Africkej únii, čo prehĺbilo izoláciu ostrova. Politická kríza na Madagaskare dospieva do zásadného bodu, v ktorom existuje možnosť, že prebiehajúce rokovania politických predstaviteľov ukončia krízu. Toto je ideálna príležitosť na obnovenie ústavného poriadku a vyhlásenie nových volieb. Rozhovory majú zásadný význam aj pre obnovenie poskytovania finančných prostriedkov krajine, keďže bola pozastavená rozvojová pomoc EÚ vo výške presahujúcej 600 miliónov EUR. Dúfam, že účastníckym stranám konfliktu sa podarí predstaviť plán opatrení, ktorý zaručí zostavenie dočasnej vlády do konania nových volieb, ktoré, ako dúfam, budú slobodné.
<SPEAKER ID="212" NAME="João Ferreira" AFFILIATION="GUE/NGL">
(PT) V prvom rade by som chcel vyjadriť ľútosť nad tým, že meškajú verzie uznesenia, o ktorom hovoríme dnes popoludní, v portugalčine. Niektoré z nich ešte nie sú k dispozícii ani v tejto chvíli, preto by som chcel, aby bol v zápisnici uvedený môj dôrazný protest.
<P>
Pokiaľ ide o situáciu na Madagaskare, Európska únia môže poskytnúť svoju podporu v procese zmierenia, nesmie však zasahovať alebo sa miešať do vecí, o ktorých môžu rozhodovať len Madagaskarčania. Európska únia sa predovšetkým musí vyhnúť podporovaniu niektorej zo strán konfliktu. Celé naše úsilie by malo byť v záujme obyvateľov Madagaskaru a nie v záujme niektorej zo strán konfliktu.
<P>
Je dôležité oceniť úsilie vyriešiť konflikt a nájsť politické riešenie krízy v krajine, ktoré vyvíja Juhoafrické spoločenstvo pre rozvoj, a nadviazať naň. Chceli by sme zdôrazniť, že je potrebné rešpektovať schopnosť Madagaskarčanov vybrať a určiť smerovanie svojej budúcnosti.
<SPEAKER ID="213" NAME="Elena Băsescu" AFFILIATION="PPE">
(RO) Súčasná politická kríza na Madagaskare ohrozuje demokraciu a stabilitu v regióne. Zvrhnutie demokraticky zvoleného prezidenta vyústilo do ovzdušia násilia a neistoty. Chcela by som vám pripomenúť, že medzinárodní darcovia pozastavili finančnú podporu poskytovanú obyvateľom ostrova. V dôsledku toho je teraz na Madagaskare 80 % miera chudoby. Z rovnakého dôvodu prestali USA poskytovať daňové výnimky na textil dovážaný z krajiny. Madagaskar tým prišiel o jeden z hlavných zdrojov štátnych príjmov. Oceňujem úsilie Juhoafrického spoločenstva pre rozvoj o ukončenie tejto krízy a obnovenie demokracie v krajine. Myslím si, že zapojenie regionálnych organizácií do vyriešenia napätia s cieľom dosiahnuť politický kompromis má zásadný význam.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Politická kríza na Madagaskare vyústila do medzinárodnej izolácie krajiny. Uplatnením ustanovení Dohody z Cotonou prerušili Európska únia, MMF a Svetová banka poskytovanie finančnej pomoci Madagaskaru. Podporujem opatrenia, ktoré Európska únia prijala v situácii, keď prechod k demokratickému systému ohrozuje nelegálny a tým aj neústavný spôsob, akým sa Rajoelina dostal k moci.
<P>
Na druhej strane, rozhodnutie o uplatnení sankcií je vždy zložité pre nevyhnutné humanitárne, hospodárske a sociálne dôsledky, ktoré vyvoláva. Musíme myslieť na obyvateľov Madagaskaru, ktorí potrebujú našu podporu, čo sa musí prejaviť nielen vyzývaním na zorganizovanie slobodných pluralitných volieb a obnovu demokratického poriadku, ale aj praktickou pomocou, čiže poskytovaním náležitej humanitárnej pomoci.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Až v júli 2003 sa Madagaskar začal opäť aktívne zúčastňovať života v Africkej únii, pretože do konca 90. rokov udržiaval politické a hospodárske väzby najmä so socialistickými krajinami, ktoré nie sú jej členmi.
<P>
Po vojenskom prevrate, ktorý sa uskutočnil v marci 2009, sa však bývalý primátor hlavného mesta usadil v prezidentskom paláci, v tom čase už okupovanom armádou, ktorá ho podporuje. Po 19 mesiacoch ústavnej krízy v krajine sa v novembri 2010, presne v deň, keď malo takmer 8 miliónov Madagaskarčanov hlasovať o zmene ústavy, rozplynuli všetky nádeje na vytvorenie skutočnej demokracie v tejto bývalej európskej kolónii. Dnes je na Madagaskare prechodná vláda, ktorá však neveští nič dobré ani na hospodárskej úrovni, ak vezmeme do úvahy, že tamojší obyvatelia žijú z menej než jedného dolára na deň, ani na humanitárnej úrovni.
<P>
Vzhľadom na to, že ani Európskej únii, ani Africkej únii sa doteraz nepodarilo dosiahnuť žiadny kompromis s madagaskarskou vládou, boli prijaté určité opatrenia vrátane prerušenia poskytovania pomoci od Medzinárodného menového fondu a Svetovej banky. EÚ tiež odmietla uznať prechodnú vládu. Odsudzujeme štátny prevrat a zdôrazňujeme naliehavú potrebu zorganizovať slobodné a transparentné voľby pod dohľadom medzinárodného spoločenstva.
<SPEAKER ID="216" NAME="William" AFFILIATION="The Earl of) Dartmouth  (EFD">
Vážený pán predsedajúci, veľmi si vás vážim, ale jednoznačne je vecou rečníka, ako rýchlo bude rozprávať, takže by o tom mal rozhodovať rečník. Rečníkom v tomto Parlamente by nemalo hroziť, že im predsedajúci bude kaziť prejav v mene tlmočníkov. Mohli by ste to, prosím, vziať na vedomie?
<P>
(zmiešané reakcie)
<SPEAKER ID="217" NAME="Predsedajúci">
Lord Dartmouth, vo veľkej miere súhlasím s vaším názorom, ale dostávam tiež informácie od tlmočníkov, že nedokážu tlmočiť tak rýchlo. Samozrejme, že vždy, keď rečníka preruším, poskytnem mu dodatočný čas, takže potom sú všetci spokojní: rečník je spokojný, vy ste spokojní, lebo počujete tlmočený text, a, samozrejme, aj tlmočníci sú spokojní. To je účel práce, ktorú tu vykonávame.
<P>
(potlesk)
<SPEAKER ID="218" NAME="Eija-Riitta Korhola" AFFILIATION="PPE">
(FI) Od marcového vojenského prevratu sa politická nestabilita a zhoršujúca sa humanitárna situácia stali čoraz zrejmejšími súčasťami každodenného života Madagaskarčanov. V dôsledku politickej krízy majú ešte väčšie ťažkosti s prístupom k základným potravinám, vode, hygienickým výrobkom a zdravotným službám.
<P>
Ľudia, ktorí sú v krajine v súčasnosti pri moci, nezákonne monopolizovali výkonnú, zákonodarnú a súdnu moc a prevzali kontrolu nad médiami. Bezpečnostné sily krajiny páchajú násilie na bežných ľuďoch. Mnohí aktivisti boli uväznení z politických dôvodov a bývalí vedúci politickí predstavitelia museli ujsť z krajiny.
<P>
Prebiehajúce rokovania treba rýchlo zintenzívniť a musí sa nájsť spôsob, ako obnoviť ústavný poriadok. Porušovanie ľudských práv treba nestranne vyšetriť. EÚ by mala zvýšiť objem humanitárnej pomoci poskytovanej Madagaskaru a cielené sankcie by sa mali uplatňovať až dovtedy, kým sa nenájde riešenie politickej krízy.
<SPEAKER ID="219" NAME="Günther Oettinger" LANGUAGE="DE">
Komisia je spolu s vysokou predstaviteľkou pani barónkou Ashtonovou hlboko znepokojená situáciou na Madagaskare. Sľúbili sme, že obyvateľom tej krásnej krajiny budeme naďalej poskytovať pomoc.
<P>
Prekonaniu súčasnej politickej krízy, ako aj súvisiacim hospodárskym a sociálnym účinkom na obyvateľov Madagaskaru, ktoré zhoršujú bremeno, ktoré títo ľudia dennodenne znášajú, pripisujeme veľkú dôležitosť.
<P>
Rovnako ako vy poslanci Parlamentu, aj my veľmi pozorne sledujeme tamojší vývoj a využívame všetky diplomatické prostriedky, ktoré máme k dispozícii, na ukončenie krízy.
<P>
Počas posledných rokov došlo k mnohým spiatočníckym krokom a k blokovaniu pokroku v krajine. Myslím si, že teraz sme dosiahli zlomový bod. Pred dvoma dňami, 7. júna, sa v Gabrone začali rokovania medzi Juhoafrickým zhromaždením pre rozvoj a rôznymi aktérmi v krajine s cieľom nájsť východisko z krízy založené na neutralite a konsenze, ktoré by zahŕňalo všetky príslušné skupiny a ktoré by podporilo tak medzinárodné spoločenstvo, ako aj prevažná väčšina obyvateľov Madagaskaru.
<P>
Dúfame, že sa v rokovaniach podarí dosiahnuť úspech, počítame s ním a usilujeme sa zaručiť jeho dosiahnutie, aby Africká únia a medzinárodné spoločenstvo vrátane EÚ mohli Madagaskaru pomôcť a podporiť ho pri návrate k zásadám ústavného práva.
<P>
Odmietame všetky pokusy prechodu k jednostrannej, tzv. de facto vláde. Preto Európska únia minulý týždeň rozhodla o predĺžení opatrení zavedených na základe článku 96 Dohody z Cotonou o ďalších šesť mesiacov. Nevzťahuje sa to však na humanitárnu pomoc ani na opatrenia na boj proti chudobe, ak sú v súlade s podmienkami uvedenými v tomto článku.
<P>
Naďalej sme pripravení poskytnúť politickú a finančnú podporu pre tento proces zmeny pod podmienkou, že bude konsenzuálny. Musí vychádzať z plánu opatrení vypracovaného miestnymi aktérmi a schváleného Severoafrickým zhromaždením pre rozvoj, Africkou úniou a medzinárodným spoločenstvom. V týchto podmienkach a po dvoch ťažkých a zložitých rokoch dúfam v pozitívny vývoj. Ďakujem veľmi pekne.
<SPEAKER ID="220" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="221" NAME="Tadeusz Zwiefka" LANGUAGE="PL">
Pohľady celej Európy sa už niekoľko mesiacov upierajú na krajiny severnej Afriky a s neskrývaným napätím sledujú udalosti, ktoré sa odohrávajú v našom bezprostrednom susedstve. Dnes sa vraciame k otázke inej africkej krajiny, ktorá je už dlhú dobu ponorená v chaose a politickom zabudnutí.
<P>
Z Madagaskaru sa stal bezprávny štát, v ktorom ilegálny režim dovoľuje plienenie krajiny a jej utápanie v chaose. Represie režimu a nerešpektovanie práv vlastných občanov môžu situáciu iba zhoršiť, čo môže, žiaľ, mať za následok prelievanie krvi. Aj keď sa teda výzva na obnovenie ústavného poriadku a konanie otvorených a slobodných volieb pod dohľadom medzinárodného spoločenstva môžu javiť ako obyčajná demagógia, v skutočnosti predstavujú jediný spôsob znormalizovania situácie na Madagaskare. Nesmieme zabúdať ani na to, že aj keď sa sankcie môžu osvedčiť, mali by sa uplatňovať súbežne s konkrétnym návrhom vyriešenia politickej krízy, pretože čím dlhšie bude súčasná kríza trvať, tým ťažšie bude vrátiť zásady právneho štátu na Madagaskar.
