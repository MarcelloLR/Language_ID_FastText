<CHAPTER ID="009-03">
3. Sýria: prípad Muhannada Al Hassániho
<SPEAKER ID="271" NAME="Predsedajúci">
Dostal som šesť návrhov uznesenia týkajúcich sa Sýrie: prípad Muhannada Al Hassániho (článok 122).
<SPEAKER ID="272" NAME="Franziska Katharina Brantner">
autorka. - Vážený pán predsedajúci, chcela by som predstaviť prípad pána Muhannada Al Hassániho. Bol uväznený, pretože obhajuje ľudské práva svojich krajanov v Sýrii.
<P>
Hral veľmi dôležitú úlohu, pretože sledoval všetky procesy na Najvyššom súde pre štátnu bezpečnosť a pravidelne vyhodnocoval väzenské podmienky v Sýrii. Teraz bol sám zadržaný a uväznený.
<P>
Pokiaľ ide o Sýriu, žiadame, aby si plnila svoje záväzky a konala v súlade s Medzinárodným paktom o občianskych a politických právach a s Dohovorom OSN proti mučeniu, ktorého je Sýria aj účastníkom; aby Sýria prehodnotila svoju politiku utláčania ochrancov ľudských práv a ich rodín a aby prepustila ochrancov ľudských práv, väzňov svedomia a mierových aktivistov, ktorí sú vo väzení.
<P>
Máme požiadavku aj voči EÚ. Pokiaľ ide o podpis asociačnej dohody, navrhli sme, Zelení/EFA, pred jej podpisom prijať plán, ktorý by vyjadril naše ciele týkajúce sa zlepšení, ktoré by sa mali v oblasti ľudských práv dosiahnuť.
<P>
Medzinárodné právo ustanovuje rad záväzkov, ktoré štáty musia splniť, a je aj našou povinnosťou, a najmä celej EÚ, zabezpečiť, aby sa ich dodržiavanie ako spôsob ďalšieho presadzovania zapísalo do asociačnej dohody.
<P>
Budeme na tom pracovať. Ďakujem vám za podporu uznesenia.
<SPEAKER ID="273" NAME="Véronique De Keyser">
autorka. - (FR) Vážený pán predsedajúci, priznávam, že som zmätená a zároveň aj dosť smutná a sklamaná.
<P>
Som zmätená, pretože z hľadiska medzinárodných vzťahov dosiahla Sýria za posledné dva roky nepochybne obrovský pokrok. Stala sa členom Únie pre Stredozemie. Pri rôznych príležitostiach pôsobila v zložitých medzinárodných situáciách ako mediátor vrátane nedávneho prípadu, keď v Iráne zadržali mladú Francúzku. Podľa mňa skutočnosť, že asociačná dohoda - ktorá ešte nie je podpísaná, čo sa však, pani Brantnerová, čoskoro môže stať -, skutočnosť, že táto asociačná dohoda bola obnovená, je zároveň pozitívnym znamením.
<P>
Je pravda, že na domácom fronte sme v Sýrii v určitých oblastiach zaznamenali veľmi pozitívny vývoj. Sýrčania prijali 1,5 milióna irackých utečencov, o ktorých sa starajú a ktorí majú vysokú úroveň vzdelania a náboženskú slobodu, čo je veľmi dôležité. Z hľadiska politickej slobody a politickej plurality sa tam však nedosiahol vôbec žiadny pokrok. Na moju veľkú ľútosť sme naďalej svedkami prípadov utláčania a väznenia aktivistov a ochrancov ľudských práv a v priebehu ostatných pár rokov sme pri niekoľkých príležitostiach zakročili a požadovali prepustenie politických väzňov.
<P>
V dvoch prípadoch sa nám podarilo prepustenie dosiahnuť. V sýrskych väzniciach sú však stále ľudia ako Dr. Al-Labwaní, Dr. Al-Bunní a teraz pán Al Hassáni. Preto by som Sýrii chcela poslať odkaz: sme tu a chceme Sýrii pomôcť uniknúť z izolácie, do ktorej sa v určitom bode dostala.
<P>
Myslíme si, že je dôležitým hráčom na medzinárodnej scéne, najmä pokiaľ ide o mier na Blízkom východe. Aj tak vás prosím, v záujme vášho imidžu - myslím si, že ste dosť silní na to, aby ste vo vašej krajine umožnili politickú pluralitu a tolerovali ochrancov ľudských práv -, prepustite, prosím, politických väzňov, a ako sme už povedali, dodržujte, prosím, dohovor proti mučeniu a ponižujúcemu zaobchádzaniu.
<P>
Je to v záujme samotnej Sýrie a v záujme mieru na celom svete, najmä v záujme mieru na Blízkom východe.
<SPEAKER ID="274" NAME="Renate Weber">
autorka. - Vážený pán predsedajúci, Muhannad Al Hassáni je ďalší ochranca ľudských práv, ktorého sýrske orgány svojvoľne držia vo väzbe. Je to ďalší sýrsky politický väzeň, ktorého jedinou vinou je snaha chrániť právo ľudí slobodne sa vyjadrovať, ich právo angažovať sa v politických aktivitách a ich právo na spravodlivý proces.
<P>
Viac ako päť rokov mal zakázané cestovať. Sýrske bezpečnostné sily nepretržite sledovali jeho úradnú telefonickú komunikáciu a e-maily. Po týždňoch narastajúceho prenasledovania za jeho úlohu v sledovaní postupov sýrskeho Najvyššieho súdu pre štátnu bezpečnosť ho nakoniec zadržala sýrska štátna bezpečnosť a neskôr ho obvinili z viacerých trestných činov, pričom všetky sa týkali jeho práva na slobodu prejavu.
<P>
Pri téme svojvoľného zadržiavania by sme nemali zabúdať na pána Al-Labwaního, vynikajúceho ochrancu ľudských práv, ktorého odsúdili na 12 rokov väzenia za to, čo pracovná skupina OSN pre svojvoľné zadržiavanie posúdila ako "pokojné vyjadrenie jeho politických názorov".
<P>
Sýrska vláda musí okamžite a bezpodmienečne prepustiť pána Al Hassániho, pána Al-Labwaního a ostatných politických väzňov a zaručiť ich fyzickú a duševnú integritu za každých okolností. Sýrske orgány musia v súlade s ustanoveniami Deklarácie OSN o ochrancoch ľudských práv z roku 1998 skoncovať so všetkými formami prenasledovania sýrskych ochrancov ľudských práv a aktivistov občianskej spoločnosti.
<SPEAKER ID="275" NAME="Charles Tannock">
autor. - Vážený pán predsedajúci, Sýria je na Blízkom východe dôležitou krajinou a zohráva dôležitú úlohu pri oslabovaní schopnosti Iránu podporovať teroristické činy namierené proti Izraelu prostredníctvom svojich zástupcov Hizballáhu a Hamasu. Sýria taktiež zvykne podnecovať nepokoje v Libanone, ktorý Sýria stále nepovažuje za úplne zvrchovaný a správa sa tak, ako keby bol v jej sfére vplyvu.
<P>
Sýria je aj sekulárnym režimom. V skutočnosti je jediným pozostatkom vlády kedysi mocnej strany Baas, ktorá vládla aj v Iraku, takže veci, ako napríklad práva žien, sú rozvinuté. Celkove je to však naďalej brutálna diktatúra jednej strany.
<P>
Zadržanie Muhannada Al Hassániho ako popredného ochrancu ľudských práv je znepokojivé. Ak Sýria skutočne chce, aby sme podporili asociačnú dohodu s EÚ, mala by láskavo okamžite prepustiť pána Al Hassániho a ukončiť prenasledovanie ochrancov ľudských práv, napríklad pána Al Hassániho.
<SPEAKER ID="276" NAME="Eija-Riitta Korhola" LANGUAGE="FI">
Vážený pán predsedajúci, som rada, že sme v tejto dobe našli odvahu na to, aby sme upriamili pozornosť na situáciu v oblasti ľudských práv v Sýrii. V asociačnej dohode medzi EÚ a Sýriou v rámci stredozemnej spolupráce sa robia posledné úpravy, a pretože jeden zo základných pilierov spolupráce tvorí výslovne podporovanie ľudských práv a demokracie, myslím si, že by EÚ mala dôraznejšie požadovať zlepšenia v tejto oblasti.
<P>
Spoluprácu nestačí zameriavať len na zlepšovanie hospodárskej situácie. Ako sme už počuli, popredný sýrsky právnik činný v oblasti ľudských práv Muhannad Al Hassáni bol na konci júla bez riadneho súdneho procesu vzatý do väzby. Obvinili ho z oslabovania národného cítenia a šírenia nepravdivých správ. Nie je to prvý prípad svojho druhu. V Parlamente sme v podobnom prípade zasahovali naposledy v roku 2007. Kamal Labwaní, ktorého prípad sme vtedy riešili, je stále vo väzení, hoci tím vyšetrovateľov OSN prišiel k záveru, že išlo o svojvoľné uväznenie.
<P>
Pokiaľ ide o slobodu prejavu a združovania, Sýria má pred sebou ešte dlhú cestu. Práca mimovládnych organizácií je v tejto krajine problematická, a preto prakticky neexistuje. Bolo by veľmi poľutovaniahodné, ak by sme v EÚ nemali odvahu stanoviť jasné kritériá pre spoluprácu so Sýriou. Podľa môjho názoru predtým, ako budeme pokračovať v asociačnej dohode medzi EÚ a Sýriou, je našou povinnosťou požadovať prepustenie politických väzňov a dodržiavanie medzinárodných dohôd týkajúcich sa ľudských práv.
<P>
Ľudské práva vo svete nie sú len skupinou osamotených ostrovov: sú systémom, kde všetko na seba vzájomne pôsobí, a ak budeme tolerovať zanedbávanie a privierať oči, onedlho to tu rozožerie aj naše práva. Je našou dôležitou úlohou, aby sme sa o ne starali a aby sme zabezpečili, že sa uplatňujú vždy a všade. Iba takýmto spôsobom môžeme urobiť ľudský život hodnotným.
<SPEAKER ID="277" NAME="Lidia Joanna Geringer de Oedenberg" LANGUAGE="PL">
V júli bol zadržaný pán Muhannad Al Hassáni, jeden z najvýznačnejších sýrskych aktivistov za ľudské práva. Počas procesu, ktorý sa konal za zavretými dverami a ku ktorému právnici nemali prístup, bol obvinený z oslabovania národného cítenia a šírenia nepravdivých informácií. Predtým bol viackrát vypočúvaný v súvislosti so svojimi aktivitami v oblasti ľudských práv a snahou obhajovať ľudí zadržaných z politických dôvodov. Bolo mu odopreté aj právo opustiť krajinu. Pán Muhannad Al Hassáni sa podieľal na sledovaní procesov Najvyššieho súdu, pretože - podľa názoru organizácie Human Rights Watch - podmienky, za ktorých sa tieto procesy konali, nespĺňajú medzinárodné normy.
<P>
Znepokojuje nás, že aktivistov za ľudské práva v Sýrii utláčajú, najmä vzhľadom na nedostatočný pokrok sýrskych orgánov v oblasti ľudských práv. Musíme trvať na tom, aby Sýria dodržiavala Dohovor Organizácie Spojených národov proti mučeniu a inému krutému, neľudskému alebo ponižujúcemu zaobchádzaniu alebo trestaniu.
<P>
Vzhľadom na existujúce politické, hospodárske a kultúrne väzby medzi Sýriou a Európskou úniou a vzhľadom na podstatnú úlohu, ktorú má táto krajina pri udržovaní stability na Blízkom východe, som si istá, že Sýria môže v tejto oblasti urobiť pokroky a tým prispieť k demokratizácii celého regiónu.
<SPEAKER ID="278" NAME="Franz Obermayr" AFFILIATION="NI">
(DE) Vážený pán predsedajúci, tento návrh uznesenia je v jadre absolútne pravdivý, pretože je, samozrejme, našou povinnosťou, najmä vzhľadom na plánovanú asociačnú dohodu, jasne vyjadriť naše stanoviská vrátane tých, ktoré sa týkajú ochrany rodiny, príbuzných a spolubojovníkov Muhannada Al Hassániho, a taktiež trvať na požiadavkách článku 2 dohody, najmä preto, lebo v Európe z vlastných nepríjemných skúseností z minulosti vieme, čo to znamená, keď sa šliape po ľudských právach. Iba pred dvoma desaťročiami sa v strednej a juhovýchodnej Európe zrútil komunistický teroristický režim.
<P>
V tejto súvislosti by som však chcel varovať pred privieraním očí, keďže v Turecku, ktoré je v rovnakej oblasti ako Sýria, sa nedodržujú ľudské práva takým spôsobom, ako by sa mali. Je to dokonca ešte dôležitejšie, keďže Turecko je kandidátom na vstup do EÚ a vykazuje závažné nedostatky v oblasti správy súdnictva, trestného systému, ochrany menšín a náboženskej slobody, hoci neobjektívna správa údajne nezávislej Komisie či Ahtisaariho správa hovoria niečo iné.
<SPEAKER ID="279" NAME="Bernd Posselt" AFFILIATION="PPE">
(DE) Vážený pán predsedajúci, myslím si, že k situácii v oblasti ľudských práv v Sýrii by sme určite mali mať veľmi kritický prístup. Je to diktatúra a policajný štát. Pán Al Hassáni musí byť prepustený.
<P>
Na vedomie však musíme vziať aj skutočnosť, že pán prezident al-Asad - ktorý je čoraz otvorenejší a ktorý otvára aj svoju krajinu -, rovnako ako jeho otec, alebo ako aleviti, podporovali napríklad spolunažívanie moslimov a kresťanov do takej miery, že mi popredný sýrsky kresťan kardinál Daud povedal, že kresťania v Sýrii sa cítia bezpečnejšie ako v Iraku, ktorý chránia západné vojská.
<P>
Preto by sme v našich rokovaniach so Sýriou mali robiť rozdiely, mali by sme odsudzovať porušovanie ľudských práv, nevzdávať sa a neprestať podporovať krajinu na ceste k zblíženiu a otvorenosti. Mali by sme byť, samozrejme, kritickí, ale mali by sme aj uznať, že je vidieť začiatky niečoho, čo by sme mali podporiť.
<SPEAKER ID="280" NAME="Meglena Kuneva">
členka Komisie. - Vážený pán predseda, Komisia sa stotožňuje s obavami Európskeho parlamentu, ktoré sa týkajú situácie v oblasti ľudských práv v Sýrii. Vyhodnotili sme to tak, že situácia sa v posledných mesiacoch zhoršila, pribudli svojvoľné zadržiavania, prenasledovania ochrancov ľudských práv a zákazy cestovania.
<P>
Najnovším príkladom je zatknutie pána Muhannada Al Hassániho 28. augusta, známeho právnika, predsedu Národnej organizácie pre ľudské práva v Sýrii, ktorý je 15 rokov členom advokátskej komory v Damasku. Pán Al Hassáni je ochranca ľudských práv a mohli by sme sa domnievať, že jeho zadržiavanie je politicky motivované.
<P>
EÚ už sýrskym orgánom tlmočila svoje obavy. Sýria musí dodržiavať svoje medzinárodné záväzky, najmä Všeobecnú deklaráciu ľudských práv a Medzinárodný pakt o občianskych a politických právach, ktorých je Sýria účastníkom. Prostredníctvom svojej delegácie v Damasku Komisia spoločne so zastupiteľstvami členských štátov diskutuje o tom, ako účinnejšie a užitočnejšie konať na ochranu obhajcov ľudských práv. Samozrejme, musíme naďalej požadovať ochranu obhajcov ľudských práv a zabezpečiť pozorovanie procesov na Najvyššom súde pre štátnu bezpečnosť. Pomocou nástrojov, ako sú neštátne subjekty a rozpočtové položky vyhradené na Európsky nástroj pre demokraciu a ľudské práva, musíme naďalej podporovať občiansku spoločnosť a poskytovať morálnu podporu rodinám.
<P>
Napriek tomu, že tieto činnosti sú dôležité, predsa len sú nedostatočné. Veríme, že keby sa podpísala asociačná dohoda, EÚ by mala na Sýriu silnejší vplyv. Som rada, že predsedníctvo zvažuje jej podpísanie v budúcich týždňoch. Prostredníctvom tejto dohody nadviažeme pravidelný dialóg, v rámci ktorého budeme môcť poskytovať rady týkajúce sa týchto záležitostí a dosiahnuť lepšie výsledky.
<SPEAKER ID="281" NAME="Predsedajúci">
Rozprava sa skončila.
<P>
Po skončení rozpráv pristúpime k hlasovaniu.
