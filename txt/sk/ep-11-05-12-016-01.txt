<CHAPTER ID="016-01">
1. Srí Lanka: opatrenia v nadväznosti na správu OSN (rozprava) 
<SPEAKER ID="285" NAME="Predsedajúci">
Ďalším bodom programu je rozprava o šiestich návrhoch uznesení o Srí Lanke.
<SPEAKER ID="286" NAME="Paul Murphy">
autor. - V krutej vojne srílanskej vlády proti tamilskej menšine bolo zabitých najmenej 40 000 Tamilov počas niekoľkých týždňov a státisíce ich bolo zadržaných vo väzenských táboroch pod holým nebom. Správa OSN konečne verejne uznáva zločiny spáchané na tamilskom ľude. Nemali by sme si, žiaľ, robiť žiadne ilúzie, že správa zmení podmienky Tamilov na Srí Lanke.
<P>
Na ďalší deň po jej zverejnení tlač informovala, že generálny tajomník OSN začne medzinárodné vyšetrovanie iba vtedy, ak s ním bude súhlasiť srílanská vláda alebo ak medzinárodné fórum, ako je napríklad Bezpečnostná rada OSN, požiada o vyšetrovanie. Vzhľadom na povahu srílanskej vlády je zrejmé, že nepovolí žiadne medzinárodné vyšetrovanie. Správa opäť zdôrazňuje potrebu kampane za skutočne nezávislé vyšetrovanie vojnových zločinov a za to, aby sa zodpovedal Rajapaksov režim.
<P>
Osemnásteho mája sa budú konať protesty na celom svete organizované mnohými skupinami vrátane Tamilskej kampane za solidaritu pri príležitosti druhého výročia tejto krvavej vojny. Jednotný boj sinhálskeho a tamilského ľudu je stále potrebný na porazenie tohto režimu a na boj za právo na sebaurčenie pre tamilsky hovoriacich ľudí.
<SPEAKER ID="287" NAME="Geoffrey Van Orden">
autor. - Stačí si len vypočuť tieto úvodné poznámky, aby ste rozumeli, prečo veľmi ľutujem, že dnes vedieme túto rozpravu. Podporujú ju extrémistické živly v tamilskej diaspóre, tí istí ľudia, ktorí pomáhali udržiavať teroristické hnutie Tigrov oslobodenia tamilského Ílamu (LTTE) počas mnohých rokov pomocou politickej činnosti a často z peňazí z trestnej činnosti.
<P>
Konečné štádiá kampane hnutia LTTE boli, samozrejme, strašné. Správa pána Darusmana pre OSN, ktorá je bezprostredným dôvodom pre túto rozpravu, jednoznačne uvádza, že v týchto konečných štádiách hnutie LTTE využívalo civilné obyvateľstvo ako ľudské štíty, zintenzívnilo násilné nábory civilistov vrátane detí do svojich radov, popravovalo civilistov, ktorí sa pokúsili utiecť z konfliktnej zóny, a nasadilo delostrelectvo v blízkosti vysídlených civilistov a civilných inštitúcií, ako sú napríklad nemocnice. Neospravedlňuje to ostreľovanie civilných cieľov, ale ozrejmuje to súvislosti a ukazuje, kto nesie vinu.
<P>
Namiesto snahy spojiť obyvateľov Srí Lanky sa usilujú o to, aby pokračovala kampaň nenávisti a rozdelenia. Vnímajú túto správu pána Darusmana ako zbraň v tejto kampani a chcú iba posadiť srílanskú vládu na lavicu obžalovaných.
<P>
Tento prístup je zákerný a kontraproduktívny. Srílanská vláda a Komisia založili komisiu pre pravdu a zmierenie na vyšetrovanie obvinení z porušovania ľudských práv. Urobme všetko, čo je v našich silách, aby sme podporili ich a obyvateľov Srí Lanky - neútočme na nich.
<SPEAKER ID="288" NAME="Véronique De Keyser" LANGUAGE="FR">
Už z prvých slov je vám všetkým jasné, že táto rozprava bude dosť živá a že budú dva odlišné pohľady na vec.
<P>
Chcela by som povedať, že naša skupina sa nepridáva ani na jednu zo strán, ale jednoducho na stranu spravodlivosti a zmierenia. Domnievam sa, že v krajinách ako Srí Lanka nemožno dosiahnuť zmierenie, ale určite sú mnohé iné krajiny, ktoré zažili strašné vojny, kým sa spravodlivosti učinilo zadosť.
<P>
Čo teda robí táto správa Organizácie Spojených národov, ktorú spomína pán Van Orden? Jednoducho preformulovala skutočnosti a požiadavky na mechanizmus pre medzinárodnú spravodlivosť, ktorý, ako viete, musí schváliť vláda. To je absolútne minimum. Ako by ste chceli dosiahnuť zmierenie obyvateľstva? Je to na obidvoch stranách, pán Van Orden. Nie je to iba tamilská strana. Zločiny boli spáchané na obidvoch stranách. Obidve strany sú zodpovedné. Spravodlivosti sa musí učiniť zadosť na obidvoch stranách.
<P>
Správa tiež konštatuje, a ja sa za to ospravedlňujem, že komisia pre pravdu a zmierenie, ktorá bola práve spomenutá, nemala dostatočne vysokú úroveň vyšetrovacej zložky. Na záver sa obávam, že vnútroštátny orgán spravodlivosti napokon neobjasní skutočnosti. Z tohto dôvodu celkom jednoducho a v mene všetkých, ktorí trpeli na obidvoch stranách, hovorím, že tento Parlament môže iba podporiť túto správu s cieľom objasniť situáciu a dosiahnuť väčšiu spravodlivosť. Toto je jediné posolstvo, ktoré by som vám dnes chcela odovzdať. Nevyužijem svoj celý pridelený čas, ale to je hlavné posolstvo pre tento Parlament.
<SPEAKER ID="289" NAME="Thomas Mann" LANGUAGE="DE">
Vo februári som navštívil Srí Lanku spolu s delegáciou pre vzťahy s južnou Áziou. Počas tejto návštevy sme boli svedkami nesmierneho úsilia prekonať dôsledky 25-ročnej občianskej vojny. Európska únia, Organizácia Spojených národov a mimovládne organizácie poskytujú pomoc, počnúc odstraňovaním mín organizáciou HALO Trust až po presídlenie Tamilov do ich pôvodných domovov. Vyzývame tamojšiu vládu, aby reagovala pozitívne na odporúčania skupiny odborníkov Organizácie Spojených národov, ktorá poukazuje na vojnové zločiny a zločiny proti ľudskosti na strane Sinhálcov aj hnutia Tigrov oslobodenia tamilského Ílamu (LTTE).
<P>
Je povzbudzujúce, že vláda založila komisiu pre pravdu a zmierenie na založenie právnej jurisdikcie, na riešenie jazykových problémov a pre bývalých vojakov v prvej línii. Sústavná ochota spolupracovať, vôľa začleniť menšiny a zaručenie zachovania medzinárodných právnych noriem tvoria základ rozvoja krajiny, ktorá má bez násilia a teroru skutočnú budúcnosť.
<P>
Dôrazne žiadame vysokú predstaviteľku EÚ, aby podporila úsilie tohto druhu.
<SPEAKER ID="290" NAME="Anneli Jäätteenmäki">
autorka. - Konflikt na Srí Lanke sa možno skončil, ale mnohé otázky zostali nezodpovedané. Koniec konfliktu nemusí znamenať, že sa konflikt skončil v mysliach ľudí.
<P>
Víťazstvo nie je to isté ako mier. Vyžaduje si to čas, úsilie a najmä odhodlanie a pevnú vôľu, kým sa zahoja jazvy po konflikte. Zmierenie je nevyhnutnosť. Spravodlivosť je nevyhnutná pre nový začiatok. Z tohto dôvodu by srílanská vláda mala okamžite začať vyšetrovanie porušovania medzinárodného humanitárneho práva a ľudských práv.
<P>
Obidve strany sa musia prešetriť. Medzinárodné dohovory, ktorých zmluvnou stranou je Srí Lanka, požadujú vyšetrenie údajného porušovania ľudských práv a stíhanie tých, ktorí sú zaň zodpovední. Iba prostredníctvom otvoreného a poctivého vyšetrovania a spravodlivosti sa ľuďom na Srí Lanke môžu zahojiť rany po dlhom a ťažkom konflikte a môžu ďalej žiť v mieri.
<P>
Skupina Aliancie liberálov a demokratov za Európu (ALDE) oceňuje správu a iniciatívu generálneho tajomníka OSN Pan Ki-muna o Srí Lanke. Plne podporujeme odporúčania OSN.
<SPEAKER ID="291" NAME="Heidi Hautala">
autorka. - Generálny tajomník OSN Pan Ki-mun a prezident Srí Lanky Rajapaksa 23. mája 2009 podpísali spoločné vyhlásenie, v ktorom Srí Lanka súhlasila s tým, že zaručí zodpovednosť za údajné vojnové zločiny a zločiny proti ľudskosti počas vojny, ktorá sa skončila v máji 2009.
<P>
Keď túto dohodu neuznala srílanská vláda, generálny tajomník OSN vymenoval skupinu odborníkov, aby mu radili o spôsobe vykonávania procesu zodpovednosti. Správa, ktorá bola zverejnená len nedávno, obsahuje dôveryhodné obvinenia, že vládne sily aj hnutie Tigrov oslobodenia tamilského Ílamu nerešpektovali normy medzinárodného práva. Správa zdôraznila potrebu zodpovednosti na obidvoch stranách.
<P>
Srílanská vláda odmietla správu skupiny odborníkov a označila ju za protiprávnu a zaujatú. Považujem to za objektívny dôvod na ďalšie vyšetrovanie. Keď sa nerešpektuje solídna a oprávnená práca medzinárodných orgánov pre ľudské práva, musí tento Parlament povstať a brániť medzinárodné právo. Vojnové zločiny nesmú zostať nepotrestané bez ohľadu na to, kde sa stanú.
<SPEAKER ID="292" NAME="Eija-Riitta Korhola" LANGUAGE="FI">
Občianska vojna na Srí Lanke trvala 25 rokov a skončila sa porážkou Tamilských tigrov. Posledné štádiá vojny boli mimoriadne krvavé s tisícami obetí počas niekoľkých posledných mesiacov.
<P>
Podľa novej správy OSN je veľmi pravdepodobné, že Tamilské tigre a vládne jednotky budú usvedčené zo závažného porušovania medzinárodných humanitárnych a ľudských práv, ku ktorému došlo v posledných štádiách konfliktu. Tamilské tigre sú podozrivé zo streľby na civilistov pokúšajúcich sa o útek. Vláda zabíjala civilistov delostreľbou. Sú to dva závažné zločiny, ktoré nemožno ignorovať. Z tohto dôvodu je dôležité, aby OSN mohla vykonať nestranné a otvorené vyšetrovanie záležitosti.
<P>
Srílanská vláda, žiaľ, nebola ochotná umožniť pokračovanie vyšetrovania bez svojho súhlasu, pokiaľ by na ňom členské štáty OSN jednomyseľne netrvali. Je mimoriadne dôležité, aby Srí Lanka zaujala konštruktívny prístup a aby bola ochotná spolupracovať. Zmysel pre zodpovednosť je zásadný pre proces zmierenia. EÚ musí podporiť úsilie na posilnenie zmyslu Srí Lanky pre zodpovednosť.
<SPEAKER ID="293" NAME="Ana Gomes" LANGUAGE="PT">
Závery správy pána Darusmana pre Organizáciu Spojených národov (OSN) poukazujú na masakru desiatok tisícov civilistov, vojnové zločiny a zločiny proti ľudskosti spolu s ostatnými hroznými porušeniami humanitárneho práva, ktoré spáchalo hnutie Tigrov oslobodenia tamilského Ílamu (LTTE) a srílanská vláda.
<P>
Vykonanie nezávislého vyšetrovania a postavenie zodpovedných pred súd nie je politickou voľbou, ale povinnosťou v zmysle medzinárodného práva. Komisia pre pravdu a zmierenie založená vládou nespĺňa základné požiadavky na nezávislosť. Z tohto dôvodu medzinárodné spoločenstvo - konkrétne Európska únia a Bezpečnostná rada OSN - musí ponúknuť bezvýhradnú podporu odporúčaniam správy a bezodkladne uskutočniť kroky na vytvorenie nezávislého medzinárodného mechanizmu na monitorovanie činnosti srílanskej vlády, zaručenie vyšetrovania zločinov spáchaných na obidvoch stranách a dovolanie sa spravodlivosti pre srílanský ľud.
<SPEAKER ID="294" NAME="Izaskun Bilbao Barandica" LANGUAGE="ES">
Chcela by som podporiť toto uznesenie o porušovaní ľudských práv a vojnových zločinoch spáchaných na Srí Lanke.
<P>
Je kľúčové, aby sme okrem vyjadrenia solidarity s obeťami a odsúdenia násilia, aj vzhľadom na obavy týkajúce sa nedostatočnej nezávislosti súdnictva, podporili seriózne, nestranné, transparentné vyšetrovanie vykonané nezávislým orgánom, aby zodpovední ľudia na obidvoch stranách konfliktu mohli byť identifikovaní a potrestaní.
<P>
Beztrestnosť vojnových zločinov sa musí skončiť, ak im chceme zabrániť v budúcnosti. Civilné obyvateľstvo na Srí Lanke bolo bombardované, okrem iných ohavných zločinov.
<P>
Pred sedemdesiatimi štyrmi rokmi Frankove jednotky v našej krajine zbombardovali mesto Guernica, pričom zabili viac ako polovicu jeho obyvateľov - udalosť, ktorú nezabudnuteľne stvárnil Picasso. Odvtedy je Guernica univerzálnym symbolom mieru a odboja.
<P>
Každý si však želá dosiahnuť pokrok vedúci k zmiereniu. Musíme preto povzbudiť srílanskú vládu, pomôcť jej a naliehať na ňu, aby pokračovala v stíhaniach s cieľom dosiahnuť skutočný mier a spravodlivosť.
<SPEAKER ID="295" NAME="Karima Delli" LANGUAGE="FR">
Správa Organizácie Spojených národov zverejnená 11. apríla poukazuje na vojnové zločiny a zločiny proti ľudskosti spáchané na Srí Lanke v konflikte medzi vládnymi silami prezidenta Rajapaksu a hnutím Tamilských tigrov za nezávislosť. Nepokoje v máji a júni 2009 vyvolali vojnové zločiny a zločiny proti ľudskosti a tisíce civilistov prišli o život. Nemôžeme akceptovať beztrestnosť tých, ktorí sú zodpovední, a pôvodcov týchto zločinov. Vláda prezidenta Rajapaksu urobila všetko, čo bolo v jej silách, aby zabránila zverejneniu správy OSN, a dokonca popiera jej závery.
<P>
Na Srí Lanke je tlač umlčaná a novinári sú vystavení zastrašovaniu a svojvoľnému zadržiavaniu. Prístup na hlavnú opozičnú internetovú informačnú stránku bol zablokovaný súdnymi orgánmi, zatiaľ čo prístup do utečeneckých táborov je v súčasnosti stále mimoriadne obmedzený, a to aj pre Organizáciu Spojených národov. Tamilská menšina je obeťou genocídy, ktorá nepozná hraníc. Musíme bezodkladne vyslať pozorovateľov Európskeho parlamentu na sever Srí Lanky, aby zistili, čo sa tam skutočne deje, a znova presadiť zásadu sebaurčenia ľudu.
<P>
(Rečníčka prijala dve otázky podľa postupu zdvihnutia modrej karty v súlade s článkom 149 ods. 8.)
<SPEAKER ID="296" NAME="Charles Tannock" AFFILIATION="ECR">
Počul som to priamo vo francúzštine a slovo, ktoré bolo použité, je "génocide", čo znamená "genocída", a to má mimoriadny význam v medzinárodnom práve.
<P>
Keby to bolo zámerom srílanskej vlády, ako to, že práve prepustila 200 000 Tamilov, ktorí boli uväznení? Je absurdné obviňovať srílanskú vládu z genocídy. Dúfam, že pani poslankyňa odvolá toto vyhlásenie.
<SPEAKER ID="297" NAME="Karima Delli" AFFILIATION="Verts/ALE">
(FR) Pán Tannock, použila som toto slovo ako metaforu, predovšetkým na označenie javu. Jasne som však dala najavo, že nejde o pomenovanie. Treba zistiť, aká je skutočnosť. V každom prípade nad tým, čo sa deje s tamilskou menšinou, nemožno jednoducho mávnuť rukou.
<SPEAKER ID="298" NAME="Geoffrey Van Orden" AFFILIATION="ECR">
Predchádzajúca rečníčka spomenula, že žiada, aby komisia istého druhu navštívila Srí Lanku a zistila na mieste, čo sa tam skutočne deje. Chcel by som len pripomenúť, že juhoázijská delegácia sa práve vrátila zo Srí Lanky a v Parlamente vidím viacerých členov tejto delegácie. Kolega pán Mann sa v skutočnosti zmienil o tejto návšteve. Predošlá rečníčka očividne nepočúva, čo sa deje v tejto rozprave. Ľudia boli na Srí Lanke. Poznajú Srí Lanku a vedia, čo sa tam deje. Neviem, odkiaľ berie pani Delliová všetky tieto nezmysly.
<SPEAKER ID="299" NAME="Karima Delli" AFFILIATION="Verts/ALE">
(FR) Máte pravdu, že už sme poslali misiu, a uznávam impozantný charakter tejto misie, vidiac, že ste na nej pracovali. Môžeme však vytvárať aj tlak, čo znamená, že jednoznačne musíme zopakovať tento druh operácie.
<SPEAKER ID="300" NAME="Marie-Christine Vergiat" LANGUAGE="FR">
Srí Lanka je zničená krajina. Občianska vojna sa oficiálne skončila takmer pred dvoma rokmi a vieme, v akých podmienkach prebiehala. V tejto krajine Organizácia Spojených národov veľmi zlyhala. Správy mimovládnych organizácií sú odsudzujúce. Od januára do mája 2009 prišli o život tisíce civilistov. Obidva tábory sa dopustili strašných činov, ale zdá sa, že sa akceptuje, že provládne sily vedome ostreľovali zóny, do ktorých posielali civilné obyvateľstvo, aby sa tam ukrylo.
<P>
Odvtedy sa srílanská vláda pokúšala ospravedlniť a zabrániť prístupu k spravodlivosti pre tých, ktorých musíme nazvať prinajmenšom obeťami vojnových zločinov. Neprestala podhodnocovať počet civilistov vo vojnovej zóne, zatiaľ čo im dokonca odoprela všetku humanitárnu pomoc vrátane potravín, vody a zdravotnej starostlivosti. Tamilské tigre nesú svoj podiel zodpovednosti za tieto hrôzy. Povolávali deti ako vojakov a používali civilné obyvateľstvo ako ľudské štíty, ale to nijakým spôsobom nezmenšuje zodpovednosť miestnych vládnych orgánov. Nič to nezdôvodňuje.
<P>
OSN dlho čakala, kým odsúdila situáciu v tejto krajine. Čo je horšie, srílanská vláda znásobila svoje machinácie, aby zabránila zverejneniu predovšetkým poslednej správy a aby poprela jej závery. Správu z 11. apríla môžeme iba uvítať. Uznesenie, ktoré máme pred sebou, sa uberá správnym smerom. Pokiaľ ide o mňa, bola by som rada, keby zašlo ešte ďalej. Je najvyšší čas, aby sa učinilo zadosť medzinárodnej spravodlivosti na Srí Lanke ako kdekoľvek inde.
<SPEAKER ID="301" NAME="Jaroslav Paška">
za skupinu EFD - (SK) Dlhoročný vojnový konflikt, ktorý viedli medzi sebou vládne vojská a ozbrojenci zoskupenia Tigrov oslobodenia tamilského Ílamu a ktorého dôsledky veľmi kruto dopadli na civilné obyvateľstvo žijúce v oblastiach bojov, sa podarilo ukončiť v roku 2009. Po skončení vojny sa srílanský prezident Mahinda Radžapaksa zaviazal, že vyšetrí všetky podozrenia z porušovania vojenského práva, ako aj medzinárodného humanitárneho práva počas vojnového konfliktu.
<P>
V správe Organizácie Spojených národov uverejnenej v apríli tohto roku sa konštatuje, že obe strany konfliktu vykonávali vojenské operácie bez toho, aby dbali na ochranu práva a životy civilistov. Napriek tomu zodpovedné inštitúcie na Srí Lanke ani dva roky po skončení vojny nevyvodili zodpovednosť voči osobám zodpovedným za vážne porušenia humanitárneho práva. Justičné orgány sú v mnohých prípadoch nečinné, a preto je potrebné aj našou rezolúciou podporiť úsilie Organizácie Spojených národov o nastolenie práva a vyvodenie zodpovednosti za zabíjanie a mrzačenie tisícov civilistov počas krutých bojov medzi Tigrami oslobodenia tamilského Ílamu a vládnymi vojskami na Srí Lanke.
<SPEAKER ID="302" NAME="Filip Kaczmarek" AFFILIATION="PPE">
(PL) Dramatické udalosti na Srí Lanke, ktoré sú opísané v správe OSN, ukazujú, aké problémy môže spôsobiť ozbrojený konflikt. To, čo sa tam stalo, je ďalším dôkazom toho, že riešenie rozdielov násilím a silou zbraní vytvára ďalšie obrovské problémy. V Európe po stáročia panovala predstava o spravodlivej vojne. Mimoriadne bolestivá je skutočnosť, že v modernom svete dokonca aj vojna, ktorá je teoreticky spravodlivá, nevyhnutne znamená utrpenie nevinných a zbytočných obetí. Deje sa to bez ohľadu na to, ako definujeme spravodlivú vojnu.
<P>
V prípade Srí Lanky čoraz viac informácií dokazuje, že vojna nebola spravodlivá ani pre jednu stranu. Víťaz nemá vždy pravdu, hoci sa vždy pokúša dokázať, že ju má. Ak má skutočne nastať zmierenie, ako deklarovala srílanská vláda, potom základom tohto zmierenia musí byť pravda o tom, čo sa stalo počas konfliktu s Tamilskými tigrami. Bez vysvetlenia vojnových zločinov, ktoré boli spáchané bez ohľadu na to, ktorou stranou, nenastane skutočné zmierenie. Zmierenie nenastane, ak jednotlivé strany budú svoje hriechy považovať za tabu a nedovolia, aby sa o nich hovorilo.
<SPEAKER ID="303" NAME="Claude Moraes" AFFILIATION="S&amp;D">
Mnohí v tomto Parlamente sa zaangažovali do politiky Srí Lanky a v skutočnosti aj politiky diaspóry Srí Lanky a tamilskej komunity.
<P>
Dnes diskutujeme o správe skupiny odborníkov generálneho tajomníka o zodpovednosti na Srí Lanke. Ešte som nepočul nikoho v Parlamente, kto by doteraz spochybnil skutočnú integritu tejto správy.
<P>
Čítal som správu a hovoril som o nej s mnohými ľuďmi na obidvoch stranách. Ak hovoríme, že by sme mali nechať správu na stole a nemali by sme vyšetrovať, čo sa stalo v období medzi januárom a májom, a nemali by sme poskytnúť príležitosť na vyšetrovanie nespočetných obvinení na obidvoch stranách, aký zmysel má správa tohto druhu?
<P>
Skutočne považujem za závažné, že jedna organizácia diaspóry tamilskej komunity, Globálne tamilské fórum, vyhlásila, že dôveryhodné obvinenia proti hnutiu Tigrov oslobodenia tamilského Ílamu (LTTE) - a pripísali tomu veľký význam - by sa mali tiež vyšetriť.
<P>
Máme správu, na ktorú by mali nadväzovať opatrenia, a dôrazne sa zasadzujem za potrebu skutočného procesu zodpovednosti, ktorý by priniesol pravdu, spravodlivosť a zmierenie na Srí Lanku po bolestivom vyšetrovaní, ale toto vyšetrovanie sa musí uskutočniť.
<SPEAKER ID="304" NAME="Laima Liucija Andrikien" AFFILIATION="PPE">
Je strašné, že počas dlhotrvajúceho vojenského konfliktu na Srí Lanke, ktorý sa skončil v roku 2009, bolo zabitých takmer 100 000 obetí vrátane desiatok tisícov civilistov, z ktorých väčšina zomrela počas konečnej fázy konfliktu. Medzinárodné spoločenstvo by malo požadovať rozsiahle medzinárodné vyšetrovanie dôveryhodných správ o hrôzach spáchaných na obidvoch stranách.
<P>
Je škoda, že krajiny ako Čína a Rusko boli proti diskusii o tejto záležitosti v Bezpečnostnej rade OSN a proti tomu, aby generálny tajomník OSN vynaložil väčšie úsilie na vyšetrenie spáchaných zločinov. Skupina odborníkov OSN jednoznačne uviedla, že srílanská vláda aj tamilskí rebeli sa dopustili závažných porušení medzinárodného humanitárneho práva a ľudských práv, pričom je možné, že v určitých prípadoch došlo k vojnovým zločinom a zločinom proti ľudskosti.
<P>
Preto plne podporujem okamžité vytvorenie medzinárodného mechanizmu spravodlivosti, ako navrhuje správa OSN.
<SPEAKER ID="305" NAME="Sari Essayah" AFFILIATION="PPE">
(FI) Zo správy OSN je zrejmé, že počas posledných krvavých mesiacov občianskej vojny na Srí Lanke, ktorá trvala 25 rokov, tisíce civilistov zomreli pod delostreleckou paľbou vládnych jednotiek. OSN takisto vyhlásila, že tamilskí rebeli použili viac ako 300 000 civilistov ako ľudské štíty a strieľali civilistov, ktorí sa pokúsili utiecť. Obidve strany teda závažne porušili ľudské práva a medzinárodné právne predpisy vo vojnovej situácii.
<P>
Teraz je dôležité, aby začali rokovania o zmierení, aby OSN mohla vykonať nestranné a nezávislé vyšetrovanie vojnových zločinov. Uznesenie Parlamentu má vyvážené znenie a povzbudí strany k dosiahnutiu zmierenia a k vybudovaniu mieru.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Závery správy OSN zverejnenej 25. apríla 2011 vznášajú závažné obvinenia týkajúce sa početných prípadov porušovania ľudských práv a noriem medzinárodného práva zo strany srílanskej vlády a povstaleckých síl porazených v občianskom konflikte, ktorý trval viac ako 28 rokov. Správa skutočne konštatuje, že vládne sily zabili desaťtisíce civilistov bombardovaním obývaných oblastí, nemocníc a dokonca centier humanitárnej pomoci OSN. Na druhej strane povstalecké sily použili veľa civilistov ako ľudské štíty. Tí, ktorí sa snažili uniknúť z konfliktnej oblasti, boli zastrelení priamo na mieste. Tak ako ostatní rečníci predo mnou sa domnievam, že treba vytvoriť nezávislý medzinárodný mechanizmus na vyšetrovanie vojnových zločinov v tejto krajine, ako aj ostatných prípadov závažného porušovania ľudských práv. Je potrebné nestranné, transparentné vyšetrovanie, ktoré odhalí zodpovedných za tieto zločiny, ktoré šokovali medzinárodné spoločenstvo.
<SPEAKER ID="307" NAME="Graham Watson" AFFILIATION="ALDE">
Táto dobre podložená správa nám ukazuje - okrem všetkých svojich záverov -, že prvou obeťou vojny je pravda.
<P>
V správe sa nepodarilo navrhnúť politiky potrebné na zahojenie rán tohto národa. Priveľa krajín pridlho zatváralo oči pred tým, čo sa dialo. Teraz sú potrebné správne politiky prostredníctvom spoločného úsilia medzinárodného spoločenstva na dosiahnutie oslobodenia a spravodlivosti pre všetkých, ktorí boli tak strašne zasiahnutí.
<SPEAKER ID="308" NAME="Raül Romeva i Rueda" AFFILIATION="Verts/ALE">
Pán Watson má celkom pravdu, keď hovorí, že prvou obeťou akejkoľvek vojny, a najmä tejto konkrétnej vojny, je pravda.
<P>
Samozrejme, musíme tiež uznať, že civilné obyvateľstvo je obeťou konfliktu tohto druhu a že skupina odborníkov OSN jednoznačne dokázala, že na obidvoch stranách sú zodpovední, hlavne na strane vlády, ale aj na strane hnutia Tigrov oslobodenia tamilského Ílamu, a obidve strany treba prešetriť.
<P>
Hovoríme, že riadne vyšetrovanie je veľmi nepravdepodobné, ak vyšetrovacia komisia bude pochádzať z vlády. Žiadame vytvorenie nezávislej komisie na vyšetrenie týchto obvinení, vojnových zločinov a zločinov proti ľudskosti, ktoré zistila skupina odborníkov OSN. Ak nepochopíme, že toto je potrebné, nedosiahneme riešenie, pretože mier nastane len vtedy, keď bude spravodlivosť, spravodlivosť je možná iba na základe pravdy a pravda je možná iba vtedy, keď bude nezávislé vyšetrovanie.
<SPEAKER ID="309" NAME="Charles Tannock" AFFILIATION="ECR">
Po štvrťstoročí teroristických nepokojov je na Srí Lanke konečne mier a správa OSN o porážke Tamilských tigrov srílanskou armádou je plná kritiky a obsahuje málo vecných, dokázaných faktov.
<P>
Zdá sa, že prístup uplatnený v tejto správe oslabuje úsilie, ktoré teraz vynakladá srílanská vláda na podporu pravdy a porozumenia v neposlednom rade prostredníctvom komisie pre pravdu a zmierenie. Vláda v skutočnosti prepustila viac ako 200 000 zadržaných tamilských väzňov.
<P>
Samozrejme, všetky úmyselné zločiny zo strany armády voči civilistom sa musia potrestať. Súhlasím s tým, ale nie je žiadny jednoznačný dôkaz o tom, že to bola úmyselná politika vlády. Chcel by som pripomenúť Parlamentu, že hnutie Tigrov oslobodenia tamilského Ílamu (LTTE) odmietlo ponuku kapitulácie pod medzinárodným dohľadom a namiesto toho uprednostnilo krvavý kúpeľ ako svoju voľbu únikovej stratégie, čo bolo hrozné.
<P>
Dôsledky súčasného nejednoznačného postoja medzinárodného spoločenstva k Srí Lanke sú jednoznačné: strata vplyvu a neschopnosť uskutočniť zmeny. Medzitým sa na scéne objavila Čína a stala sa najbližším priateľom Srí Lanky a jej obhajcom v OSN. Nemusím pripomínať kolegom postoj Číny k ľudským právam.
<SPEAKER ID="310" NAME="László Andor">
člen Komisie. - Organizácia Spojených národov 25. apríla 2011 zverejnila poradnú správu skupiny odborníkov vymenovaných generálnym tajomníkom OSN o otázkach zodpovednosti v súvislosti s ozbrojeným konfliktom na Srí Lanke. Skupina odborníkov zistila dôveryhodné obvinenia, ktoré by, ak sa dokážu, naznačovali, že srílanská armáda a hnutie Tigrov oslobodenia tamilského Ílamu (LTTE) sa dopúšťali závažného porušovania medzinárodného humanitárneho práva a ľudských práv, pričom je možné, že v určitých prípadoch došlo k vojnovým zločinom a zločinom proti ľudskosti.
<P>
Skupina odborníkov takisto vydala viacero odporúčaní generálnemu tajomníkovi OSN a srílanskej vláde, ktoré, slovami odborníkov, budú slúžiť ako rámec pre pokračujúcu a konštruktívnu spoluprácu medzi generálnym tajomníkom a srílanskou vládou pri určovaní zodpovednosti. K odporúčaniam patrí začatie skutočného vyšetrovania srílanskou vládou a vytvorenie nezávislého medzinárodného mechanizmu generálnym tajomníkom OSN.
<P>
OSN konštatovala, že generálny tajomník OSN dôkladne posudzuje správy, závery a odporúčania a že vysoká komisárka OSN pre ľudské práva naliehala na srílanskú vládu, aby urýchlene vykonala opatrenia, ktoré navrhuje skupina odborníkov, a aby zaručila spravodlivosť.
<P>
Samotná srílanská vláda správu dôrazne odmietla. Začiatkom tohto týždňa vysoká predstaviteľka Catherine Ashtonová vydala vyhlásenie v mene EÚ, v ktorom zopakovala stanovisko EÚ, že nezávislý proces na riešenie týchto mimoriadne závažných obvinení by mal prispieť k posilneniu procesu zmierenia a zaručiť trvalý mier a bezpečnosť na Srí Lanke.
<P>
Vysoká predstaviteľka zdôraznila, že otázka zodpovednosti by sa mala vnímať ako nevyhnutná súčasť procesu národného zmierenia. EÚ preto dúfa, že srílanská vláda uzná konštruktívne ciele tejto správy a povzbudí ju to k tomu, aby sa spolu s generálnym tajomníkom OSN venovala jej obsahu.
<SPEAKER ID="311" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="312" NAME="Michèle Striffler" LANGUAGE="FR">
Konflikt medzi srílanskou vládou a hnutím Tigrov oslobodenia tamilského Ílamu (LTTE) sa skončil v máji 2009 a zapríčinil smrť viac ako 90 000 osôb. Mnohí obyvatelia Srí Lanky, ktorí boli vysídlení pre násilie vo svojej krajine, sa vrátili do svojich domovov po skončení ozbrojených bojov. No 75 000 utečencov stále vedie ťažký život v táboroch Tamil Nadu v Indii. Srí Lanka musí prekonať dvojaký problém. Musí sa zotaviť z dlhotrvajúcej krízy. Správa odborníkov Organizácie Spojených národov zverejnená 25. apríla zistila, že údajné porušovanie medzinárodného humanitárneho práva a ľudských práv je dôveryhodné. V záujme spravodlivosti a zmierenia na Srí Lanke je nevyhnutné začať nestranné, transparentné a nezávislé vyšetrovanie. Musí sa tiež pripraviť na rôzne prírodné katastrofy, ako sú napríklad záplavy, zosuvy pôdy, cyklóny aj suchá, ktorým je krajina vystavená.
