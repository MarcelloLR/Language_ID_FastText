<CHAPTER ID="014">
Komisia: Rozpočtový rámec a priority na rok 2009 (oddiel III) (rozprava) 
<SPEAKER ID="066" NAME="Predseda">
Ďalším bodom je správa Jutty Haugovej v mene Výboru pre rozpočet týkajúca sa rozpočtu na rok 2009, Oddiel III - Komisia: rozpočtový rámec a priority na rok 2009.
<SPEAKER ID="067" NAME="Jutta Haug">
spravodajkyňa. - (DE) Vážený pán predseda, pani komisárka Hübnerová, dámy a páni, tohtoročný rozpočtový postup je výnimočný, lebo je posledný, ktorý sa riadi pravidlami, ktoré sa uplatňovali v minulosti. Od budúceho roka budeme určovať rozpočet podľa postupu stanoveného v Lisabonskej zmluve.
<P>
To znamená, že náš Parlament sa bude musieť sústrediť pozornejšie, lebo budeme musieť vyjadriť našu politickú vôľu v rozpočtových položkách a rozpočtových číslach v jednom čítaní. Už nebudeme môcť opravovať, meniť a dopĺňať kompromisy, ktoré sme dosiahli, alebo naprávať chyby v druhom čítaní.
<P>
Zachované musí byť prvé a jediné čítanie a musí slúžiť za spracovateľný základ pre rokovania s Radou do konca tohto roka. Preto je pre nás dôležité aby sme zdôraznili, že spolu s rozpočtovým postupom na rok 2009 očakávame, že prípravy sa budú uskutočňovať spolu s Radou a Komisiou, aby sa zaistilo, že uskutočníme rozpočtový postup v súlade s Lisabonskou zmluvou.
<P>
Náš súčasný rozpočtový postup je však už o niečo odlišný. Na návrh pracovnej skupiny pre reformu Parlamentu rozhodol Výbor pre rozpočet, že už nebude predkladať naše bežné pokyny ako reakciu na ročnú politickú stratégiu Komisie v podobe úvodného návrhu na uznesenie v pléne, ale bude prezentovať náš návrh o rozpočtovom rámci a prioritách na rok 2009. Skupiny sú zodpovedné za uznesenie o ročnej politickej stratégii, ktoré bude riešiť všetky oblasti politiky. My vo Výbore pre rozpočet sme sa zamerali na ústredné rozpočtové otázky, ktoré považujeme za mimoriadne dôležité a stanovili sme ich v 11 odsekoch.
<P>
Mimoriadnu pozornosť chcem upriamiť na tri aspekty. Po prvé, je jasné, že naša rozpočtová látka bola strihaná veľmi natesno, t. j. že je veľmi obtiahnutá. Rozpätie jednotlivých kapitol je veľmi malé. Nemôžeme financovať politické priority, ktoré by naliehavo potrebovali sprievodné rozpočtové opatrenia, ako napríklad zohrávanie praktickej úlohy v politike klimatických zmien bez toho, aby boli ohrozené predchádzajúce priority. To isté platí pre financovanie rastu a zamestnanosti alebo trvalo udržateľnej Európy.
<P>
Ak si napríklad vezmeme kapitolu 1A, vidíme, že za žiadnych okolností nemôžeme financovať žiadne nové agentúry s dostupnými zdrojmi. Budeme sa musieť pridržiavať našej starej, ale jednoduchej a vynikajúco odôvodniteľnej zásady "nových úloh, nových peňazí".
<P>
Po druhé, je jasne, že kapitola 4 je chronicky podfinancovaná. Tento obraz je rok po roku rovnaký. Očakávame, že Komisia nám predloží predbežný návrh rozpočtu, v ktorom boli zanalyzované požiadavky a je realistický. Chceme konečne použiť nástroj flexibility na účel, na ktorý bol zavedený, teda na nepredvídané potreby. Nechceme, aby bol do konca roka pohltený, či už čiastočne alebo úplne.
<P>
Po tretie, sme pevne rozhodnutí informovať Komisiu pred letnými parlamentnými prázdninami o našich zámeroch týkajúcich sa pilotných projektov a prípravných krokov. Očakávame, že nám Komisia pre tento parlamentný nástroj nechá primerané rozpätie na manévrovanie v predbežnom návrhu rozpočtu a urobí tak v prípade všetkých kapitol.
<P>
Určite sme zaznamenali, že v tabuľkách pripojených k ročnej politickej stratégii na rok 2009 sa nenachádzajú pilotné projekty a prípravné kroky.
<P>
Na záver sme rozhodnutí nejsť nad finančný rámec, ale v plnej miere si uvedomujeme obmedzenia a problémy a preto dúfame v dobrú spoluprácu s Radou a Komisiou.
<SPEAKER ID="069" NAME="Danuta Hübner">
členka Komisie. - Vážený pán predsedajúci, chcela by som začať tým, že oznámim pani Haugovej a ostatným poslancom Parlamentu, že Komisia nielen preskúmala toto uznesenie, ale môže aj súhlasiť s podstatným počtom bodov, týkajúcich sa v neposlednom rade zásad rozpočtovej disciplíny a zdravého finančného riadenia.
<P>
Oceňujeme túto príležitosť výmeny názorov vo včasnom štádiu rozpočtového postupu na rok 2009. V tomto duchu tiež úplne zdieľam názor vyjadrený vo vašom návrhu uznesenia, že by sme mali začať brať do úvahy dôsledky Lisabonskej zmluvy na rozpočtový postup.
<P>
Komisia takisto vzala na vedomie neustálu podporu Parlamentu pre rozpočet založený na činnostiach a jeho návrh na predloženie plánov pilotných projektov a prípravných akcií pred príchodom leta. To bez pochyby zlepší možnosť bezproblémovej a včasnej realizácie.
<P>
Komisia takisto oceňuje, že Parlament podrobne preskúmal ročnú politickú stratégiu na rok 2009, ktorá bola v marci predmetom intenzívnej diskusie. Ročná politická stratégia slúži ako konzistentný referenčný rámec na prípravu predbežného návrhu rozpočtu a legislatívny a pracovný program Komisie, hoci nepredurčuje záverečný výsledok, ktorý bude brať do úvahy priority Európskeho parlamentu a Rady.
<P>
Na tomto základe Komisia prijme predbežný návrh rozpočtu na rok 2009. Pokiaľ ide o rozvoj politiky a realizáciu programov, rok 2009 je už tretím rokom súčasného programového obdobia a mal by byť rokom konsolidácie. Z tohto dôvodu Komisia v ročnej politickej stratégii nenavrhla žiadne podstatné zmeny vo finančnom programovaní. Navrhla však tri hlavné iniciatívy s obmedzeným vplyvom na prideľovanie finančných zdrojov v roku 2009.
<P>
Po prvé, ako súčasť našej politiky integrovaného riadenia vonkajších hraníc je v rozpočte posilnenie Frontexu, ako už v roku 2008 rozhodol príslušný rozpočtový orgán. Po druhé, s cieľom nasledovať novú stratégiu EÚ o Strednej Ázii prijatú Radou v júni 2007, Komisia navrhuje predbežnú pomoc tejto oblasti v roku 2009, pri dodržaní rovnakého množstva celkových pridelených prostriedkov počas celého obdobia. Po tretie, podľa plánu z konferencie na Bali, navrhla zvýšenie podpory pre životné prostredie a trvalo udržateľné riadenie prírodných zdrojov v rozvojových krajinách. Pri príprave týchto návrhov sa Komisia snažila starostlivo obmedziť vplyv na dostupné odchýlky a bude v tom pokračovať pri predkladaní svojho predbežného návrhu rozpočtu.
<P>
Tému uzavriem zdôraznením dôležitého bodu. Počas rozpočtového postupu na rok 2008 sa dohodlo mnoho spoločných vyhlásení v súvislosti s agentúrami, výkonnými aj centralizovanými a podrobnými informáciami, ktoré by mali byť dostupné rozpočtovému orgánu. Komisia zavedie tieto ustanovenia počas rozpočtového postupu na rok 2009 a som si istá, že to poskytne Parlamentu jasnejší obraz o dostupných zdrojoch.
<SPEAKER ID="070" NAME="László Surján">
v mene skupiny PPE-DE. - (HU) Ďakujem za možnosť prehovoriť, pán predsedajúci. Som si istý, že správa Jutty Haugovej získa podporu Parlamentu a gratulujem jej k vykonanej práci. Teraz by som rád vyjadril pár myšlienok.
<P>
Prvou je, že Parlament sa snaží so zviazanými rukami vypracovať rozpočet s cieľom čeliť novým problémom. Práve sme o nich počuli. Podporujeme zlepšenú úlohu pre rast a tvorbu pracovných miest, lebo toto bude jedným z kľúčových prvkov rozvoja nedostatočne rozvinutých regiónov, alebo by malo byť. Teší ma, že Komisia má tento bezpečný pár rúk a svojho zástupcu so zodpovednosťou za regionálny rozvoj.
<P>
Veľmi dôležitým bodom v tejto správe je, že európski občania musia byť informovaní o tom, ako sa míňajú ich peniaze a ako sme sa zaviazali míňať ich peniaze s cieľom získať čo najvyššiu hodnotu.
<P>
Čakáme na ratifikáciu Lisabonskej zmluvy a nemôžeme sa správať, ako keby sme dúfali, že sa na konci roka z ničoho nič, či ako sa hovorí, ako zajac vytiahnutý z klobúka, zázračne objaví dohoda regulujúca našu prácu. Musíme našu prácu nasmerovať k tomuto cieľu. Európska ľudová strana hlasuje za túto správu a dúfa, že pozmeňujúce a doplňujúce návrhy získajú podporu, najmä tie, ktoré sa týkajú malých a stredných podnikov.
<P>
Nemôžem však úplne súhlasiť s pani Haugovou, že rokujeme včas. Predchádzajúci rozpočet bude musieť ostať v platnosti a my ho môžeme odsúhlasiť, len ak by sme nejakou šťastnou náhodou vopred požadovali položky, ktoré podporuje aj Komisia. Budeme si musieť riadne premyslieť, ako to urobíme v budúcnosti, aby Parlament mohol posielať Komisii svoju vlastnú správu skôr. Veľmi pekne vám ďakujem za pozornosť.
<SPEAKER ID="071" NAME="Göran Färm">
v mene skupiny PSE. - (SV) Vážený pán predsedajúci, ako povedala pani Haugová, toto je posledný rozpočet podľa starého modelu, prinajmenšom, ak sa ratifikuje nová zmluva, ale je to takisto rozpočet, ktorý je úvodom k dlhodobejšej rozpočtovej reforme. Zároveň smerujeme, samozrejme, k strednodobému preskúmaniu. Keďže je to tak, je prirodzené, že vnímame rozpočtové záležitosti z dlhodobejšej perspektívy.
<P>
Zvažujeme, a to je dôležité vo vyhlásení, že dôležité nové politické priority musia byť tiež potvrdené v rozpočte. V súčasnosti máme napríklad jednoznačne nedostatočné zdroje v kapitole 1, trvalo udržateľný rast atď. a v kapitole 4. Preto očakávame od odvážny návrh Komisie týkajúci sa strednodobého preskúmania, ale musíme tiež začať tak skoro ako budúcoročný rozpočet.
<P>
Chceme nastoliť niekoľko bodov, ktoré sú osobitne dôležité. Po prvé, mám na mysli klimatickú a energetickú politiku. Som spravodajcom pre rozpočet Výboru pre priemysel, výskum a energetiku a máme, napríklad, zásadný Strategický plán pre energetické technológie, plán SET, opatrenia pre energetickú účinnosť a tak ďalej, pričom vo všetkých týchto prípadoch máme nedostatočné rozpočtové zdroje.
<P>
Druhý bod, ktorý zvažujem, je kapitola 4, najmä všetko, čo sa deje na Balkáne. Minulý rok sme mali veľkú diskusiu o investíciách v Kosove. Tieto investície musia pokračovať a musia byť dlhodobé. Okrem toho sa musia uskutočňovať v rovnakom čase ako nájdenie dodatočnej podpory na pomoc Srbsku a Bosne, aby sa priblížili k EÚ.
<P>
Treťou vecou, na ktorú by sme sa radi zamerali, je kvalita rozpočtu. Niekedy sme napríklad mali skôr priveľa pilotných projektov a prípravných akcií. Teraz by sme sa mali viac zamerať na to, aby sme zaistili, že sa tieto druhy opatrení skutočne úspešne realizujú. Jednou z vecí, o ktorých rozmýšľam, je môj vlastný návrh týkajúci sa zachovania kultúrneho dedičstva vojnou rozdeleného Balkánu. Musíme teraz zaistiť, aby sa toto naozaj stalo stálou investíciou.
<P>
Štvrtou oblasťou, o ktorej premýšľam, je potravinová kríza. Teraz sme v situácii, v ktorej môže mať rastúca cena potravín naozaj vplyv na rozpočet EÚ. Nesmieme to ignorovať.
<P>
Môj záver je, že v meniacej sa spoločnosti musíme byť pripravení meniť aj rozpočet EÚ.
<SPEAKER ID="072" NAME="Anne E. Jensen">
v mene skupiny ALDE. - (DA) Vážený pán predsedajúci, ako už mnohí spomínali, rok 2009 bude pre EÚ v mnohých smeroch zaujímavým rokom. Voľby do Európskeho parlamentu a vymenovanie novej Komisie, spolu s predpokladaným vstupom Lisabonskej zmluvy do platnosti dosť sťažia praktickú činnosť v súvislosti s rozpočtom na rok 2009. Preto sme sa rozhodli umožniť, aby bol tohtoročný rozpočet všeobecným testom nových pravidiel, aby sme mohli získať skúsenosti. V budúcnosti by sme mali začať s rozpočtovým procesom skôr a lepšie zapojiť technické výbory. Okrem toho by som sa rada poďakovala spravodajkyni, pani Haugovej, za jej výborné iniciatívy v tejto súvislosti.
<P>
Dnes rokujeme o prvých oznámeniach týkajúcich s rozpočtu EÚ na rok 2009. Je, samozrejme, dôležité, aby existovalo jasné prepojenie medzi politickými prioritami pred a aj po ich zavedení do výročného legislatívneho programu Komisie tak, aby bol rozpočet EÚ integrovaným politickým nástrojom. V tom je problém, keďže viacročný finančný rámec je v mnohých bodoch príliš napnutý. EÚ má teraz spoločnú energetickú a klimatickú politiku, hoci ešte neexistuje spoločné financovanie na jej podporu. Zložka rozpočtu, ktorou sa financuje výskum, inovácie, vzdelávanie a doprava, je jednoznačne neprimeraná. Podobne sú príliš napnuté aj rámce právnej a azylovej politiky a politiky kultúru a zdravotníctva. Okrem toho je chronicky podfinancovaná zahraničná politika EÚ - priority ako Kosovo a Palestína naznačujú výzvy, ktorým čelíme. Preto je dôležité, aby sme teraz rokovali o nadchádzajúcom strednodobom preskúmaní rozpočtu s cieľom zaistiť, aby mohla EÚ naďalej financovať dôležité politické priority po roku 2009. Potrebujeme flexibilitu a lepšie príležitosti na zmenu priorít v rámci.
<SPEAKER ID="073" NAME="Zbigniew Krzysztof Kuźmiuk">
v mene skupiny UEN. - (PL) Vážený pán predsedajúci, pani komisárka, v mene skupiny UEN by som rád v rozprave upozornil na nasledujúce záležitosti o rozpočtových prioritách na rok 2009.
<P>
Po prvé, ak Lisabonskú zmluvu ratifikujú všetky členské štáty, v roku 2009 budú právomoci presunuté z členských štátov na EÚ, dávajúc tak Európskej únii nové oblasti zodpovednosti. Toto bude mať podľa môjho názoru výrazný vplyv na výdavky rozpočtu Únie.
<P>
Po druhé, rok 2009 bude podľa predpovedí odborníkov najpravdepodobnejšie piatym bezprostredne nasledujúcim rokom, v ktorom budú pevne rásť ceny potravín. To spôsobí rastúce sociálne problémy v chudobnejších členských štátoch a aj v krajinách, ktorým Európska únia poskytuje potravinovú pomoc. Rozpočet Únie na rok 2009 by mal umožňovať viac podpory pre rast poľnohospodárskej výroby v Európe, ako aj pre vývoz poľnohospodárskej produkcie z Únie.
<P>
Nakoniec, môj tretí bod sa týka boja proti klimatickým zmenám, čo je jednou z rozpočtových priorít na rok 2009. Predstavuje ďalšiu záťaž pre hospodárstva členských štátov, nanešťastie, bez tolerovania zaostávania v ich rozvoji. Z tohto dôvodu sa nové členské štáty ocitnú v mimoriadne zložitej situácii, čo v ich prípade môže viesť k vážnym a škodlivým hospodárskym a sociálnym následkom.
<SPEAKER ID="074" NAME="Esko Seppänen">
v mene skupiny GUE/NGL. - (FI) Vážený pán predsedajúci, pani komisárka, spravodajkyňa, pani Haugová, vo svojej práci dokazuje nesmiernu odbornú zručnosť a profesionalitu. Naša skupina podporuje výzvu v správe o solidarite v rámci Únie a rovnováhe v regionálnom rozvoji a chce dosiahnuť vyššiu transparentnosť a prehľadnosť v rozpočte.
<P>
Je dôležité, aby sme v roku 2009 venovali pozornosť strednodobému preskúmaniu rozpočtového rámca na nadchádzajúce roky, hoci výsledok nových rokovaní ešte nebude mať vplyv na budúcoročný rozpočet. Naša skupina vždy tvrdila, že rozpočtu Únie chýbajú nástroje na tvorbu sociálneho rozmeru EÚ. To je jeden z dôvodov, prečo sme neakceptovali záverečné návrhy rozpočtu v decembri.
<P>
Naša skupina takisto verí, že Únie bude pokračovať v militarizácii, ak sa prijme Lisabonská zmluva. Pridá nové prvky k práci Únie: bezpečnosť a obranná politika a stála štrukturálna spolupráca. Pozorujeme, ako Rada neustále navrhuje nové rozpočtové prostriedky do rozpočtu Únie a ako je Parlament pripravený ich prijať. Snaha zahrnúť aténsky mechanizmus financovania do spoločného rozpočtu je záver, ktorý človek získa z rozhodnosti, s ktorou Rada pristupuje k militarizácii Únie a z jej stálych výziev na zvýšenie vojenských rozpočtových prostriedkov.
<P>
Takisto poznamenávame, že budúcoročný rozpočet neobsahuje jasnú rozpočtovú politiku týkajúcu sa nákladov, ktoré vzniknú Únii za Kosovo, a ako budú zaplatené. Vynárajú sa nepredvídané náklady za záväzky niektorých členských štátov. Týkajú sa záväzkov na podporu národnej nezávislosti etnického spoločenstva, čo je v európskom kontexte jedinečné.
<SPEAKER ID="075" NAME="Margaritis Schinas" AFFILIATION="PPE-DE">
(EL) Vážený pán predsedajúci, dnes otvárame rozpočet na rok 2009 s jeho rôznymi osobitosťami. Je to posledný rozpočet súčasného parlamentného obdobia a Barrosovej Komisie. So všetkou pravdepodobnosťou to bude prvý rozpočet, ktorý zapadne medzi súčasný a nový legislatívny rámec. Tento rozpočet prinesie Lisabonská zmluva a ako viete, pridáva Európskemu parlamentu mnohé dôležité oblasti právomocí.
<P>
Keď existuje mnoho oblastí právomoci, obyčajne existuje aj mnoho zodpovednosti. V tejto súvislosti by som rád uviedol štyri body o rozpočte na rok 2009. Prvý bod je, že rozpočtu treba pridať hodnotu spoločenstva a nielen mu dať dojem konca etapy. Teší ma, čo povedala pani komisárka. Napríklad posilnenie Frontexu je kvalitatívnym prvkom, ktorý naznačuje, že ešte aj v poslednom roku päťročného cyklu Komisie a Parlamentu dokážeme bojovať s novými problémami.
<P>
Po druhé, tento rozpočet musí podporovať rozvoj, a nie financovať mikroprogramy a skromné priority. V prevládajúcej atmosfére hospodárskej krízy, ktorá nás obklopuje, musíme zdôrazniť problémy, ktoré si vyžadujú reakcie podporujúce rozvoj.
<P>
Po tretie, pre každú novú politickú prioritu musíme mať aj nové možnosti financovania. Zjednodušene - nové ciele znamenajú nové peniaze.
<P>
Nakoniec, keďže rok 2009 bude volebným rokom, vyzývam Komisiu. Keď nám predstavujete predbežný návrh rozpočtu, robte to jednoducho a zrozumiteľne. Nastal čas, aby občania Európy mohli jednoducho porozumieť rozpočtu, ktorý sa ich týka.
<SPEAKER ID="076" NAME="Costas Botopoulos" AFFILIATION="PSE">
(EL) Vážený pán predsedajúci, dámy a páni, verím, že dnešná diskusia o správe pani Haugovej predstavuje prvý dôležitý krok smerom k politizácii rozpočtového procesu. Tak či onak, rok 2009 bude rok preplnený politickou aktivitou pre Európu a náš Parlament: budú sa konať parlamentné voľby, dúfam, že sa zavedie Lisabonská zmluva a v samotnom Parlamente sa vykoná dosť vysoký počet zmien. Uprostred celého tohto vývoja prejde rozpočet zásadnými zmenami. To je to, čo sa v tejto správe pripravuje vzhľadom na politiku.
<P>
Dovoľte mi zamerať sa na štyri dôležité body v procese a správe. Po prvé, je dôležité reagovať včas a pripraviť sa na novú situáciu. Ďalší rozpočet, ktorý, ako sme všetci uviedli, bude prvý podľa nového postupu, sa musí zakladať na už položených základoch tak, aby mohol správne fungovať.
<P>
Rád by som zdôraznil druhý bod, lebo skupina socialistov v Európskom parlamente naň vyzýva už mnoho rokov: otvorenie procesu ostatným výborom. Tu je iniciatíva spravodajkyne veľmi dôležitá. O politických prioritách sme diskutovali nielen s Výborom pre rozpočet ale aj s inými výbormi.
<P>
Po tretie, musíme sa snažiť teraz aj každý rok uvažovať o politických prioritách Parlamentu podľa toho, čo obsahuje rozpočet. Domnievam sa, že tieto priority predstavujú primárne otázky, ako sú veľké témy chudoby, poľnohospodárstva, rozvoja a technológií.
<P>
Po štvrté a nakoniec, už končím, pán predsedajúci, sú dôležité pilotné programy. Dávajú nám rozhodujúci pohľad na to, čo sa v EÚ stane v nadchádzajúcich rokoch.
<SPEAKER ID="077" NAME="Pedro Guerreiro" AFFILIATION="GUE/NGL">
- (PT) Vážený pán predsedajúci, v rámci dôležitých aspektov ovplyvňujúcich rozpočet na rok 2009 je plánované preskúmanie rozpočtu Spoločenstva. Presná podoba tohto preskúmania sa ešte musí vymedziť, ale obávame sa niektorých cieľov, ktoré už boli naznačené na preskúmanie.
<P>
Okrem toho, so zreteľom na pokyny prijaté Komisiou a Radou je jasné, že sa bude opakovať to, čo sa stalo v roku 2007 a 2008, konkrétne, že výdavky opäť prekročia limity stanovené viacročným finančným rámcom, ktorý je už teraz nedostatočný na pokrytie potrieb skutočnej sociálnej súdržnosti v Európskej únii. Okrem toho sa objavuje stále viac znakov toho, že prostriedky pridelené na "výdavky" na sociálnu súdržnosť nebudú využité. Zároveň rastú prostriedky pridelené na vonkajšiu akciu EÚ, konkrétne na zásahy na scéne ozbrojených konfliktov, čo odmietame.
<P>
V krátkosti, málo prostriedkov na priority s ktorými súhlasíme a lepšie financovanie priorít, ktoré odmietame.
<SPEAKER ID="078" NAME="Reimer Böge" AFFILIATION="PPE-DE">
(DE) Vážený pán predsedajúci, dámy a páni, chcem začať výraznou podporou slovám spravodajkyne a takisto výzvou voči parlamentným výborom expertov, aby sa naozaj sústredili na projekty s európskou pridanou hodnotou vzhľadom na, dúfam, promptné zváženie pilotných projektov a prípravných činností.
<P>
Oslovujúc Komisiu a Radu, dovoľte mi dodať, že počas diskusie konečne chceme odpoveď na otázku, ako nakoniec môžeme vrátiť zdravie našej zahraničnej a bezpečnostnej politike, ktoré trpia niekoľkoročným chronickým podfinancovaním, aby sme ukončili každoročné spory v tejto oblasti, ktoré nikomu neprospievajú a škodia Komisii aj Rade.
<P>
Pani komisárka povedala, že bude reagovať na výsledok konferencie na Bali v predbežnom návrhu rozpočtu v súlade s vytvorením novej ázijskej stratégie. Ja by som však rád vedel, kedy Komisia zamýšľa predložiť návrhy rozpočtových dôsledkov reformnej zmluvy na obdobie do roku 2013. Alebo máme čakať na ďalšie finančné programové obdobie? Nakoniec, my sa tu zaoberáme novými aspektmi imigračnej politiky, klimatických zmien, energetickej politiky, súdnej spolupráce a zahraničnej a bezpečnostnej politiky. O týchto veciach sme nepočuli nič.
<P>
Dovoľte mi dodať, že v súvislosti s týmto rozpočtovým postupom musíme vytvoriť rámec na zavedenie novej zmluvy, keď bude ratifikovaná, čo znamená, že s potrebnou starostlivosťou a citlivosťou musíme vziať do úvahy potrebu úpravy dohôd v súvislosti s ratifikačným postupom aj s právnym základom. To je najdôležitejšie. Sú tu tri aspekty. Kde potrebujeme predbežné dohody, aby sa zaistil vhodný prechod od starej k novej zmluve? Kde potrebujeme prechodné dohody, aby sa zaistila právna istota? A kde budeme potrebovať trochu viac času, aby sme získali následné zmluvy v úplnej platnosti na základe potrebných legislatívnych postupov?
<P>
Chcem, aby bolo úplne jasné, aj nadchádzajúcemu francúzskemu predsedníctvu, že akékoľvek dohody, ktoré môžeme dosiahnuť so zreteľom na tieto tri aspekty, budú závisieť od výsledkov a musíme si zachovať určitú mieru flexibility, aby sme od začiatku nevytesávali všetko z kameňa a potom to nemuseli rozbíjať kladivom.
<SPEAKER ID="079" NAME="Jan Mulder" AFFILIATION="ALDE">
(NL) Vážený pán predsedajúci, najprv želám Jutte Haugovej bon courage v tejto dôležitej úlohe, ktorú na seba berie po druhý raz. Rok 2008 bude nakoniec veľmi dôležitým rokom, nielen preto, že musíme navrhnúť bežný rozpočet na rok 2009, ako mnoho rečníkov uviedlo, ale aj preto, že musíme vypracovať postup na schválenie rozpočtu na rok 2010 podľa novej zmluvy. Tento rok je čas ukázať presne, čo Parlament dokáže a čo nie.
<P>
V poľnohospodárstve stále výrazne chýba prehľadnosť. Zo starostlivého čítania zmluvy sa zdá, že Rada môže v tomto čase jednostranne stanovovať ceny a kvóty. Ako to súhlasí s našimi novými rozpočtovými právomocami týkajúcimi sa poľnohospodárstva v prípade kategórie II? Mali by sme mať rovnaké právomoci. Vyriešenie tohto problému musí byť prioritou. Potravinová a energetická politika zostáva dôležitá a možno to dokážeme vyriešiť v rámci 5 % odchýlky, ktorú nám poskytuje medziinštitucionálna dohoda. Nalieham na Komisiu, aby sa nad tým zamyslela.
<SPEAKER ID="080" NAME="Ville Itälä" AFFILIATION="PPE-DE">
(FI) Vážený pán predsedajúci, vážená pani komisárka, chcem poďakovať spravodajkyni, pani Haugovej za jej vynikajúcu prácu a spoluprácu. Preukázala profesionalitu, a ak bude táto spolupráca pokračovať, je v tejto rozhodujúcej fáze rozpočet určite predurčený na šťastný výsledok na konci roka.
<P>
Je pre nás rozpočet dostatočne transparentný, aby sme dokázali získať dôveru verejnosti, keď sa v roku 2009 budú konať voľby? Zároveň sa však pripravujeme na čas po vstúpení Lisabonskej zmluvy do platnosti a toto platí napríklad najmä pre zahraničnú politiku a je potrebné, aby sme sa pripravili na čas, keď aj Parlament ukáže, že má vôľu prispieť k tomuto novému prístupu k zahraničnej politike.
<P>
Chcem povedať niečo dôležité, kým sa tento rozpočet ešte navrhuje. Dúfam, že Komisia vytvorí iniciatívu, ktorú by mohol potom spravodajca rozvíjať. Súvisí to so stratégiou pre oblasť Baltického mora. Počul som, že Komisia pracuje na takej stratégii a takisto som počul, že Švédsko, keď bude nakoniec v predsedníctve, zamýšľa urobiť zo stratégie pre oblasť Baltického mora najvyššiu prioritu.
<P>
Táto stratégia bude bezvýznamná, ak za ňou nebudú stáť peniaze. V súčasnosti máme tu a tam mnoho rôznych pilotných projektov. Pokiaľ ide o financie a politiku, je celá táto baltická politika je pozliepaná z kúskov. Preto potrebujeme samostatnú kapitolu s názvom stratégia pre oblasť Baltického mora, aby sme mohli realizovať správnu politiku na ochranu životného prostredia, správnu dopravnú politiku a aj správnu energetickú politiku, keďže vieme, že plynovod bude prechádzať cez Baltické more z Ruska do Nemecka. Preto potrebujeme túto iniciatívu a dúfam, že Komisia nejakú pri tejto príležitosti preukáže.
<SPEAKER ID="081" NAME="Valdis Dombrovskis" AFFILIATION="PPE-DE">
(LV) Vážený pán predsedajúci, dámy a páni, z uhla pohľadu postupu možno vnímať rozpočet EÚ na rok 2009 ako prípravu na dve dôležité záležitosti. Po prvé, ratifikáciou Lisabonskej zmluvy sa rozpočtový proces EÚ výrazne mení a je potrebné, aby sme urobili potrebnú prípravnú prácu s cieľom zaistiť prehľadnosť a úspešnú prácu na rozpočte Európskej únie na rok 2010. Po druhé, je potrebné, aby sme urýchlili preskúmanie rozpočtu EÚ vrátane záležitostí týkajúcich sa reformy spoločnej poľnohospodárskej politiky a rabatu Spojeného kráľovstva, aby sa zaistila úspešná strednodobá správa o finančnej vyhliadke. Politické priority stanovené Európskou komisiou na rok 2009 - podpora hospodárskeho rastu a zamestnanosti, boj proti klimatickým zmenám a posilnenie trvalo udržateľného rozvoja - treba schváliť, ale musia byť zavedené s potrebnou podporou z rozpočtu EÚ. Žiaľ, obmedzená suma rozpočtu v rámci stropu stanoveného vo finančnom rámci znamená, že zdroje potrebné na financovanie nových priorít treba hľadať v obmedzenom existujúcom rozpočte a musíme prerozdeliť zdroje. Je možné, že budeme musieť zmeniť obmedzenia získavania jednotlivých zdrojov z rozpočtu EÚ. Napríklad v súčasnosti platné obmedzenie týkajúce sa štrukturálnych fondov, že len 3 % z príslušného operačného programu môžu byť nasmerované smerom k opatreniam na zlepšenie energetickej účinnosti, nedovoľuje novým členským štátom preskúmať svoje priority na získanie štrukturálnych fondov v súlade s novými prioritami európskej energetickej stratégie a klimatických zmien. Ďakujem vám za pozornosť.
<SPEAKER ID="082" NAME="Ingeborg Gräßle" AFFILIATION="PPE-DE">
(DE) Vážený pán predsedajúci, vážený pán Komisár, dámy a páni, rada by som vyjadrila názor na dva prioritné body, konkrétne na kritiku spravodajkyne, že rozpočtovanie EÚ nie je dostatočne transparentné a na personálnu politiku Komisie.
<P>
Ako spravodajkyňa pre rozpočet žiadam Komisiu, aby riešila rozpočtovú transparentnosť a predložila návrhy na ďalšiu plánovanú reformu rozpočtového systému. Informácie obsiahnuté v aktuálnom rozpočte sú absolútne neprimerané a tieto zoznamy čísel pre nás vlastne vôbec nie sú užitočné. Doteraz Komisia vytvára množstvo sprievodných dokumentov, čo len znižuje hodnotu samotného rozpočtu. Prečo sa nezahrnie viac informácií do samotného rozpočtu hneď na začiatku, čo by odstránilo potrebu požadovať niektoré správy a robí radosť Komisii aj Parlamentu. Budem pracovať na týchto základoch pre ďalšiu rozpočtovú reformu a chcela by som požiadať svojich kolegov poslancov, aj v tejto fáze, aby podporili predbežné činnosti, lebo by som bola rada, aby sa na túto tému uskutočnilo niekoľko štúdií.
<P>
Mojim druhým bodom je toto: Parlament vo svojom decembrovom uznesení o rozpočte na rok 2007 vyzýval na správu o pokroku týkajúcu sa preverovania personálu, ktorú chcel mať do 30. apríla 2008. Predpokladám, že túto správu získame o pár dní. Toto preverovanie, o ktoré žiadal Parlament, sa teraz zmenilo na jeden z hlavných príbehov o úspechu Barrosovej Komisie. Predseda Komisie sa sám vkladá do pozície reformátora, ale tak môže byť vnímaný, len ak z tohto preverovania vyvodí závery pred koncom funkčného obdobia jeho Komisie. To znamená, že musí kriticky preskúmať decentralizáciu a podniknúť v tom smere prvé kroky.
<P>
Dlží to nielen daňovým poplatníkom a Parlamentu, ale aj svojmu personálu, ktorý v súčasnosti mrhá svojim časom a schopnosťami na priveľa administratívy a byrokracie vykonávanej interne. Komisia to dlží aj sebe so zreteľom na výzvy, ktorým čelí EÚ, a na dôležité riadiace úlohy, ktoré podniká, veríme, že aj vzhľadom na rozpočet na rok 2009, ktorý, ako viete, neobsahuje žiadne nové položky, môže mať s týmito úlohami úspech, len ak sa pustí aj do primeraných opatrení a zmien v rámci administratívy.
<SPEAKER ID="083" NAME="Péter Olajos" AFFILIATION="PPE-DE">
(HU) Ďakujem vám, pán predsedajúci. Ako jeden z tých, ktorý pripravovali návrh rozpočtu na rok 2009, by som sa rád poďakoval Jutte Haugovej a Lászlóvi Surjánovi za ich dôkladnú prípravnú prácu. Na to, aby sme dokázali vytvoriť výsledok s dobrým koncom, sme museli byť disciplinovaní a zharmonizovaní, keďže sme často museli preskúmavať nové cesty. Môžeme úplne dôverovať otázkam týkajúcim sa ochrany životného prostredia v častiach ročnej politickej stratégie, ktoré sú známe. Vítam všetky tri iniciatívy Komisie. Ako člena delegácie pre Strednú Áziu ma potešila najmä nová stratégia Európskej únie pre Strednú Áziu a zvýšená podpora. Takisto vítam zámer Komisie podporovať postupy trvalo udržateľného rozvoja v rozvojových krajinách, najmä pokiaľ ide o biodiverzitu a energie. Nie je to len naša morálna povinnosť. Je to v našom vlastnom záujme. Som presvedčený, že s kolegami poslancami dokážeme predložiť mnohé výskumné projekty na podporu, keďže presne to očakávajú naši občania. Veľmi pekne vám ďakujem.
<SPEAKER ID="084" NAME="Danuta Hübner">
členka Komisie. - Vážený pán predsedajúci, rada by som opäť poďakovala pani Haugovej za správu a aj všetkým rečníkom za ich poznámky: nielen za tie, ktoré sa týkali priamo rozpočtu na rok 2009, ale aj tie poznámky, ktoré smerovali za rok 2009, ktoré sú veľmi užitočné v kontexte našej reflexie politického programu a budúcej reformy rozpočtu.
<P>
Pokiaľ ide o stratégiu pre oblasť Baltického mora, rada by som reagovala na dva veľmi konkrétne body, ktoré boli predložené. Po prvé, o stratégii pre oblasť Baltického mora: Komisia na tejto stratégii pracuje a ja mám tú česť predsedať práci medzi útvarmi na tejto stratégii. Predpokladá sa, že bude na programe švédskeho predsedníctva, čo znamená druhú polovicu roka 2009. Sme však v etape konzultácií a skúmania situácie v regióne a tiež zvažovania nápadov pre túto stratégiu. So zreteľom na rozpočtové dôsledky je predčasné o nej teraz hovoriť.
<P>
Pokiaľ ide o novú Zmluvu a následky pre politický program, jedna vec sú následky Lisabonskej zmluvy na inštitucionálnu zmenu a nové právne rámce.
<P>
Druhá vec je politický program a ako viete, Rada aj Komisia sa v súčasnosti venujú zvažovaniu a veľmi konkrétnej práci, najmä na právnych rámcoch a nových inštitucionálnych výzvach. Uskutočňujú sa aj úvahy o politickom programe, ako viete, následkom požiadavky preskúmať rozpočet. Verím, že do konca tohto roka, alebo na začiatku roka 2009, predloží Komisia nový politický program, a až potom bude možné zvážiť rozpočtové dôsledky a postarať sa o to vhodným spôsobom a s primeranou zodpovednosťou.
<P>
Pokiaľ ide o transparentnosť, všimla som si všetky body týkajúce sa výsledkov previerok a predložím ich, najmä komisárke Grybauskaitëovej, ale myslím, že celému kolégiu a rada by som potvrdila, čo ste práve povedali.
<P>
So zreteľom na rok 2009, chápem to tak, že teraz si uvedomujeme pokyny, ktoré boli vyjadrené oboma krídlami rozpočtového orgánu. Predbežný návrh rozpočtu sa bude zakladať na zdravých odhadoch potreby dosiahnuť všetky tie priority, ktoré už sú odsúhlasené a ktoré sú pred nami. Niet pochybností, že Komisia bude potrebovať dobrú neustálu spoluprácu s vami, aby dosiahla tieto výsledky. Rada by som tiež povedala, že dobrá spolupráca bude rozhodujúca aj v súvislosti s dlhodobými výzvami v inštitucionálnom aj politickom programe. Ďakujem vám veľmi pekne za diskusiu.
<SPEAKER ID="085" NAME="Jutta Haug">
spravodajkyňa. - (DE) Vážený pán predsedajúci, ďakujem všetkým rečníkom v tejto diskusii. Som, samozrejme, vďačná za želania a pochvaly, ktoré som dostala. Dovoľte mi tiež poďakovať pani komisárke.
<P>
Ak som to správne pochopila, Komisia nás podporuje celý čas a sľubuje predbežný návrh rozpočtu, v ktorom bude zohľadnené všetko, čo chceme, aby sa zohľadnilo. Opäť sme naše priority vyjasnili. Nie je ich ani málo, pokiaľ ide o počet a ani nie sú úplne malé: boj proti klimatickým zmenám, vytváranie rastu a zamestnanosti, sociálna Európa, výskum, odborná príprava, vzdelávanie, pomoc najchudobnejším krajinám na svete, plnenie našich úloh vo svete. Nie je naozaj ľahké, všetko toto financovať.
<P>
Želám si, aby Rada počúvala, lebo by to potom videla, že - vďaka bohu! - všetky, alebo prinajmenšom takmer všetky parlamentné skupiny, tu stoja zjednotené. Za to srdečne ďakujem všetkým zainteresovaným.
<SPEAKER ID="086" NAME="Reimer Böge" AFFILIATION="PPE-DE">
(DE) Vážený pán predsedajúci, pani komisárka Hübnerová práve povedala, že Komisia aj Rada už pracujú na záležitostiach týkajúcich sa transpozície Lisabonskej zmluvy. To je úžasné! Ako predseda Výboru pre rozpočet však v mene, hádam, všetkých poslancov trvám na tom, aby sa s Parlamentom nezaobchádzalo ako s druhoradou inštitúciou, ale ako s rovnocenným partnerom, okrem iného aj vzhľadom na predkladanie oficiálnych a neoficiálnych dokumentov o všetkom, čo bude treba v nadchádzajúcich mesiacoch prediskutovať a spoločne prerokovať. Pokiaľ sa toto nezabezpečí, budeme koncom roka na konci procesu čeliť zásadným problémom.
<P>
Je v záujme Komisie a Rady, aby zaistili úplne rovnaké zaobchádzanie aj v informačnej politike, pokiaľ ide o dokumenty a záležitosti, ktoré sa zvažujú.
<SPEAKER ID="087" NAME="Danuta Hübner">
členka Komisie. - Vážený pán predsedajúci, len by som rada veľmi jasne povedala, že si neviem predstaviť, že by tieto tri inštitúcie nespolupracovali. Predpokladám, že to isté platí, pokiaľ ide o spoluprácu Parlamentu s Komisiou a Radou.
<P>
Toto je naša spoločná Zmluva, náš spoločný výdobytok a naša spoločná úloha. Môžem len posunúť vaše slová pánovi predsedovi Barrosovi, ale som si istá, že každý si v plnej miere uvedomuje túto zodpovednosť.
<SPEAKER ID="088" NAME="Predsedajúci">
Rozprava sa skončila.
<P>
Hlasovanie sa uskutoční v utorok 22. apríla 2008.
<P>
Písomné vyhlásenia (článok 142)
<SPEAKER ID="999" NAME="Nathalie Griesbeck  " AFFILIATION="ALDE">
písomne. - (FR) Lisabonská zmluva, ktorá by mala vstúpiť do platnosti 1. januára, prinesie nebývalé posilnenie výsad Parlamentu. Pred koncom tohto roka budeme musieť podpísať medziinšitucionálnu dohodu berúc do úvahy rozšírenie spolurozhodovania a koniec rozdielu medzi povinnými a nepovinnými výdavkami.
<P>
V tejto súvislosti by sme mali zdôrazniť, že sme odhodlaní tlačiť náš prípad v strednodobom prerokúvaní finančného rámca na roky 2007 - 2013 a prostredníctvom politického preorientovania sa, ktoré chceme dosiahnuť, na základe rozpočtu, ktorý má úplne rovnaké rozmery ako naše ambície a nepodkopáva zásady solidarity, ktoré považujeme za dôležité. Hoci sa musíme stále starať o to, aby boli naše politiky účinnejšie, budeme musieť dávať pozor na akékoľvek možné snahy o znovuznárodnenie spoločnej poľnohospodárskej politiky a regionálnych politík.
<P>
Dôležité je tiež to, že by sme mali byť schopní umožniť vznik nových a užitočných politík prostredníctvom rozpočtových nástrojov, ktoré má k dispozícii Parlament v podobe nástroja flexibility, pilotných projektov a prípravných činností.
<P>
Okrem toho je potrebné, aby Európska komisia zvýšila rozpočtovú transparentnosť tak, aby sme mohli riadne monitorovať využívanie verejných zdrojov.
<SPEAKER ID="089" NAME="Gábor Harangozó  " AFFILIATION="PSE">
písomne. - Mali by sme sa pripraviť na zmeny, ktoré sa majú uskutočniť v roku 2009 vstupom Lisabonskej zmluvy do platnosti a európskymi voľbami, keďže budú mať zásadný vplyv na rozpočet. Novozvolený Parlament a vymenovaná Komisia sa budú dokonca musieť zaoberať novými rozpočtovými postupmi.
<P>
Preto je potrebné predstaviť na rok 2009 transparentný a životaschopný rozpočtový rámec a priority. Popri iných aspektoch je dôležité zaistiť, aby rozpočet spájal priority s dostatočnými zdrojmi. So zreteľom na s potešením poznamenávam, že naša spravodajkyňa, pani Haugová, kladie dôraz na význam zásady solidarity ako na jeden zo základných stavebných kameňov európskych politík, najmä vzhľadom na kohéziu a štrukturálne politiky.
<P>
S novými výzvami a novou medziinštitucionálnou rovnováhou v rámci inštitucionálneho trojuholníka je dôležitejšie zaistiť koherenciu medzi politickými prioritami a finančnými prostriedkami, ktoré boli sprístupnené. Rastú obavy, že zmena priorít smerom ku konkurencieschopnosti, klimatickým zmenám alebo trvalo udržateľnému rozvoju by sa mohla uskutočniť na náklady rozpočtov iných priorít. Pridávanie nových priorít v budúcnosti by za žiadnu cenu nemalo ohroziť dosiahnutie ďalších politických priorít, ako napríklad solidarity.
<SPEAKER ID="090" NAME="Monica Maria Iacob-Ridzi  " AFFILIATION="PPE-DE">
písomne. - (RO) Rada by som zdôraznila určité aspekty súvisiace s článkom znovu potvrdzujúcim význam zásady solidarity v tejto správe.
<P>
Kohézna politika naďalej čerpá jednu tretinu z ročného rozpočtu Európskej únie. Aj tak však nemôžeme ignorovať skutočnosť, že táto oblasť sa stáva čoraz menej zaujímavou v porovnaní s nárastmi zaznamenanými v politike konkurencieschopnosti v oblasti hospodárskeho rastu a zamestnanosti. Napríklad v porovnaní s rokom 2007 riadok rozpočtu 1a - na konkurencieschopnosť, zaznamenal nárast vo výške 18,4 %, zatiaľ čo 1b - ktorý pokrýva oblasť kohézie - len 3,1 % nárast.
<P>
Okrem toho by sme mali zvážiť účinky zavedenia Lisabonskej zmluvy na kohéznu politiku. Štrukturálne fondy - ktoré sú v súčasnosti nepovinnými výdavkami, a pri ktorých má Parlament posledné slovo v rozpočtovom postupe - sa stanú predmetom spoločného rozhodnutia Rady ministrov a Parlamentu. Aj tak je však známe, že každý rok Rada vykonáva dôležité zníženia európskych súm určených na kohéznu politiku.
<P>
Z tohto dôvodu verím, že je veľmi dôležité dosiahnuť ciele lisabonskej stratégie, avšak bez toho, aby sme zanedbali rozdiely, ktoré naďalej existujú medzi európskymi regiónmi.
