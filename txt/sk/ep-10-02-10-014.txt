<CHAPTER ID="014">
Telesné skenery - Fungovanie spravodajských služieb v rámci stratégií boja proti terorizmu (rozprava) 
<SPEAKER ID="510" NAME="Predsedajúci">
Ďalším bodom programu je spoločná rozprava o boji proti terorizmu a vyhláseniach Rady a Komisie o telesných skeneroch a fungovaní spravodajských služieb v rámci stratégií boja proti terorizmu.
<SPEAKER ID="511" NAME="Alfredo Pérez Rubalcaba" LANGUAGE="ES">
Vážený pán predsedajúci, dámy a páni, túto rozpravu by som rád začal poďakovaním Parlamentu za možnosť uskutočniť pokojnú rozpravu o politike boja proti terorizmu a najmä o niektorých prvkoch politiky boja proti terorizmu. Oceňujem aj načasovanie tejto rozpravy, keďže od celosvetového zmätku, ktorý spôsobil neúspešný útok v Detroite v decembri minulého roka, uplynulo dosť času.
<P>
Samozrejme, že keď sa niečo takéto stane, keď ide o riešenie takej hrozby, ako je hrozba terorizmu, verím v reakciu, ale oveľa viac uprednostňujem, ak sa pracuje v tichosti a nepretržite. Pomaly, ale iste, ako hovoríme v našej krajine. Parlamentu by som rád zdôraznil, že hrozba terorizmu je vo všetkých štátoch EÚ stále prítomná.
<P>
Vieme, že teroristi nás pozorujú, vieme, že sú inovační a snažia sa meniť svoje postupy, aby sa vyhli našim stratégiám boja proti terorizmu. Z tohto dôvodu musí byť aj naša stratégia inovačná a rozmanitá. Musí sa zlepšiť, a čo je najdôležitejšie, musíme sa učiť zo svojich chýb, keďže chyby určite robíme.
<P>
Bez ohľadu na uvedené sme si všetci vedomí toho, že ak by v decembri nedošlo v Detroite k neúspešnému útoku, pravdepodobne by sme o tejto otázke nediskutovali tak, ako o nej diskutujme v tomto Parlamente. Inými slovami, táto rozprava vznikla z potreby bezpečnostných opatrení a najmä záverov, ktoré sme spoločne vyvodili na základe preskúmania udalosti v Detroite, ktorú som práve spomenul.
<P>
Jadrom dnešnej rozpravy je aj analýza toho, kde sme urobili chybu, keď sme sa zaoberali tým údajným útokom, a sú to aj opatrenia, ktoré prijímajú jednotlivé krajiny, aby predišli opakovaniu rovnakých chýb. Preto hovoríme o analýze údajov, službách boja proti terorizmu, výmene údajov a telesných skeneroch. Hovoríme o chybách, ku ktorým došlo pri útoku, ktorý sa, našťastie, neuskutočnil.
<P>
Vzhľadom na to, že toto je predmet našej rozpravy, chcel by som spomenúť niektoré z najzrejmejších záverov, ktoré podľa mňa môžeme vyvodiť z neúspešného útoku v Detroite. Je to päť záverov.
<P>
Po prvé, Detroit poukazuje na skutočnosť, že teroristi sa aj naďalej v prvom rade zameriavajú na civilné letectvo.
<P>
Po druhé, Detroit poukazuje na dôležitosť zberu údajov, ako aj ich integrácie a analýzy.
<P>
Po tretie, Detroit poukazuje na to, že spolupracovníci al-Káidy môžu útoky začať aj mimo územia, ktoré by sme mohli nazvať ich vlastným teritóriom. Týka sa to al-Káidy na Arabskom polostrove (teroristickej organizácie, ktorá je podozrivá z toho, že stojí za neúspešným útokom v Detroite), ako aj al-Káidy v islamských krajinách Maghrebu, ktoré predstavujú nebezpečenstvo pre nás všetkých.
<P>
Štvrtý záver, ktorý som vyvodil, je, že udalosti v Detroite by nám mali pripomínať, aké dôležité je pracovať na zvrátení procesu radikalizácie. Podľa môjho názoru je osobnosť podozrivých teroristov vo vzťahu k tejto otázke veľmi významným faktorom.
<P>
A na záver by som chcel uviesť, že Detroit nás vyzýva k tomu, aby sme veľkú pozornosť venovali zlyhávajúcim štátom alebo akýmkoľvek štátom, ktorým hrozí, že z dôvodu ich situácie sa z nich stanú zlyhávajúce štáty.
<P>
Prvý a druhý záver sa týka neustáleho ohrozenia civilného letectva a potreby integrovať všetky údaje, ktoré máme k dispozícii. Privádzajú nás priamo k dnešnej rozprave alebo k rozpravám, ktoré sa týkajú údajov a ich využívania, ako aj telesných skenerov.
<P>
Musím poznamenať, že toto nie je nová rozprava a nie je to ani prvý raz, čo o tom diskutujeme tu v Parlamente. Pán de Kerchove, koordinátor pre boj proti terorizmu, hovoril o riadení informácií a ochrane osobných údajov vo svojej zaujímavej a prehľadnej správe počas rozpravy na túto tému v Parlamente, ktorá sa uskutočnila 26. novembra. Údaje a analýza údajov sú kľúčovým prvkom v snahe o predchádzanie terorizmu a jeho riešenie, čo je predmetom rozpravy dnešného popoludnia.
<P>
Musíme identifikovať teroristov, musíme vedieť, kde plánujú zaútočiť, kto im poskytuje zbrane, musíme poznať materiálnu infraštruktúru, ktorá ich podporuje, musíme poznať ich komunikačné systémy a môžeme to zistiť prostredníctvom databáz a špecializovaných zdrojov. Potrebujeme výmenu údajov, aby sme mohli získať všetky dostupné informácie, a musíme ich náležite spravovať.
<P>
Tiež by som chcel dodať, že niektorým útokom, ktoré sme v minulosti zažili, sa dalo vyhnúť, ak by boli informácie dostatočne včas sprístupnené tým, ktorí sú zodpovední za protiteroristické opatrenia, čiže ak by boli informácie poskytnuté jednotným, a prepáčte mi za výraz, inteligentným spôsobom, k čomu nie vždy dochádza. To nás privádza k rozprave o riadení informácií.
<P>
Máme rámec EÚ, na základe ktorého si informácie môžeme vymieňať náležitým spôsobom. Naša nedávno prijatá stratégia bola súčasťou záverov Rady z novembra minulého roka. Jej cieľom je poskytnúť bezpečnostným silám a spravodajským službám potrebné údaje v záujme väčšej prospešnosti a účinnosti stratégie boja proti terorizmu. Potrebné údaje, jedine tie a nič iné, keďže veľký objem údajov má niekedy negatívny vplyv na ich hodnotu a účinnosť.
<P>
Ako naznačuje táto stratégia, rozhodnutia, ktoré sa týkajú výmeny údajov, by mali byť koherentné, profesionálne, účinné, uskutočniteľné, spoľahlivé a pochopiteľné pre všetkých občanov a všetkých odborníkov, ktorí s nimi pracujú. Podľa jej usmernení musí táto stratégia prihliadať na vyhlásenia a záujmy, ktorými sme sa v tomto Parlamente zaoberali, a to na potrebu boja proti terorizmu, ako aj otázku ľudských práv, práva na súkromie a ochranu osobných údajov.
<P>
Ako som uviedol na začiatku tejto rozpravy, ďalším dôsledkom, ktorý môžeme vyvodiť z údajného útoku v Detroite, je, že komerčné lietadlá sú pre teroristov aj naďalej hlavným cieľom. Údajnému teroristovi sa očividne podarilo nastúpiť do lietadla s dostatočným množstvom výbušnín na to, aby spôsobil jeho explóziu vo vzduchu, a tak oklamať všetky naše systémy dozoru a všetky naše bezpečnostné systémy a mechanizmy na letiskách. Čiže tieto bezpečnostné mechanizmy musíme očividne preskúmať, pretože jednoznačne nepostačovali na to, aby zabránili takému útoku, ako bol údajný útok v Detroite, ktorý sa, našťastie, neuskutočnil.
<P>
Takže aby som to zhrnul, naše bezpečnostné služby musíme stále zdokonaľovať, aby sme sa pokúsili teroristom alebo podozrivým osobám zabrániť v nastúpení do komerčných lietadiel. Musíme zabrániť tomu, aby do lietadla mohol nastúpiť niekto so zbraňami, výbušninami alebo chemickými prekurzormi na výrobu výbušnín. Ak tieto dve bezpečnostné opatrenia zlyhajú, musíme na ochranu našich lietadiel a zamedzenie incidentov počas letu urobiť viac.
<P>
Presne to je rámec rozpravy na tému, ktorá trápi tento Parlament aj Radu, na tému telesných skenerov.
<P>
Ako poslankyne a poslanci vedia, v otázkach vzdušnej bezpečnosti má Komisia príslušné právomoci na to, aby stanovila ciele a vypracovala nariadenia. O týchto veciach sa diskutuje na formálnych aj neformálnych zasadnutiach Rady ministrov dopravy. Chcel by som však spomenúť, že otázka vzdušnej bezpečnosti bola predmetom diskusie na neformálnom zasadnutí Rady ministrov, ktoré sa uskutočnilo pred pár týždňami v Tolede.
<P>
Na tomto zasadnutí sme sa dohodli na niekoľkých veciach. Po prvé, že je správne a vhodné, aby EÚ mala k telesným skenerom spoločnú pozíciu, a vo všeobecnosti ku všetkým ochranným mechanizmom na našich letiskách. Nemá zmysel, aby niektoré letiská mali horšiu ochranu než iné, pretože to v podstate znamená, že všetci sme horšie chránení. Preto by sme boli radi, keby Európska únia dosiahla dohodu a počas tejto rozpravy prijala spoločnú pozíciu.
<P>
Po druhé, dohodli sme sa na komplikovanejšej, chúlostivej veci, v prípade ktorej treba vziať do úvahy viacero hľadísk. Najprv treba, samozrejme, zistiť, aký účinný je tento typ telesného skeneru pri zamedzovaní teroristom, aby nastupovali do lietadiel s výbušninami alebo chemickými prekurzormi na výrobu výbušnín. Ďalej musíme zistiť a preskúmať, či sú tieto skenery zlučiteľné s právom ľudí na súkromie a intimitu, čo znepokojuje Radu, Komisiu aj tento Parlament. Treťou vecou, na ktorej sme sa dohodli, je, že zistíme, či existujú nejaké zdravotné riziká pre tých, ktorí pred nastúpením do komerčného lietadla prejdú týmto zariadením.
<P>
Pokiaľ ide o tieto tri otázky, Komisia pracuje na troch štúdiách, ktoré sa týkajú účinnosti telesných skenerov, ich vplyvu na zdravie a ich zlučiteľnosti s ľudskými právami a základnými slobodami. Tieto štúdie bude mať Rada a tento Parlament k dispozícii v blízkej budúcnosti.
<P>
Z tohto dôvodu sme sa na neformálnom zasadnutí Rady v Tolede dohodli, že zistíme a poskytneme tieto informácie, aby sme to mohli dôkladne prediskutovať a azda aj dosiahnuť jednotný postoj k tejto záležitosti, čo by bolo veľmi vhodné.
<P>
Po dosiahnutí tejto spoločnej pozície plne zohľadníme uznesenie, ktoré tento Parlament prijal 23. októbra 2008 po rozprave o telesných skeneroch. Počas rozpravy sme diskutovali o potrebe zhodnotenia vplyvu na ľudské práva, zdravotné riziká a hospodárskeho vplyvu, ako aj o potrebe konzultácie s európskym dozorným úradníkom pre ochranu údajov. Tieto úvahy treba zohľadniť v našej ďalšej rozprave.
<P>
Chcel by som znovu poďakovať Parlamentu za možnosť diskutovať o týchto veciach a pánovi predsedajúcemu za flexibilitu v súvislosti s načasovaním rozpravy.
<SPEAKER ID="512" NAME="Siim Kallas">
člen Komisie. - Vážený pán predsedajúci, sme tu, aby sme predstavili spoločný pohľad na niektoré aspekty boja proti terorizmu. Mojou prioritou ako komisára pre dopravu je rozhodne bezpečnosť cestujúcich. Je to hlavná priorita našej spoločnej dopravnej politiky a vždy je to nesmierne dôležité.
<P>
Pokus o teroristický útok na lete číslo 253 leteckej spoločnosti Northwest Airlines do Detroitu, ktorý sa uskutočnil 25. decembra, znovu potvrdil reálnosť hrozby pre civilné letectvo. Chcel by som zdôrazniť, že platné normy EÚ týkajúce sa bezpečnosti leteckej dopravy boli 25. decembra na amsterdamskom letisku Schiphol uplatnené správne.
<P>
Incident v prvom rade poukázal na zlyhanie spravodajskej činnosti, na "nepospájanie informácií". Letecká doprava aj naďalej zostáva teroristickým cieľom. Túto skutočnosť nemôžeme ignorovať. Preto treba bezpečnosť leteckej dopravy zaručiť všetkými vhodnými prostriedkami v plnom súlade so základnými právami.
<P>
Cestujúca verejnosť, média a subjekty zainteresované do leteckej dopravy sa nás oprávnene pýtajú, či sú existujúce bezpečnostné opatrenia dostatočne dobré, alebo musíme podniknúť ďalšie kroky. V tejto súvislosti sa v súčasnosti všade hovorí o nových technológiách detekčnej kontroly, takzvaných telesných skeneroch.
<P>
Odborníci na bezpečnosť leteckej dopravy si o využívaní telesných skenerov na letiskách myslia, že tieto zariadenia majú lepšiu detekčnú schopnosť než súčasné zariadenia detekčnej kontroly. Niektorí si myslia, že sú podstatne lepšie. Niektorí si myslia, že nie sú príliš veľkým zlepšením, ale v súčasnosti ešte nie je úplne jasné, aká je pridaná hodnota týchto zariadení pre bezpečnosť letísk a aké následky majú na zdravie a súkromie.
<P>
Ako Parlament uviedol v roku 2008, využívanie technológie zobrazujúcej telo nastoľuje rôzne otázky, a to najmä v súvislosti so súkromím, ochranou údajov a zdravím. V apríli by som vám chcel predložiť správu o zobrazovacej technológii a jej využití na letiskách EÚ. Táto správa sa bude zaoberať otázkami, ktoré boli nastolené v uznesení Európskeho parlamentu z roku 2008.
<P>
Na tieto otázky sa musíme pozrieť seriózne. Tiež sa musíme rozhodnúť, či je lepšie riešiť tieto obavy na vnútroštátnej alebo európskej úrovni. Podľa mňa by bol lepší rámec EÚ. Hovorím to na základe skúseností so spoločným prístupom po 11. septembri a vzhľadom na efektívnosť jednotného trhu leteckej dopravy. Rámec EÚ zaručuje jednotné normy vo vzťahu k bezpečnosti aj k rešpektovaniu práv jednotlivcov.
<P>
Na záver by som chcel zdôrazniť, že bezpečnosť letísk je oveľa obsiahlejšou otázkou než zavedenie novej technológie detekčnej kontroly. Na boj proti terorizmu, ktorý sa zameriava na civilnú leteckú dopravu, potrebujeme veľkú paletu spoločných a koordinovaných opatrení - spravodajskú činnosť, vytváranie profilov, rôzne metódy vyhľadávania a medzinárodnú spoluprácu. Ako pán minister práve povedal, teroristi sa zlepšujú. Aj my sa musíme zlepšovať a telesné skenery sú len jedným prvkom na tejto palete.
<P>
Teším sa na vaše názory a ďakujem za vašu pozornosť.
<SPEAKER ID="513" NAME="Cecilia Malmström">
členka Komisie. - Vážený pán predsedajúci, toto je nový dvojaký prístup Komisie. Ako dokázala predchádzajúca rozprava, teraz, keď máme Lisabonskú zmluvu, práca na úrovni EÚ vstupuje do novej fázy. Som veľmi šťastná a je to pre mňa česť, že s vami budem spolupracovať v boji proti terorizmu a iných záležitostiach spojených s bezpečnosťou. Budeme tak, samozrejme, konať pri plnom rešpektovaní skutočnosti, že za operatívnu a spravodajskú činnosť v tejto oblasti nesú konečnú zodpovednosť členské štáty.
<P>
Rada by som vám pripomenula - niektorí z vás boli na mojom vypočutí pred pár týždňami -, že som sľúbila, že vypracujem hodnotenie všetkých politík boja proti terorizmu. Ako prvý krok som požiadala svoje útvary, aby pripravili prehľad a hodnotenie všetkého, čo sa doteraz dosiahlo. Na základe toho sa rozhodnem, ako postupovať ďalej. Musíme zhodnotiť a plne pochopiť to, čo máme, účinky toho, čo máme, čo možno chýba a čo sa prekrýva, aby sme mohli navrhnúť nové opatrenia a lepšie premyslené opatrenia. Teším sa na to, ako vám toto hodnotenie prinesiem a ako budem o ňom s vami diskutovať.
<P>
Ale táto inventarizácia neznamená, že si plne neuvedomujem skutočnosť, že hrozba terorizmu nezoslabla. Ako uviedol pán kolega Kallas a predsedníctvo Rady, vieme, že terorizmus je stále jednou z najväčších hrozieb pre naše hodnoty a demokracie. Let do Denveru to nedávno dokázal.
<P>
Máme štatistiky z Europolu, ktoré ukazujú, že v roku 2008 členské štáty EÚ nahlásili spolu 515 neúspešných či úspešných teroristických útokov spáchaných v Európe, 359 jednotlivcov bolo súdených pre obvinenia z terorizmu v 187 súdnych konaniach, 50 % z nich bolo spojených s al-Káidou alebo islamským terorizmom a 39 % bolo spojených so separatistickým terorizmom, ako je činnosť organizácie ETA v Španielsku. Tiež vieme, že v roku 2008 došlo k tragickým udalostiam a hrozným bombovým útokom v Bombaji namiereným aj proti európskym občanom, medzi ktorými boli aj členovia tohto Parlamentu. Tieto udalosti a čísla z Europolu hovoria jasným jazykom. Terorizmus tu stále je a je dôležité neznížiť našu ostražitosť a zabezpečiť, aby v boji proti terorizmu boli využité všetky nástroje, pričom, samozrejme, musia byť vždy plne rešpektované základné práva.
<P>
Ak sa pozrieme na nástroje, ktoré máme v súčasnosti, máme stratégiu EÚ na boj proti terorizmu, ktorá bola vytvorená po útokoch v Madride a Londýne. Táto stratégia zdôrazňuje záväzok EÚ bojovať proti terorizmu globálne pri rešpektovaní ľudských práv, urobiť Európu bezpečnejšou a umožniť jej občanom, aby žili v priestore slobody, bezpečnosti a spravodlivosti. Toto je, samozrejme, záväzok, ktorý je stále platný.
<P>
Nemôže existovať sloboda bez bezpečnosti a nemôže existovať ani bezpečnosť bez slobody. Preto rešpektovanie základných práv v boji proti terorizmu je nielen požiadavkou ktorejkoľvek demokratickej spoločnosti, ale aj nutnosťou, ak sa má zabezpečiť, aby politiky boli aj naďalej dôveryhodné, opodstatnené a trvalo udržateľné. Preto Komisia navrhne len také opatrenia, ktoré budú aj naďalej podliehať kontrole zákonov EÚ, a to najmä v súvislosti so základnými právami a s prísnym hodnotením vplyvu vrátane vplyvu na osobné údaje a jednotlivcov.
<P>
Ako vieme, terorizmus je celosvetovým javom, a preto budeme aj naďalej oddaní spolupráci s našimi spojencami a partnermi a s medzinárodnými organizáciami na celom svete.
<P>
Pokiaľ ide o vnútorný rozmer boja proti terorizmu a predchádzanie terorizmu, v našej stratégii boja proti terorizmu máme isté kľúčové ciele, ako Únia môže prispieť v boji proti terorizmu. Plne sa stotožňujem s týmito cieľmi, najmä s potrebou zastaviť násilnú radikalizáciu, chrániť našu dôležitú infraštruktúru, podporovať obete, zlepšiť výmenu informácií medzi vnútroštátnymi orgánmi a spolupracovať so všetkými príslušnými zainteresovanými subjektmi. Musíme reagovať na nekonvenčné hrozby a zlepšiť odhaľovanie hrozieb. Teroristov musíme pripraviť o finančné prostriedky a musíme viac investovať do výskumu a technického rozvoja.
<P>
Európska komisia v spolupráci s členskými štátmi, samozrejme, výrazne podporuje rozvoj týchto politík. Za posledný rok Komisia výrazne prispela k aproximácii právnych rámcov členských štátov v tejto oblasti. Máme napríklad európsky zatykač, ktorý vytvoril spoločné chápanie teroristických trestných činov v rámci EÚ a uľahčil vydávanie osôb v rámci členských štátov EÚ. Taktiež sme uskutočnili dôležité činnosti na boj proti zneužívaniu internetu teroristami, pričom sme sa zaoberali podmienkami, ktoré vedú k teroristickej radikalizácii. Spustili sme Európsky program na ochranu najdôležitejšej infraštruktúry a obmedzili sme prístup teroristov k prostriedkom, ktoré potrebujú na páchanie svojich činov - k finančným prostriedkom a výbušninám.
<P>
Akčný plán EÚ na posilnenie bezpečnosti pred výbušninami počíta s dôležitými opatreniami na zvýšenie hranice pre teroristov, ktorí chcú použiť výbušniny na útok. Chcela by som navrhnúť legislatívny rámec, ktorý by sa zaoberal nebezpečenstvom spojeným s prekurzormi, ktoré možno použiť na výrobu improvizovaných výbušných zariadení.
<P>
Tiež máme akčný plán CBRN, ktorý Komisia navrhla v júni minulého roka a ktorý schválila Rada. Tento akčný plán pozostáva zo 130 opatrení. Komisia vyčlenila 100 miliónov EUR, ktoré môžu byť na uľahčenie realizácie uvoľnené z existujúcich finančných programov.
<P>
Som plne odhodlaná zabezpečiť, že v budúcich rokoch bude Európska komisia aj naďalej rozvíjať svoju úlohu sprostredkovateľa a katalyzátora spolupráce, sietí odborníkov, výmeny osvedčených postupov, zhromažďovania zdrojov, zlepšovania výskumu a rozvíjania spoločných postojov k nadnárodným problémom. Tiež budeme musieť prehodnotiť využívanie našich finančných prostriedkov. Môže to znamenať vytvorenie vnútorného bezpečnostného fondu, s ktorým počíta Štokholmský program.
<P>
Vo veľkom meradle musí medzinárodná výmena informácií o zbere a uchovávaní údajov, ktoré sa týkajú tisícok občanov, zohľadniť - a bolo to zrejmé aj z poslednej rozpravy - veľmi prísne normy na ochranu údajov, aby sa zabránilo zneužívaniu a nesprávnemu zaobchádzaniu. Tiež si musíme byť istí, ako povedal pán komisár Kallas, že informácie pospájame správnym spôsobom. S pani kolegyňou Viviane Redingovou v blízkej budúcnosti predložíme spoločný režim na ochranu údajov, ktorý bude pokrývať aj policajnú a súdnu spoluprácu.
<P>
To všetko bude v hodnotení zohľadnené a bude to súčasťou stratégie vnútornej bezpečnosti, ktorá vám bude čoskoro predložená.
<P>
Dovoľte mi zakončiť zdôraznením skutočnosti, že z dlhodobého hľadiska môžeme v boji proti terorizmu uspieť len vtedy, ak aj naďalej budeme schopní hlásať svoje hodnoty a ak aj naďalej budeme rešpektovať základné práva. Musíme sa vyhnúť tomu, aby vznikol dojem, že naše politiky sú nejasné alebo že používajú dvojaký meter. Obhajovať vysoký morálny základ a zabrániť tomu, že sa odcudzíme našim spoločnostiam a nášmu spôsobu života môžeme len vtedy, ak zostaneme verní našim hodnotám demokracie a právneho štátu.
<SPEAKER ID="514" NAME="Predsedajúci">
Poskytli ste nám veľmi optimistickú vyhliadku. Možno jedného dňa budete, pán Kallas a pani Redingová, zastupovať Komisiu spoločne.
<SPEAKER ID="515" NAME="Manfred Weber" LANGUAGE="DE">
Vážený pán predsedajúci, pán Rubalcaba, pani komisárka, pán komisár, som rád, že dnes nehovoríme len o systéme SWIFT a telesných skeneroch, ale že vedieme aj všeobecnú diskusiu o vojne proti terorizmu, pretože je to téma, ktorá sa dotýka náš všetkých. Keď sa obzrieme späť, musíme povedať, že terorizmus je pre európskych občanov skutočným nebezpečenstvom. Uskutočňujeme pozitívne kroky a rád by som úprimne poďakoval verejným orgánom. Ľudia, ktorí sú zodpovední za bezpečnosť, vykonali v priebehu posledných rokov dobrú prácu. Chcel by som poďakovať aj našim partnerom.
<P>
Teraz sa musíme pozerať do budúcnosti. Čomu budeme čeliť počas najbližších rokov? V tejto súvislosti mám tri konkrétne požiadavky alebo návrhy. Prvý sa týka spolupráce medzi orgánmi v Európe. Každý dokument prichádza s názvom, ktorý zdôrazňuje význam spolupráce a posilňovania našej spolupráce. Sú to nádherné slová, ale v praxi sa nič nestalo. Ani v Tolede sa v súvislosti s praktickou spoluprácou nič nestalo. Akcia nechýba, to sa potvrdilo v Detroite. To, čo nám chýba, je spolupráca medzi orgánmi. V tom spočíva problém. Preto by som rád požiadal Radu, aby konečne vykonala svoju prácu v tejto oblasti a vyzvala Komisiu na predloženie nejakých vhodných návrhov.
<P>
Mojou druhou pripomienkou je, že v súvislosti so zberom údajov a údajov z mobilných telefónov by sme mali preskúmať platné právne predpisy, a to napríklad v prípade uchovávania údajov. Preto Poslanecký klub Európskej ľudovej strany (kresťanských demokratov) podporuje toto hodnotenie. Po niekoľkých rokoch je dôležité otestovať ich.
<P>
Po tretie, práve sme diskutovali o systéme SWIFT. Rád by som sa Parlamentu opýtal, prečo sa naša spolupráca so Spojenými štátmi musí zabezpečovať takýmto spôsobom. Musí sa zabezpečovať takto, lebo my Európania nemôžeme hodnotiť údaje sami. Preto sa vynára otázka, či máme dostatok sebadôvery na to, aby sme ich hodnotili sami. To je ďalšia úvaha do budúcnosti.
<SPEAKER ID="516" NAME="Saïd El Khadraoui" LANGUAGE="NL">
Počas krátkeho časového úseku, ktorý mi bol pridelený, by som chcel v mene Skupiny progresívnej aliancie socialistov a demokratov v Európskom parlamente uviesť tri dôležité základné podmienky, o ktorých si myslíme, že sú nevyhnutné pre hodnotenie otázky možného zavedenia telesných skenerov, ktoré boli len nedávno pretláčané ako zázračný všeliek.
<P>
V prvom rade musíme mať koordinovaný a zosúladený európsky prístup. Preto musíme mať európske pravidlá, lebo inak si len prehadzujete problém s bezpečnosťou a vytvárate chaos, čo spomenul aj úradujúci predseda Rady. Chcel by som však španielske predsedníctvo upozorniť na to, že medzičasom niekoľko členov Rady zaujalo vlastný postoj, a žiadam vás, aby ste to otvorene odsúdili.
<P>
Po druhé, k bezpečnosti a boju proti terorizmu potrebujeme celosvetový prístup, čo znamená, že sa musíme vyhnúť vyvodzovaniu unáhlených záverov, že musíme zastaviť politiku vyhlásení, že možné zavedenie telesných skenerov nemôžeme vnímať mimo širšieho kontextu iných existujúcich alebo možných opatrení a že ich, samozrejme, musíme vidieť aj v kontexte iných hľadísk, ako sú verejné zdravie a vplyv na rozpočet.
<P>
Treťou pripomienkou je, že tiež musíme prestať robiť dojem, že tieto telesné skenery budú zaručovať 100 % bezpečnosť. Určite napríklad viete, že toto zariadenie dokáže nájsť výbušniny na tele, ale nie v tele.
<P>
Pán predsedajúci, na záver by som rád povedal, že z tohto dôvodu aj ja podporujem prístup Komisie v tom, že pred predložením návrhu najprv vykoná skúšky.
<SPEAKER ID="517" NAME="Gesine Meissner" LANGUAGE="DE">
Vážený pán predsedajúci, pán Rubalcaba správne uviedol, že v súčasnosti nemáme bezpečný systém pre leteckú dopravu. V tejto oblasti potrebujeme väčšiu bezpečnosť. Udalosti v Detroite a Mníchove ukázali, že v bezpečnosti existujú medzery. Preto sa telesné skenery zavádzajú v šialenom zhone, ako keby boli zázračným všeliekom. Zaviedli ich už v Spojených štátoch, Holandsku aj v iných krajinách.
<P>
Nastoľuje to však otázku, či telesné skenery skutočne urobia leteckú dopravu bezpečnejšou. Je to jedna z rozhodujúcich otázok, ktoré si musíme položiť. V skutočnosti existuje celý rad otázok, ktoré sa týkajú telesných skenerov. Aký druh technológie sa využíva? Aký druh radiácie vyžarujú? Môžu spôsobiť poškodenie zdravia? Čo umožnia ľuďom vidieť? Len niekoľko zelených alebo červených bodiek alebo celú osobu, ktorá je skenovaná? A napokon, môžeme zabezpečiť, aby boli údaje chránené? Okrem toho tieto skenery sú drahé. Ak ich nainštalujeme, kto to zaplatí?
<P>
Je veľa otázok, na ktoré treba odpovedať, a na týchto odpovediach pracujeme. Mali by ste to urobiť aj vy a mali by ste nám predložiť riešenie. Čokoľvek sa stane, potrebujeme riešenie, ktoré bude pokrývať celú Európu. Taktiež musíme zohľadniť Tel Aviv a možnosť využiť iný postup. Musíme hľadať bombových atentátnikov a nie bomby. Tento postup nemôžeme prijať paušálne, pretože zahŕňa diskrimináciu. Musíme preveriť všetky možnosti, pričom budeme chrániť naše základné práva.
<SPEAKER ID="518" NAME="Judith Sargentini" LANGUAGE="NL">
Nedávno Parlament stanovil požiadavky, ktoré musia telesné skenery spĺňať, ak majú byť zavedené. Tieto špecifikácie pokrývali súkromie, ochranu údajov, ľudskú dôstojnosť, zdravie a slobodnú voľbu.
<P>
Existujú technológie, ktoré spĺňajú všetky tieto požiadavky, čo znamená, že röntgeny, röntgenové snímky a snímky nahého tela sú zastarané, a práve tam v súčasnosti robíme chybu. Na letisku Heathrow v Londýne sa toto zariadenie používa bez možnosti slobodnej voľby. V Taliansku sa zavádza nové zariadenie. Holandský minister spravodlivosti vyzýva, aby toto zariadenie bolo zavedené na letiskách v celej Európe, nielen pre lety do Spojených štátov, ale pre všetky lety.
<P>
Ak budeme stále viesť tú istú starú diskusiu o technológii, budeme sa aj naďalej vyhýbať skutočnej otázke, serióznej otázke, či to naozaj pomôže a či chceme takúto spoločnosť. Súhlasím s kolegom zo Skupiny progresívnej aliancie socialistov a demokratov v Európskom parlamente, ktorý sa na tieto otázky naozaj pýta. Musíme zvážiť, v akej Európe chceme žiť, pretože úplná bezpečnosť neexistuje.
<SPEAKER ID="519" NAME="Peter van Dalen" LANGUAGE="NL">
Posledná generácia skenerov spĺňa požiadavky, ktoré Parlament stanovil. Bezpečnostný personál vidí obraz s obrysmi ľudského tela a bodkami, ktoré znázorňujú miesta, kde ľudia nesú tekutiny, zbrane a iné zakázané predmety. Ak sú zaznamenané takéto bodky, daných cestujúcich na mieste samostatne prehľadajú.
<P>
Najnovšie skenery nemajú žiaden vplyv na zdravie. Ich vyžarovanie je slabšie než vyžarovanie mobilných telefónov. Skenery sú navyše užívateľsky prístupné. Rady na bezpečnostnú kontrolu budú kratšie, keďže za hodinu bude naskenovaných viac cestujúcich. Takže aj to sa odrazí na nákladoch pre cestujúcich v leteckej doprave.
<P>
Najnovšie skenery sú však, pán predsedajúci, len doplnkovým bezpečnostným nástrojom. Vytváranie profilov a dobrá výmena spravodajských informácií sú tiež veľmi potrebné. Pokiaľ viem, môžeme rýchlo prejsť k zavedeniu týchto nástrojov ako dodatočných nástrojov.
<SPEAKER ID="520" NAME="Rui Tavares">
v mene skupiny GUE/NGL. - (PT) Pred pár dňami som dostal e-mail od lobistu, ktorý predáva telesné skenery. Tento e-mail hovoril o "ére po Detroite". Nie je to žiadne prekvapenie. Každé zariadenie stálo 250 000 EUR. Predávaním telesných skenerov sa dajú zarobiť veľké peniaze. Keď som však čítal ten e-mail a rozmýšľal o tejto ére po Detroite, po amatérskom pokuse teroristu, ktorého premohli iní cestujúci v lietadle, položil som si otázku, či si tento útok naozaj zaslúžil, aby bolo po ňom nazvané historické obdobie.
<P>
Nezaslúžil, pokiaľ sa tým nemyslí éra čírej bezočivosti. Nie všetko môže slúžiť ako výhovorka na zvýšenie úrovne zasahovania do súkromného života verejnosti. Európski občania musia vedieť, že tu v Parlamente sme zodpovední. Áno, terorizmus naozaj musíme vyšetrovať. Je pravda, že polícia potrebuje stále viac údajov, rovnako ako letiská, ale taktiež je dôležité založiť výskum na jasných predpokladoch a je veľa predpokladov Rady a Komisie. Ľutujem, ale musím povedať, že tieto sú nesprávne.
<P>
Myšlienka, že hrozba terorizmu sa neznížila, je diskutabilná a malo by sa tu o nej diskutovať. Myšlienka, že terorizmus sa vyvíja a že aj my by sme sa mali vyvíjať, je pravdivá, ale v prvom rade by sme mali dobre vykonávať svoju prácu, lebo útoku v Detroite, alebo skôr pokusu o útok, sa dalo veľmi ľahko predísť. Teraz tu diskutujeme o databázach a politických postupoch v budúcnosti.
<P>
Keď zistia, že teroristi môžu materiál na výrobu bômb prehltnúť, začnú robiť na letiskách endoskopie? Takto chceme skončiť? Prichádza čas, keď si tento Parlament musí sadnúť a túto záležitosť dôkladne prediskutovať, pričom musí rešpektovať práva verejnosti.
<SPEAKER ID="521" NAME="Rolandas Paksas" LANGUAGE="LT">
Európsky parlament musí urobiť všetko pre to, aby zabezpečil, že spravodajské služby nebudú využívať boj proti terorizmu na ospravedlnenie mučenia, tajných väzníc alebo dokonca štátneho prevratu tam, kde existuje odpor proti uvedenému.
<P>
Vážený pán predsedajúci, dovoľte mi uviesť dôkaz, ktorý dočasnému výboru Európskeho parlamentu predložil britský veľvyslanec v Uzbekistane pán Craig Murray. Videl veľa dôkazov mučenia v Uzbekistane. Dostal sa mu do rúk spis zadržiavanej osoby, ktorá zomrela počas vypočúvania z dôvodu simulácie topenia vo vriacej vode. Ďalší pracovník, sir Michael Wood, pri poskytovaní dôkazov uviedol, že získavanie spravodajských informácií mučením nie je podľa Dohovoru OSN proti mučeniu nezákonné, pokiaľ mučenie nevykonávajú oni sami.
<P>
Môže existovať väčší výsmech ľudských práv?
<P>
Vážený pán predsedajúci, vyzývam vás, aby ste znovu otvorili parlamentné vyšetrovanie a zvolali dočasný výbor pre mimoriadne vydávanie osôb a väznenie väzňov CIA v Európe.
<SPEAKER ID="522" NAME="Philip Claeys" AFFILIATION="NI">
(NL) Musíme si dávať pozor na to, aby rozprava o terorizme nebola zúžená len na rozpravu o telesných skeneroch alebo ochrane údajov. Je zvláštne, že Rada ani Komisia vo svojich vyhláseniach nespomenuli radikálny islamizmus, ktorý je stále živnou pôdou a semenišťom medzinárodného terorizmu. Keďže z dôvodu politickej korektnosti nám už nie je dovolené poznať pravdu, každý prístup je odsúdený na zánik ešte skôr, než vôbec začne.
<P>
Komisia a Parlament zdôraznili rešpektovanie občianskych práv, čo je správne a potrebné, hrozí však, že sa stratíme vo formalizme, ako sme to videli v rozprave o Programe na sledovanie financovania terorizmu. Niektoré strany sú vinné z burcovania verejnej mienky proti akémukoľvek postoju k riešeniu terorizmu, čo v žiadnom prípade nie je spôsob, ako by sme mali slúžiť občanom Európy.
<SPEAKER ID="523" NAME="Werner Kuhn" AFFILIATION="PPE">
(DE) Vážený pán predsedajúci, dámy a páni, pre Poslanecký klub Európskej ľudovej strany (kresťanských demokratov) je vojna proti terorizmu najväčšou výzvou 21. storočia. Tomuto problému čelíme na technickej aj parlamentnej úrovni.
<P>
Vo Výbore pre dopravu a cestovný ruch sme nielen zaviedli nariadenia, ktoré sa týkajú zákazu nosenia tekutín v príručnej batožine, ale dôkladne sa zaoberáme aj telesnými skenermi. V prvom rade by som chcel povedať jednu vec. V súčasnosti nemáme úplnú bezpečnosť, ako už zdôraznilo mnoho iných rečníkov, a nebudeme ju mať ani v budúcnosti. Môžeme však vyvinúť prirodzené techniky, ktoré nám umožnia priblížiť sa úplnej bezpečnosti asymptoticky.
<P>
Musíme vziať do úvahy niektoré základné pravidlá, a to mimo Parlamentu aj v Parlamente. So všetkými stranami sme sa už dohodli, že vplyv na zdravie cestujúcich by mal byť čo najmenší. Preto musíme zaviesť moderné telesné skenery, ktoré pracujú podľa určitej zásady. Samozrejme, je jasné, že osobné práva musia byť chránené. Okrem toho keď uvádzame príklady druhov detekčnej kontroly, ktoré sa budú využívať, nemôžeme spomínať len tie telesné skenery, ktoré skenujú nahé telo.
<P>
Vo Výbore pre dopravu a cestovný ruch sme súhlasili s Výborom pre občianske slobody, spravodlivosť a vnútorné veci, že Komisia nám koncom marca alebo začiatkom apríla predloží návrh právneho predpisu o telesných skeneroch. V každom prípade to bude pred letnými prázdninami. Existuje veľa faktorov, ktoré treba v tejto oblasti zohľadniť. Patrí medzi ne dôsledná spolupráca medzi Výborom pre dopravu a cestovný ruch, ktorý má vedúcu úlohu, a Výborom pre občianske slobody, spravodlivosť a vnútorné veci, spoľahlivosť zariadení, európska certifikácia a zavedenie rovnakých podmienok v celej Európe, aby sme mohli zaistiť bezpečnosť na tomto kontinente.
<SPEAKER ID="524" NAME="Claude Moraes" AFFILIATION="S&amp;D">
Vážený pán predsedajúci, povedali ste, že sú tu traja zodpovední komisári. To nás veľmi teší. Dovoľte mi citovať pani komisárku, ktorá tu nie je. Pani komisárka Redingová minulý týždeň povedala, že to, čo vieme, je, že telesné skenery môžu mať značný potenciál zasahovať do súkromia, a preto musíme dôkladne zvážiť ich vplyv.
<P>
V tejto počiatočnej fáze by sme mali urobiť presne takýto druh vyhlásenia. My v Skupine socialistov a demokratov veríme, že technológia môže bojovať proti terorizmu, a pani Malmströmová to správne vyjadrila v širšom potenciálnom právnom rámci, o ktorom sme hovorili.
<P>
Je to vážny boj. Na letiskách ma zastavili veľakrát. Ak technológia môže urýchliť moje vybavenie a zabezpečiť, aby si ma nemýlili s niekým iným, potom je to výborná vec, ale mnohí ľudia, ktorých zastupujem vo svojom volebnom obvode a s ktorými počas bezpečnostnej kontroly zle zaobchádzajú alebo ich vyčleňujú, chcú bezpečnosť. Výbor pre dopravu nám ju v tomto dobrom spoločnom prístupe poskytne, ale oni chcú, aby ich občianske slobody boli chránené pred následkami terorizmu, a teda aby žiadne letisko nemalo žiadne slabé miesto. Členské štáty, ktoré s tým začali, by mali vedieť, že prístup by mal byť celoeurópsky, účinný a bezpečný.
<SPEAKER ID="525" NAME="Sarah Ludford" AFFILIATION="ALDE">
Vážený pán predsedajúci, chcela by som hovoriť o rešpektovaní princípov právneho štátu spravodajskými službami. Dnešné rozhodnutie Odvolacieho súdu Spojeného kráľovstva zmarilo pokus britskej vlády držať veci v tajnosti. Súd potvrdil šokujúcu pravdu, ktorú Parlament vyslovil pred tromi rokmi, a to, že tajné služby Spojeného kráľovstva sa naozaj tajne dohodli na mučení britského občana a obete vydania Binyana Mohameda.
<P>
Čo si myslí Rada o tomto absolútnom porušení článku 6 Zmluvy o EÚ a Dohovoru proti mučeniu? V roku 2006 som viedla delegáciu poslancov nášho dočasného výboru pre mimoriadne vydávanie a mučenie v Londýne. Britský minister obrany Geoffrey Hoon vtedy premrhal polovicu stretnutia kritizovaním mňa len za to, že som povedala, že preskúmavame spoluvinu Spojeného kráľovstva. Dlhuje mne, a čo je ešte dôležitejšie, britskej a európskej verejnosti ospravedlnenie.
<P>
V Spojenom kráľovstve teraz treba vykonať štyri veci: komplexné nezávislé prešetrenie spoluviny Spojeného kráľovstva na zneužívaní vojny proti terorizmu počas rokov, kedy sa labouristická vláda Spojeného kráľovstva správala ako Bushov poslušný psíček, rýchle policajné vyšetrenie a v prípade potreby aj stíhanie za porušenie Dohovoru proti mučeniu, zverejnenie pokynov, ktoré dostali príslušníci spravodajskej služby Spojeného kráľovstva a toho, či im bolo povedané, že majú o mučení mlčať, a plná parlamentná zodpovednosť, ktorú v Spojenom kráľovstve vo vzťahu k spravodajským službám nemáme.
<SPEAKER ID="526" NAME="Philip Bradbourn" AFFILIATION="ECR">
Vážený pán predsedajúci, vráťme sa k telesným skenerom. Stále zastávam názor, že akékoľvek opatrenie, ktoré zvyšuje bezpečnosť cestujúcej verejnosti, musíme uvítať.
<P>
Musí však byť primerané a nevinným cestujúcim, ktorých je drvivá väčšina, musí poskytnúť rešpekt, ktorý si zaslúžia. Po pokuse vyhodiť v prvý sviatok vianočný do vzduchu lietadlo v Spojených štátoch sme videli, aká neuvážená môže byť reakcia zaviesť akékoľvek prostriedky na zvýšenie bezpečnosti. V niektorých členských štátoch, predovšetkým v tom našom, je používanie týchto zariadení teraz povinné, a to bez možnosti akejkoľvek alternatívy, ako je napríklad fyzické prehľadanie. Je to takzvaná taktika "žiaden sken, žiaden let".
<P>
Zásadne namietam proti takému postupu. Pokiaľ ide o súkromie, musím povedať, že rozhodnutie vlády Spojeného kráľovstva zmeniť zákony o ochrane detí, aby sa mohli zaviesť telesné skenery, je číry škandál. Musíme si uvedomiť skutočnosť, že v prvý sviatok vianočný, ktorý znovu otvoril túto rozpravu, sa to nestalo z dôvodu nedostatočnej bezpečnosti na letiskách. Prezident Spojených štátov uviedol, že išlo o zlyhanie systému náležitej výmeny spravodajských informácií.
<P>
Niektorí experti už povedali, že takéto skenery by použité výbušniny neboli odhalili.
<P>
Na záver, žiaľ, musím povedať, že teraz si myslím, že musíme mať riadny systém vytvárania profilov cestujúcich.
<SPEAKER ID="527" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, terorizmus sa stále vyvíja a musíme zvládať meniacu sa situáciu.
<P>
Je ťažké identifikovať jednotlivých teroristov a my tu diskutujeme o zákonoch o ochrane súkromia a o tom, či prijať technicky vyspelejšie opatrenia, alebo nie. Myslím si, že namiesto toho by sme sa mali viac zaoberať niektorými rozsudkami, ktoré vyniesol Súdny dvor v Luxemburgu a ktoré vytvárajú trhliny v jednotnosti Západu v boji proti terorizmu, alebo ak to mám nazývať pravým menom, islamskému terorizmu, a že by sme mali byť veľmi opatrní v súvislosti s právnou politickou korektnosťou.
<P>
Právna politická korektnosť nie je dobrá pre nikoho, nikam nás nedostane a oslabuje nás práve vtedy, kedy by sme mali ukázať svoju silu, pretože existuje neustála hrozba, ktorá je teraz, keď je rozpoznanie teroristov také ťažké, ešte vážnejšia. Toľko o telesných skeneroch. Môžu sa dostať kamkoľvek. Zajtra ráno môžu byť v lietadle, do ktorého budeme práve nastupovať.
<P>
Ak bude Európa aj naďalej prehnane zaručovať občianske slobody, vytvoríme mimoriadne nebezpečnú trhlinu vo vnútornej bezpečnosti našich národov a tým by sa mal pán komisár zaoberať. Zdá sa mi, že namiesto toho je prehnane všeobecný a zbabelý, keďže nepomenoval islamský terorizmus a nebezpečenstvo, ktoré predstavuje, pravým menom.
<SPEAKER ID="528" NAME="Martin Ehrenhauser" AFFILIATION="NI">
(DE) Vážený pán predsedajúci, v roku 2000 zomrelo následkom teroristických útokov na celom svete 1 200 ľudí. O osem rokov neskôr, v roku 2008, dosiahol tento počet 16 000 ľudí. Pre porovnanie, na AIDS zomrie každý deň 6 000 ľudí.
<P>
Čo nám tieto čísla dokazujú? Po prvé, terorizmus vyvoláva hystériu, následkom čoho sa nezmyselne obmedzujú práva občanov, ako je to v prípade telesných skenerov alebo súčasnej dohody SWIFT. Po druhé, vojna proti terorizmu zlyhala. Podarilo sa jej akurát vystupňovať tento problém. Pokiaľ ide o spoluprácu medzi bezpečnostnými službami v Európskej únii, rád by som poznamenal, že Európsky parlament v tejto oblasti naliehavo potrebuje demokratické práva na kontrolu, ktoré sú štandardom v každom demokratickom členskom štáte. Okrem toho by som rád odporučil, aby Komisia podporila zavedenie Spoločného štandardizovaného užívateľského rozhrania (CSUI). Musíme presadzovať vývoj tohto rozhrania a financovať ho musí Komisia.
<SPEAKER ID="529" NAME="Teresa Jiménez-Becerril Barrio" AFFILIATION="PPE">
(ES) Vážený pán predsedajúci, keď sa zaoberáme takou vážnou témou, ako je terorizmus, nemali by sme čakať, aby sa veci udiali skôr, než začneme konať. Udalosti by sme mali predvídať, ale my ich nepredvídame. Napredujeme, žiaľ, len v reakcii na každý útok, ako bol napríklad neúspešný útok v Detroite, ktorý nás núti prijať rozhodnutia na zaistenie bezpečnosti leteckej dopravy.
<P>
Prijatie rozhodnutia o telesných skeneroch na letiskách je zodpovednosťou, ktorej sa nemôžeme vyhnúť, dámy a páni. Nemôžeme už ďalej čakať, lebo ani teroristi nečakajú.
<P>
Preto Komisia musí čo najskôr zaručiť, že dôstojnosť a súkromie jednotlivcov budú zachované a že nebudú existovať žiadne škodlivé vplyvy na zdravie.
<P>
Keď to bude zaručené, musíme prijať rozhodnutia pre Európsku úniu ako celok. Tým, ktorí sa obávajú porušovania našich základných práv, hovorím, že neexistuje väčšie právo ako právo na život a tí z nás, ktorí si slobodu ctia nad všetko ostatné, musia najprv žiť v bezpečí, aby sa mohli cítiť naozaj slobodní.
<SPEAKER ID="530" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, terorizmus je celosvetovou hrozbou a boj proti nemu je našou spoločnou zodpovednosťou. Lisabonská zmluva nám aj v tejto súvislosti kladie základy, aby sme boli konečne schopní vypracovať v Európskej únii spoločnú politiku v oblasti boja proti terorizmu.
<P>
Úplne súhlasím s poznámkami úradujúceho predsedu Rady a chcel by som poukázať na niektoré prvky, na ktorých musí byť postavená táto spoločná politika.
<P>
Prvým je zintenzívnenie výmeny informácií, najmä v súvislosti s úsilím zabrániť teroristickým útokom a skúmaním mechanizmov financovania.
<P>
Druhým je využitie všetkého dosiahnutého vedeckého a technologického pokroku na boj proti terorizmu, pri náležitom rešpektovaní základných práv jednotlivcov.
<P>
Tretím je spolupráca s tretími krajinami, najmä s Afganistanom, Pakistanom a krajinami Afrického rohu.
<P>
Po štvrté, v rozprave o bezpečnosti leteckej dopravy musíme zabezpečiť, aby boli technologické pokroky, konkrétne telesné skenery, zlučiteľné s ľudským zdravím a súkromím a predovšetkým aby nemali vplyv na odbavovacie doby na letiskách a na pohodlie cestujúcich.
<P>
Sú tu však aj tri inštitucionálne prvky. Prvým je Stály výbor pre vnútornú bezpečnosť (COSI). Druhým je vyhlásenie o protiteroristických opatreniach, ktoré bolo vydané na poslednom neformálnom zasadnutí Rady pre spravodlivosť a vnútorné veci Európskej únie v Tolede. Tretím je transatlantická oblasť bezpečnosti, ktorá musí zabezpečiť rozvoj úzkej spolupráce so Spojenými štátmi v boji proti tejto spoločnej hrozbe.
<SPEAKER ID="531" NAME="Charles Goerens" AFFILIATION="ALDE">
(FR) Vážený pán predsedajúci, informácie sú jedným z prostriedkov na predchádzanie terorizmu. Informácie však potom musia kolovať. Je to dnes skutočne tak? Určite nie. Poskytujú spravodajské služby USA svojim európskym partnerom aktuálne informácie? V každom prípade, pokiaľ ide o údajných teroristov zatknutých pri lete Amsterdam - Detroit, stále existuje dôvod na pochybnosti.
<P>
Okrem tohto incidentu existuje problém dozvedieť sa, či, všeobecne povedané, systém na výmenu údajov na účely boja proti terorizmu skutočne dodržiava zásadu reciprocity. V tejto záležitosti je naliehavo potrebný parlamentný dozorný orgán.
<P>
Naozaj nie je potrebné vyzývať náš Parlament, aby podporil prenos stále väčšieho množstva osobných údajov našich občanov, keď, na druhej strane, orgány USA neposkytujú našim službám základné údaje na účely boja proti terorizmu. Znamená to, že v rámci Európskeho parlamentu je potrebné vytvoriť parlamentný dozorný výbor.
<SPEAKER ID="532" NAME="Mara Bizzotto" AFFILIATION="EFD">
(IT) Vážený pán predsedajúci, dámy a páni, musím priznať, že keď hovoríme o boji proti terorizmu iba z hľadiska spravodajstva a technológie, vždy mám pocit, akoby sme sa ešte nedostali na koreň vecí, akoby sme chceli chorobu liečiť iba zameraním sa na príznaky a nie na príčiny.
<P>
Nenastal ešte čas, aby sme sa pri riešení problému terorizmu neobmedzovali na jeho vonkajšie účinky, ale aby sme sa namiesto toho zaoberali podstatou tohto problému? Riešenie podstaty tohto problému znamená napríklad uvedomiť si, že terorizmus je tiež bezprostredný prejav neschopnosti alebo chýbajúcej vôle etnických skupín začleniť sa do štruktúry spoločnosti v Európe.
<P>
Zaujímalo by ma a pýtam sa Parlamentu: chceme rozpravu o terorizme? Má Parlament odvahu čeliť politickej diskusii o úrovni integrácie moslimov v Európe a o ich ochote vyznávať západné hodnoty, práva a slobody? S týmto zámerom som Komisii predložila otázku o burke, aby som dala tomuto Parlamentu podnet, aby sa otvorene zaoberal touto témou. Zdá sa, že nikto nie je ochotný zaoberať sa touto otázkou.
<P>
Zaujímalo by ma a pýtam sa vás, dámy a páni zo všetkých politických skupín: ak politické fórum, ktoré zastupuje občanov Európy, nemôže vyjadriť názor na tieto otázky, na čo potom môže vyjadriť svoj názor?
<SPEAKER ID="533" NAME="Diane Dodds" AFFILIATION="NI">
Vážený pán predsedajúci, ako zástupkyňa Severného Írska až príliš dobre poznám hrozný dosah terorizmu na nevinné civilné obyvateľstvo: vraždenie a zmätok, ktoré postihli ľudí počas sobotňajších nákupov na ulici Shankhill Road v Belfaste, mladí a starí vyhodení do povetria pri spomienkovom akte na padlých vo svetových vojnách v meste Enniskillen - činy vykonané v mene írskeho republikánstva. Hovoríme tu o spolupráci bezpečnostných síl. Zo skúsenosti v Severnom Írsku môžeme vidieť, že ich príspevok zabránil stratám na životoch mnohých ľudí, o tom nepochybujem. Naše bezpečnostné sily musíme podporovať vybavením, ktoré potrebujú, aby zabránili terorizmu.
<P>
Tí, ktorí dnes postavili bezpečnosť a ochranu proti slobode výberu a ochrane údajov, musia zvážiť, kde je ich miesto. Verte mi, terorizmus ničí životy a triešti spoločenstvá. Dnes som v tejto rokovacej sále dokonca počula, že terorizmus je hystéria. Aký totálny nezmysel! Verte mi, keď sa ozbrojený muž pokúša zabíjať, je to chladná a smrtiaca realita - veľa o tom vedia voliči z môjho volebného obvodu.
<SPEAKER ID="534" NAME="Carlos Coelho" AFFILIATION="PPE">
(PT) Vážený pán predsedajúci, som presvedčený, že všetci súhlasíme s potrebou chrániť ľudí a tovar a zaistiť bezpečnosť verejnej dopravy. Existujú oprávnené obavy týkajúce sa telesných skenerov. Dúfam, že tri z nich vyriešia štúdie, ktoré uskutočňuje Komisia. Žiadam ich urýchlené ukončenie a ich predloženie Parlamentu. Po prvé, sú skenery potrebné a účinné? Po druhé, ohrozujú zdravie alebo nie? Po tretie, narúšajú súkromie a dôstojnosť jednotlivcov alebo nie?
<P>
Sú tu však iné obavy. Spočiatku sa hovorilo, že skenery budú dobrovoľné. Ľudia by si mohli vybrať medzi skenerom a starým systémom osobnej kontroly. Zdá sa však, že niektoré členské štáty uplatňujú zásadu, že z leteckej dopravy sú vylúčené osoby, ktoré sa nepodrobia kontrole, ako povinnú.
<P>
Rád by som zablahoželal pani komisárke Cecilii Malmströmovej ku komplexnému hodnoteniu, o ktorom bude diskutovať s Parlamentom, a chcem zdôrazniť, že sme zodpovední za nájdenie riešení, ktoré podporia bezpečnosť bez ohrozenia práv jednotlivcov.
<SPEAKER ID="535" NAME="Nathalie Griesbeck" AFFILIATION="ALDE">
(FR) Vážený pán predsedajúci, všetci chceme bojovať proti terorizmu a hrozbe, ktorú predstavuje pre demokracie, som presvedčená, že v tejto veci existuje v našom Parlamente jednotný názor. I keď príslovie, že "ľudia, ktorí sú ochotní obetovať trochu slobody za trochu bezpečnosti, končia stratou obidvoch" sa mi zdá úplne prehnané, napriek tomu som presvedčená, že musíme urobiť všetko, čo bude v našich silách, aby sme našli rovnováhu medzi slobodou a bezpečnosťou, pretože to je základ demokracie a pretože bez tejto rovnováhy zvíťazia teroristi, ak sa im podarí nás všetkých terorizovať.
<P>
Mám dve otázky týkajúce sa telesných skenerov. Pokiaľ ide o bezpečnosť, umožňujú dnes tieto skenery skutočne zaručiť bezpečnostné podmienky? Pokiaľ ide o slobodu, ako členku Výboru pre občianske slobody, spravodlivosť a vnútorné veci by ma zaujímalo, či neexistuje zdravotné riziko a, samozrejme, riziko v súvislostí s porušovaním osobného súkromia, a teda základných práv, a s ohľadom na použitie týchto snímok. Počkajme rozhodne na prácu Komisie, aby sme mohli dosiahnuť pokrok a aby sme tak mohli urobiť všetci spoločne ako Európska únia s cieľom zaistiť našu bezpečnosť v európskom demokratickom priestore.
<SPEAKER ID="536" NAME="Predsedajúci">
Pre nedostatok času nemôžem prijať viac vystúpení podľa postupu zdvihnutia modrej karty ani podľa postupu "catch the eye".
<SPEAKER ID="537" NAME="Gerard Batten" AFFILIATION="EFD">
Vážený pán predsedajúci, terorizmus je definovaný ako použitie násilia a zastrašovania na dosiahnutie politických cieľov.
<P>
Tí z nás, ktorí si cenia mier, slobodu a demokraciu by mali mať obavy z terorizmu, pretože terorizmus funguje. Strana Sinn Féin, respektíve IRA teraz zastáva pozície vo vláde Severného Írska. Cestu k úspechu pri volebných urnách dosiahli bombami, strieľaním a vraždením.
<P>
Existujú lepšie príklady úspešného terorizmu ako komunizmus v Rusku, vo východnej Európe a v Ázii?
<P>
Po 61 rokoch pri moci je Čína stále terorizovaná Komunistickou stranou Číny. Neexistuje lepší príklad úspešného terorizmu, ako je tento.
<P>
V Európskej komisii, ktorú tento Parlament zvolil včera, sú komunisti, bývalí aparátnici brutálnych komunistických režimov vo východnej Európe a ich sympatizanti. A, samozrejme, predseda Európskej komisie pán Barroso je bývalý maoista. Niet pochýb, že toto všetko bude pre budúcich teroristov mimoriadne povzbudzujúce.
<SPEAKER ID="538" NAME="Carlo Fidanza" AFFILIATION="PPE">
(IT) Vážený pán predsedajúci, dámy a páni, bezpečnosť našich spoločností je neodňateľnou hodnotou, ktorú musíme rozhodne presadzovať.
<P>
Je úplne jasné, že účinnejšie bezpečnostné kontroly musia byť podporené vyššou úrovňou spolupráce spravodajských systémov a využitím špičkových technológií. Európski ministri urobili dobre, že sa nedali uniesť vlnou emócií a namiesto toho sa sústredili na koordináciu tejto činnosti.
<P>
Niektoré vlády začali legitímne skúšať telesné skenery na citlivejších trasách. Musíme čo najskôr získať výsledky prebiehajúcich štúdií, aby sme zabránili uplatňovaniu nejednotných noriem v európskom priestore. Musíme, samozrejme, chrániť osobné práva, ale bez sužovania ľudí strachom.
<P>
Hovorme o zdraví, znovu potvrďme zásadu prevencie, žiadajme potvrdenie možnej ujmy v dôsledku vystavenia elektromagnetickému alebo röntgenovému žiareniu, ale prestaňme nariekať nad porušovaním súkromia iba pre pár rozmazaných obrázkov anonymných tiel, ktoré sa ihneď vymažú, akoby už roky neboli súčasťou našich životov systémy GPS, mobilné telefóny alebo televízne kamery.
<P>
Pokým sa neodstránia strediská medzinárodného teroru, musíme sa naučiť žiť s týmito obeťami, pričom občanom budeme poskytovať solídne odpovede a účinné riešenia, s jediným obmedzením, ktorým je fyzická integrita jednotlivca.
<SPEAKER ID="539" NAME="Predsedajúci">
Dámy a páni, teraz pristúpime k postupu "catch-the-eye". Budem vyvolávať tieto mená. Po jednej minúte mikrofón jednoducho vypnem. Nebudem búchať kladivkom, nebudem prosiť a nechcem, aby to bolo nesprávne pochopené.
<P>
Rečníkov budem vyvolávať v tomto poradí:
<P>
pán Zasada,
<P>
pán Iacolino,
<P>
pán Matula,
<P>
pán Leichtfried,
<P>
pán Enciu,
<P>
pani Flašíková Beňová,
<P>
pán Tannock,
<P>
pani Ernstová,
<P>
pani Rivasiová,
<P>
a pán Mölzer.
<P>
Každý jednu minútu, to je všetko. Ostatným sa ospravedlňujem.
<SPEAKER ID="540" NAME="Artur Zasada" AFFILIATION="PPE">
(PL) Vážený pán predsedajúci, čo sa týka dnešnej rozpravy, použitie telesných skenerov na letiskách stále necháva veľa otázok nezodpovedaných. Prvoradá je, samozrejme, bezpečnosť cestujúcich, nemali by sme však zabúdať na primeranosť použitých ochranných metód. Použitie tohto typu zariadení stále necháva veľa otázok nezodpovedaných. Aký vplyv majú skenery na zdravie skenovaných cestujúcich? Ako bude zaručená ochrana snímok skenovaných ľudí? Nebolo by lepšie sprísniť súčasný systém, než vynaložiť miliardy eur na zariadenia, keď je známe, že tieto zariadenia nezistia výbušniny ukryté vo vnútri ľudského tela? Kým nebudeme počuť odpovede na tieto otázky, mali by sme byť proti povinnému zavedeniu skenerov na európskych letiskách.
<P>
Nakoniec mám jednu pripomienku - mám dojem, že sme našli riešenie a teraz hľadáme problém, na ktorého vyriešenie ho použijeme. Je možné, že skenery sú riešením, ale určite nevyriešia problém bezpečnosti na letiskách.
<SPEAKER ID="541" NAME="Salvatore Iacolino" AFFILIATION="PPE">
(IT) Vážený pán predsedajúci, dámy a páni, v podstate som chcel uviesť to, že žiadny problém nie je taký dôležitý ako problém, keď nie sú primerane zaručené osobné práva a ochrana súkromia.
<P>
Uznesenie o Štokholmskom programe sme v tomto Parlamente pred pár týždňami prijali preto, lebo sme dosiahli rovnováhu medzi rôznymi potrebami: po prvé, potrebou slobody jednotlivca, po druhé, potrebou súkromia a po tretie, potrebou bezpečnosti.
<P>
Ak sa dnes zaoberáme zabezpečením, aby Európska únia riešila tento spoločný problém, pretože členské štáty pokročili dopredu, je to pravdepodobne preto, lebo v praxi nemusí byť nevyhnutne splnená dôležitá úloha, akou je napríklad ochrana hraničných priechodov, a okrem toho ďalšie záležitosti.
<P>
Preto vyzývam španielske predsedníctvo a komisárov, aby vzájomne spolupracovali na základe posilnenej spolupráce a kultúry informácií.
<SPEAKER ID="542" NAME="Iosif Matula" AFFILIATION="PPE">
(RO) Hneď na začiatku svojho vystúpenia by som chcel objasniť, že prostredníctvom tejto rozpravy nielen potvrdzujeme existenciu nebezpečenstva terorizmu, ale upozorňujme aj na potrebu byť v boji proti tomuto javu o krok vpred.
<P>
Rozprava o zavedení telesných skenerov na letiskách vo všetkých členských štátoch Európskej únie má však širšie dôsledky. Vzhľadom na skutočnosť, že táto technológia nedokáže zistiť látky, ktoré boli požité alebo sú výbušné vo forme prášku, je účinnosť tohto opatrenia diskutabilná. Predstavuje však pre nás aj problém bezpečnosti v súvislosti so zdravím cestujúcich, najmä tých, ktorí cez tieto detekčné prístroje často prechádzajú.
<P>
Pokiaľ tieto skenery poskytujú podrobný obraz ľudského tela, ignorovať nemôžeme ani otázku základných práv občanov, práva na súkromie a dôstojnosť. Podľa môjho názoru je potrebné uskutočniť podrobné štúdie na určenie nielen bezpečnosti používania tejto technológie, ale aj účinnosti...
<P>
(Predsedajúci prerušil rečníka.)
<SPEAKER ID="543" NAME="Jörg Leichtfried" AFFILIATION="S&amp;D">
(DE) Vážený pán predsedajúci, jednou zásadou, ktorá sa vzťahuje na bezpečnosť leteckej dopravy, je to, že sa neustále zvyšuje európska zodpovednosť. Už nie je možné, aby si jednotlivé členské štáty robili, čo chcú. Osobitne to platí pre telesné skenery. Máme koncepciu "jednorazovej" bezpečnostnej kontroly, čo znamená, že buď musia existovať európske predpisy pre telesné skenery, alebo nebudú žiadne predpisy a žiadne telesné skenery. Inou možnosťou je zásada, že každý si robí, čo chce, a nikto nerobí to, čo by mal robiť, ale každý niečo robí.
<P>
Ak sa má zaviesť opatrenie tohto druhu, musíme diskutovať, kto za to bude platiť a ako to bude financované, pretože skenery na tekutiny aj telesné skenery stoja obrovské množstvá peňazí. Náhodou som bol spravodajcom pre túto oblasť a veľmi rád by som videl, ako sa Rada postupne začína hýbať v tejto otázke, pretože je dôležité ustanoviť, že verejná bezpečnosť je zásadne verejnou záležitosťou a musí sa aspoň čiastočne financovať z verejných zdrojov.
<SPEAKER ID="544" NAME="Ioan Enciu" AFFILIATION="S&amp;D">
(RO) Chcel by som upozorniť Komisiu, Radu a svojich kolegov poslancov na vedľajšie účinky a zvýšené riziko karcinogénnych ochorení a genetických mutácií po opakovanom vystavení gama žiareniu, röntgenovému a terahertzovému žiareniu.
<P>
Účinky a riziká röntgenového žiarenia sú v medicíne veľmi dobre známe a neodporúča sa opakované vystavenie tomuto druhu žiarenia. O účinkoch terahertzového žiarenia je verejnosť informovaná menej. Okrem toho, že terahertzové skenery dokážu vytvárať presné trojrozmerné obrazy ľudského tela, čo je v rozpore s právom jednotlivca na súkromie, opakované vystavenie tomuto druhu žiarenia môže spôsobiť poškodenie reťazcov DNA a následný výskyt genetických anomálií.
<P>
Chcel by som zdôrazniť, že riziká a ťažkosti, ktorým by sme mohli byť vystavení, ak by sa telesné skenery používali vo veľkom rozsahu, spolu s neistotou týkajúcou sa ich účinnosti, neoprávňujú takéto riešenie...
<P>
(Predsedajúci prerušil rečníka.)
<SPEAKER ID="545" NAME="Monika Flašíková Beňová" AFFILIATION="S&amp;D">
(SK) Terorizmus nemá žiadne hodnoty a nemá ani nejaký hlbší zmysel. Jediným cieľom terorizmu je smrť. Smrť civilného obyvateľstva, a to čo s najnižšími nákladmi. To je aj možno príbeh rôznych samovražedných útočníkov. Smutné je na tom celom aj to, že terorizmus nás vlastne naviedol k zavádzaniu rôznych opatrení, ktoré síce smerujú k obrane toho istého civilného obyvateľstva, ale cestou, ktorá to isté civilné obyvateľstvo obmedzuje istým spôsobom v jeho právach.
<P>
Bolo by preto veľmi dobré, ak toto plénum niekedy skenery schváli, aby sme začali súčasne s tým rozmýšľať aj o prijímaní legislatívy a o harmonizácii v oblasti justície a v oblasti vnútorných záležitostí, pretože len prijímanie nových technologických opatrení nám naozaj v boji proti terorizmu nepomôže.
<SPEAKER ID="546" NAME="Charles Tannock" AFFILIATION="ECR">
Vážený pán predsedajúci, podľa môjho názoru je nedávne vyhlásenie premiéra Gordona Browna o povinných celotelových skeneroch, ktoré využívajú röntgenovú metódu spätného rozptylu, na britských letiskách škandalózne.
<P>
Je to prvýkrát, čo sa ľuďom vrátane detí a tehotných žien vnucuje ionizujúce žiarenie a používa sa v prípade zdravých ľudí z iných než lekárskych dôvodov a skutočne vo veľkom rozsahu.
<P>
Mäkké nízkoenergetické röntgenové žiarenie sa absorbuje viac ako vysokoenergetické kozmické žiarenie, ktorému ste vystavení počas letu, a preto je nebezpečnejšie a nie bezpečnejšie pre pokožku a mäkké tkanivá. Okrem toho má pri lekárskej diagnostike röntgenovým žiarením používateľ, pacient, možnosť použiť olovenú ochranu pohlavných žliaz na zníženie celkovej kolektívnej dávky spôsobujúcej poškodenie DNA a následné genetické mutácie - čo pri týchto zariadeniach tiež nie je možné.
<P>
Ako lekár a človek, ktorý často cestuje leteckou dopravou, zo zdravotných dôvodov úplne odmietam toto drakonické opatrenie, nehovoriac o dôvodoch vyplývajúcich z ochrany súkromia a neúčinnosti, a dúfam, že EÚ takéto povinné celoeurópske opatrenie odmietne. Namiesto toho som zástancom profilovania pasažierov, ktoré používa Izrael.
<SPEAKER ID="547" NAME="Cornelia Ernst" AFFILIATION="GUE/NGL">
(DE) Vážený pán predsedajúci, je úplne nesporné, že telesné skenery predstavujú zásah do súkromia a jeho vážne narušenie. Musíme si položiť dve otázky. Prvá otázka sa týka primeranosti tejto reakcie a či môže naozaj pomôcť dosiahnuť cieľ boja proti terorizmu. V súčasnosti nemáme na túto otázku žiadnu jasnú odpoveď. Preto podporujem to, čo povedala pani Malmströmová o potrebe vyhodnotenia všetkých typov skenerov. Predtým, než urobíme čokoľvek iné, by som chcela vidieť toto hodnotenie dokončené.
<P>
Druhá otázka sa týka zdravotného rizika. Všetci v tejto miestnosti a aj tí poslanci, ktorí sú v súčasnosti niekde inde, budú musieť každý týždeň prejsť viackrát telesnými skenermi. Ja to budem musieť urobiť najmenej dvakrát týždenne. Toto opatrenie je dlhodobé a rada by som vedela, do akej miery to poškodí moje zdravie. V tejto oblasti sa neuskutočnili žiadne reálne hodnotenia. Chcela by som jasne povedať, že nie som ochotná vystavovať sa telesným skenerom, kým sa neurobia tieto hodnotenia. Preto vyzývam na jasné odpovede a nie na unáhlené reakcie.
<SPEAKER ID="548" NAME="Michèle Rivasi" AFFILIATION="Verts/ALE">
(FR) Vážený pán predsedajúci, rada by som dala do súvislosti skenery, zdravie a terorizmus. Čo hovorí Medziagentúrny výbor pre ochranu proti radiácii, ktorý spája Európsku komisiu, Medzinárodnú agentúru pre atómovú energiu a Agentúru pre jadrovú energiu? Hovorí, že tehotné ženy a deti nesmú byť vystavené telesným skenerom ani v prípade extrémne nízkych dávok.
<P>
Mali by sme si skutočne uvedomiť, že časté vystavenie malým dávkam žiarenia môže spôsobiť rakovinu a malformácie. Moja otázka sa preto týka oprávnenosti týchto rizík. Vzhľadom na existenciu alternatívnych technológií, ktoré umožňujú dosiahnuť rovnaké ciele, musia byť tieto skenery vzhľadom na daný cieľ oprávnené a musíme vedieť...
<P>
(Predsedajúci prerušil rečníčku.)
<SPEAKER ID="549" NAME="Andreas Mölzer" AFFILIATION="NI">
(DE) Vážený pán predsedajúci, nesmieme zabúdať, že spáchanie činov medzinárodného terorizmu neraz umožnili dezinformácie a zlé rozhodnutia tajnej služby USA. Napriek tomu nebola nikdy spochybnená užitočnosť rôznych protiteroristických opatrení. Namiesto toho po každom útoku nasledujú ďalšie obmedzenia občianskych práv a slobôd. Európsky parlament to pochopil až teraz, keď sú občania EÚ povinní vyzliekať sa pred USA doslova aj finančne. Realitou sa stále viac stávajú transparentní občania a to všetko sa zakladá na údajoch a informáciách tajných služieb, ktorých úloha a spoľahlivosť sa stali veľmi kontroverzné, najmä od vojny v Afganistane a v Iraku.
<P>
Okrem pochybností o prínosoch, realizovateľnosti a zlučiteľnosti telesných skenerov s osobnými právami sa zdá veľmi nepravdepodobné, že odvrátia radikálnych islamistov od ich teroristických zámerov. Musíme prijať jednotné opatrenia proti islamskému terorizmu, musíme však skoncovať s tým, aby občania EÚ boli neustále...
<P>
(Predsedajúci prerušil rečníka.)
<SPEAKER ID="550" NAME="Alfredo Pérez Rubalcaba" LANGUAGE="ES">
Vážený pán predsedajúci, pozorne som počúval vystúpenia všetkých skupín a poslancov na túto tému. Počuli sme niektoré mimoriadne zaujímavé názory, čo vítam.
<P>
Rád by som vám pripomenul, ako som už urobil vo svojom prvom vystúpení, že určite nie som za to, aby sa rozpravy o takej zložitej a citlivej téme, akou je boj proti terorizmu, konali po útokoch alebo údajných útokoch.
<P>
Tieto útoky alebo údajné útoky musíme, samozrejme, preskúmať, aby sme zistili, kde sa v našich bezpečnostných systémoch stala chyba. Niet však pochýb, ako to tu dnes popoludní opakovane zaznelo, že politika boja proti terorizmu musí byť starostlivo premyslenou, rozvážnou a dobre uváženou politikou a musí sa uplatňovať primeraným spôsobom.
<P>
Pravdepodobne urobíme vážnu chybu, ak prijmeme opatrenia, ktoré narušia naše zásady. Preto musíme napríklad analyzovať, čo sa stalo v Detroite, aby sme sa pokúsili zabrániť chybám, nesmieme však reagovať po každom útoku unáhlenou reakciou, pretože výsledkom bude pravdepodobne prijatie opatrení, ktoré by v niektorých prípadoch jednoducho nedávali zmysel.
<P>
Európa má stratégiu pre svoju politiku v oblasti boja proti terorizmu. Máme dobrú stratégiu pre boj proti terorizmu v Európskej únii, stratégiu, ktorá sa v uplynulých rokoch ukázala ako účinná. Stačí sa iba pozrieť na akcie bezpečnostných síl v rôznych krajinách, aby sme uvideli rozsah, v akom sa pri mnohých príležitostiach tieto akcie zakladali na uplatnení spoločnej stratégie, ktorú sme zaviedli pred niekoľkými rokmi.
<P>
Máme dôležitú osobnosť, koordinátora pre boj proti terorizmu, ktorého vystúpenia sú veľmi zaujímavé. Ešte raz by som vám odporúčal, aby ste si podrobne pozreli jeho posledné vystúpenie v tomto Parlamente, pretože som presvedčený, že je to vynikajúce vystúpenie, ktoré poukazuje na rozsah našej stratégie. Na rozdiel od prvých rokov jej uplatňovania, keď sme kládli väčší dôraz na odhaľovanie, prednedávnom sme sa skutočne pokúšali dať tejto stratégii konkrétny výraz prostredníctvom prevencie.
<P>
Najdôležitejším prvkom v boji proti terorizmu je, samozrejme, prevencia, inými slovami, zabránenie útokom. Preto, ako som povedal, zameriavame naše spoločné úsilie na prevenciu. Aj preto sa zameriavame na aspekty ako radikalizácia, ktorú som spomenul vo svojom vystúpení a ktorú spomínal aj pán komisár. Aby sme zabránili radikalizácii, ktorá je nepochybne základnou príčinou mnohých teroristických útokov, ktoré nás postihli v nedávnych rokoch, usilujeme sa analyzovať politiky, ktoré sa vykonávajú v jednotlivých krajinách.
<P>
Usilujeme sa tiež zabezpečiť správnu výmenu informácií. V Parlamente sa to zdôrazňovalo pri viacerých príležitostiach. Dôležité je neodovzdávať všetky informácie, ktoré máte, ale odovzdávať tie informácie, ktoré sú dôležité pre príjemcu. To sú informácie, ktoré je potrebné odovzdávať. Cieľom nie je, aby sme sa zaplavili informáciami, ale aby sme mali nástroje na riadenie informácii, ktoré umožnia čo najefektívnejšiu výmenu informácií.
<P>
V tejto súvislosti sa prednedávnom v Európskej únii uskutočnili významné zlepšenia. Máme stratégiu, ktorej vykonávanie zlepší napríklad fungovanie našich systémov na výmenu informácií. Keď hovorím o výmene, mám na mysli Europol, mám na mysli Eurojust, mám na mysli Stály výbor pre vnútornú bezpečnosť (COSI), ktoré tu spomínali niektorí poslanci, a napokon myslím na výmenu informácií a na jej zefektívnenie.
<P>
A napokon, áno, teraz sú na programe kontroverzné telesné skenery a myslím si, ako som povedal vo svojom prvom vystúpení a ako tiež povedali páni komisári, že túto otázku musíme vyriešiť. V ideálnom prípade budeme môcť rozhodnúť o spoločnom riešení na európskej úrovni. Samozrejme, ak nerozhodneme, každá krajina bude môcť zaviesť svoje vlastné postupy a pravdepodobne, aj keď rozhodneme o spoločnom riešení, niektoré krajiny sa môžu rozhodnúť zájsť vo svojich postupoch ďalej podľa svojich právnych predpisov. Niet však pochýb o tom, že spoločná pozícia v tejto záležitosti by bola mimoriadne užitočná.
<P>
Na prijatie takejto pozície a v súlade s tým, čo som povedal na začiatku tohto vystúpenia, potrebujeme pokojnú a rozvážnu rozpravu, ktorá by sa zameriavala na tri prvky, ktoré v súčasnosti skúma Komisia: po prvé, účinnosť skenerov (či sú, alebo nie sú účinné, aké sú ich obmedzenia a či dokážu robiť to, čo od nich očakávame); po druhé, ich zlučiteľnosť so základnými právami a slobodami jednotlivca; a po tretie, ich zlučiteľnosť so zdravím ľudí, ktorí budú musieť cez ne prechádzať.
<P>
Som presvedčený, že tieto tri veci musíme preskúmať. Len čo budú tieto správy dostupné, prijmeme spoločnú pozíciu, o ktorej si myslím, že je potrebná.
<P>
Vážený pán predsedajúci, ešte raz by som chcel povedať, že si veľmi cením vystúpenia, ktoré odzneli v tomto Parlamente a ktoré považujem za mimoriadne užitočné pre prácu Rady.
<SPEAKER ID="551" NAME="Sarah Ludford" AFFILIATION="ALDE">
- Vážený pán predsedajúci, položila som Rade priamu otázku a chcela by som počuť odpoveď. Pýtala som sa, čo si Rada myslí o hrubom porušení článku 6 - doložky o základných právach - Zmluvy o EÚ, pokiaľ ide o rozhodnutie Odvolacieho súdu Spojeného kráľovstva, ktoré potvrdilo vinu Spojeného kráľovstva...
<P>
(Predsedajúci prerušil rečníčku.)
<SPEAKER ID="552" NAME="Siim Kallas">
člen Komisie. - Vážený pán predsedajúci, dámy a páni, ďakujem vám veľmi pekne za vaše príspevky, musím však povedať, že dnes sme nedostali návrh na povinné zavedenie nejakých nových prístrojov vo všetkých členských štátoch a na všetkých letiskách. Nie je to tak. Zaoberáme sa len dôkladným preskúmaním týchto nových technológií a k tejto téme sa vrátime po apríli, po dôležitej správe, ktorá preskúma všetky aspekty týchto nových technológií.
<P>
Sám mám určité pochybnosti, najmä o účinnosti a, ako tu niekto povedal, primeranosti použitia tejto novej technológie, nové technológie by sme však nemali okamžite odmietať. Terorizmus sa rozvíja a my tiež musíme využiť všetok technologický pokrok na ochranu našich občanov a cestujúcich. Preto nedémonizujme nové technológie. Spolu s kolegyňami pani Ceciliou Malmströmovou a pani Viviane Redingovou navrhneme spoločný európsky prístup so všetkými potrebnými požiadavkami týkajúcimi sa všetkých otázok a aspektov - technologických, právnych, základných práv a súkromia. Určite navrhneme spoločný európsky prístup a som presvedčený, že to bude prístup, na ktorom sa všetci zhodneme a ktorý uprednostňujeme tu a predpokladám, že aj v mnohých členských štátoch.
<P>
Takže na tom budeme pracovať v blízkej budúcnosti. Prídeme so správou a potom budeme v tejto diskusii pokračovať. Verte mi, nie je tu žiadne sprisahanie na okamžité zavedenie nejakého druhu nových prístrojov. Neexistuje žiadne technologické riešenie, ktoré by bolo úplne nepriestrelné alebo ktoré by zaručovalo 100 % bezpečnosť, a bezpečnosť leteckej dopravy je mimoriadne zložitou oblasťou, v ktorej potrebujeme širokú škálu rôznych kombinovaných opatrení a tiež veľmi intenzívnu medzinárodnú spoluprácu.
<P>
Takže po tejto správe predložíme konkrétne návrhy a určite navrhneme spoločný európsky prístup v otázke možných štandardov a požiadaviek, ak sa členské štáty rozhodnú zaviesť alebo používať nové technológie detekčnej kontroly.
<SPEAKER ID="553" NAME="Cecilia Malmström">
členka Komisie. - Vážený pán predsedajúci, táto rozprava je naozaj mimoriadne dôležitá. Protiteroristické opatrenia sú dôležitým nástrojom na boj proti terorizmu. V Európskej únii máme bolestivé skúsenosti s následkami terorizmu a hrozbou, ktorú predstavuje nielen pre jednotlivcov, ale aj pre spoločnosti, demokraciu a naše základné hodnoty.
<P>
Členské štáty majú, samozrejme, operatívnu zodpovednosť a zodpovednosť za svoje spravodajské služby, som však presvedčená, že na európskej úrovni môžeme urobiť oveľa viac pre koordináciu a doladenie nástrojov, ktoré máme. Preto som požiadala svoje útvary, aby veľmi rýchlo vykonali analýzu politík, rámca, nástrojov, ktoré už máme, aby sme zistili, čo sa dá zlepšiť a ako ich môžeme využiť ešte rozumnejším spôsobom. Súhlasím s niektorými poslancami, ktorí o tom hovorili. Som tiež presvedčená, že Europol, Eurojust a orgány členských štátov môžu pracovať omnoho lepšie a oveľa koordinovanejším spôsobom. Určite existujú opatrenia, ako to dosiahnuť.
<P>
Udalosti podobné tej, čo sa stala v Detroite, sú dôležité, pretože slúžia ako určitý druh varovného signálu, ktorý nás upozorňuje na skutočnosť, že terorizmus je stále prítomný a stále predstavuje významnú hrozbu. Na nás politikov sa vyvíja tlak a požaduje sa od nás, aby sme veci robili rýchlo, aby sme zavádzali zlepšenia a bezodkladne chránili občanov. Je to úplne prirodzené. Máme zodpovednosť za ochranu bezpečnosti, ale tiež za to, ako povedal pán komisár Siim Kallas a tiež Rada, aby sme konali po dôkladnej analýze, hodnotení a diskusii tak, aby sme navrhli vhodné a primerané opatrenia. Urobíme to. Budeme tiež musieť plne zvážiť rešpektovanie základných práv.
<P>
Takže táto Komisia bude pracovať týmto spôsobom. Po vykonaní tohto hodnotenia sa k tejto téme vrátime s podrobnejšími návrhmi a budeme s vami o nich ďalej diskutovať. Ďakujem vám veľmi pekne za dôležitú a veľmi pútavú rozpravu.
<SPEAKER ID="554" NAME="Predsedajúci">
Rozprava sa skončila.
<SPEAKER ID="555" NAME="Inés Ayala Sender" AFFILIATION="S&amp;D">
(ES) Vážený pán predsedajúci, predtým, než skončíme, by som iba chcela vzniesť procedurálnu námietku a vyjadriť svoje prekvapenie, pretože keď sa začal postup "catch the eye", zdvihla som ruku, pretože som si vtedy myslela, že sa postup začal, ale vy ste už mali plný zoznam. Chcela by som len, aby sa štandardizovali kritériá postupu "catch the eye" tak, aby sme mohli hovoriť všetci, pretože sa zdá, že hovorili ďalší poslanci, aj keď ste povedali, že máte plný zoznam.
<P>
Preto chcem iba vyjadriť svoje prekvapenie a požiadavku, aby sme nabudúce všetci vedeli, čo musíme urobiť, aby sme dostali slovo.
<SPEAKER ID="557" NAME="Elena Oana Antonescu  " LANGUAGE="RO">
V Európskej únii zostáva terorizmus prioritnou hrozbou. Preto všetky členské štáty zvýšili svoje úsilie na zlepšenie nástrojov používaných na predchádzanie a boj proti terorizmu. Prijatie Lisabonskej zmluvy poskytuje príležitosť omnoho účinnejšie reagovať v každej oblasti, ktorá je priamo alebo nepriamo spojená s bojom proti terorizmu. Použitie telesných skenerov je citlivou otázkou. Myslím si, že existujú dôležité faktory, ktoré sa pred rozhodnutím o tejto záležitosti musia starostlivo preskúmať. Tieto faktory sa týkajú účinnosti, rešpektovania práva na súkromie, finančného vplyvu ich používania vzhľadom na mimoriadne vysoké náklady na ich zakúpenie a predovšetkým vplyvu použitia týchto prístrojov na zdravie kontrolovaných osôb. Európska komisia má vypracovať tri štúdie o použití a účinkoch telesných skenerov. Preto si myslím, že je dôležité, aby sme počkali na závery odborníkov a podrobne ich analyzovali a až potom prijali rozhodnutie o spoločnej pozícii v tejto otázke.
<SPEAKER ID="942" NAME="John Attard-Montalto  " AFFILIATION="S&amp;D">
písomne. - Vždy, keď sa vynorí otázka protiteroristických opatrení, rozprava sa zameria na ich vplyv na občianske slobody. Vždy som zaujímal stanovisko, že je to otázka priorít. Je to otázka, či sú cestujúci ochotní obetovať nepohodlie za svoju bezpečnosť. Skupiny pre občianske slobody sú povinné posúdiť všetky nové odporúčané opatrenia. Tí, ktorí navrhujú nové opatrenia, napríklad telesné skenery, sú povinní preukázať, že sú potrebné. Aj keď sa riešenia väčšinou zakladajú na kompromise, v tomto prípade kompromisy nemusia byť možné. Je zrejmé, že súčasné postupy, najmä telesné prehliadky, nie sú postačujúce. Potvrdilo sa, že telesné skenery sú účinnejšie. Problém spočíva v tom, že môžu narušovať dôstojnosť cestujúcich. Je to preto problém, ktorým je potrebné sa zaoberať. Existuje veľa možností.
<P>
Napríklad rozdielne telesné skenery pre rozdielne pohlavia obsluhované pracovníkmi rovnakého pohlavia.
<SPEAKER ID="558" NAME="Vilija Blinkevičiūt " LANGUAGE="LT">
Zaistenie bezpečnosti leteckej dopravy v boji proti terorizmu je bezpochyby dôležité, musíme však zistiť, aký vplyv majú opatrenia vytvorené na zaistenie tejto bezpečnosti na naše zdravie, základné práva a slobody, súkromie a dôstojnosť. Použitie telesných skenerov ako jedného z možných technických riešení je veľmi vážna záležitosť, ktorá sa týka využitia nových technológií v záujme bezpečnosti občanov, a preto dúfam, že Komisia konečne predloží hodnotenie vplyvu telesných skenerov na zdravie ľudí a základné ľudské práva a slobody. Chcela by som upozorniť na skutočnosť, že pri používaní nových technických opatrení, ktoré sa zameriavajú na dosiahnutie vysokej úrovne bezpečnosti letísk, je tiež veľmi dôležité stanoviť hranice medzi ľudskými právami a samotnou bezpečnosťou, pretože tieto opatrenia sa netýkajú iba ochrany občanov, ale majú vplyv aj na ich práva a slobody. Komisia ešte musí predložiť správu o hodnotení vplyvu, ktorá potvrdí, že práve telesné skenery zaistia účinnú ochranu ľudí cestujúcich leteckou dopravou. Preto ešte stále existujú pochybnosti, či budú tieto technické bezpečnostné opatrenia naozaj bezpečné, účinné a spoľahlivé. Preto, keď budeme mať vyhodnotenie súčasnej situácie, musíme pokračovať v našej práci v tejto citlivej oblasti.
<SPEAKER ID="559" NAME="Nessa Childers  " AFFILIATION="S&amp;D">
písomne. - Európsky parlament nemôže súhlasiť so zavedením telesných skenerov, ktoré v podstate používajú röntgenové žiarenie, skôr, než sa budú európske orgány náležite zaoberať obavami z hľadiska zdravia a súkromia, ktoré s nimi súvisia. Viem, že obavy majú ľudia, ktorí často cestujú leteckou dopravou a znepokojuje ma, že telesným skenerom budú vystavení ďalší cestujúci, ako sú tehotné ženy a deti. Existujú tiež značné obavy v súvislosti s indiskrétnym charakterom týchto snímok a predtým, ako odsúhlasíme všeobecnú distribúciu týchto časovo náročných a drahých prístrojov, musíme zabezpečiť, aby bolo chránené súkromie európskych občanov. Vzhľadom na to, že americké orgány priznali, že k nedávnemu teroristickému poplachu v Detroite viedla chyba ich bezpečnostných agentúr a nie technické vybavenie letiska, myslím si, že predtým, než investujeme do tejto kontroverznej technológie, by sa mali preskúmať rôzne, menej nákladné metódy - napríklad posilnenie spravodajstva, rôzne metódy vyhľadávania a väčšia medzinárodná spolupráca. Zakladateľ Ameriky Benjamin Franklin raz povedal, že ten, kto by dal prednosť bezpečnosti pred slobodou si nezaslúži ani jedno, a myslím si, že Európa by urobila dobre, keby v nasledujúcich mesiacoch venovala pozornosť tejto konkrétnej rade.
<SPEAKER ID="941" NAME="Proinsias De Rossa  " AFFILIATION="S&amp;D">
písomne. - Medzinárodná federácia novinárov, ktorá zastupuje 600 000 novinárov v 125 krajinách, vyzvala izraelské orgány, aby zrušili príkaz na deportáciu novinára Jareda Malsina, ktorý bol deportovaný, pretože jeho reportáže o situácii na Západnom brehu Jordánu a v pásme Gazy kritizovali izraelskú vládu. Odsúdila túto deportáciu ako neprijateľné porušenie slobody tlače. Okrem toho 13 izraelských organizácií na ochranu ľudských práv predložilo protest izraelskému parlamentu (Knessetu) a premiérovi Netanjahuovi v súvislosti s rastúcou systematickou kampaňou proti organizáciám na ochranu ľudských práv v Izraeli. Objavili sa informácie, že Izrael teraz požaduje, aby Európska únia zastavila poskytovanie finančnej pomoci organizáciám na ochranu ľudských práv, ktoré pôsobia v Izraeli a na okupovaných palestínskych územiach. Vážený pán predsedajúci, chcel by som vás požiadať, aby ste sa skontaktovali s premiérom Netanjahuom a dali mu jasne najavo, že EÚ je založená na rešpektovaní práva slobody prejavu a práva kritizovať svoju vládu, slobodnej tlači a na práve na pokojný protest, ktoré sú základom demokratického štátu. Premiérovi Netanjahuovi je tiež potrebné pripomenúť, že obchodné dohody EÚ vyžadujú, aby tieto práva rešpektovali tí, s ktorými obchodujeme.
<SPEAKER ID="560" NAME="Christine De Veyrac  " LANGUAGE="FR">
Takmer 10 rokov po 11. septembri je teroristická hrozba stále prítomná a lietadlá sú jedným z nástrojov, ktoré teroristi pri útokoch na naše krajiny uprednostňujú. Musíme nájsť spôsob, ako chrániť našich občanov a zabrániť, aby sa stali obeťami teroristických činov. Telesné skenery môžu byť jedným zo spôsobov posilnenia bezpečnosti na letiskách a na palubách lietadiel. Pred prijatím rozhodnutia sa však musíme uistiť, že tieto prístroje neporušujú osobné slobody a že neohrozujú zdravie cestujúcich a pracovníkov letísk. S veľkým záujmom očakávam štúdiu o tejto záležitosti, ktorú Európska komisia predloží v marci. Keďže správa sa zaoberá všetkými rozmanitými aspektmi spojenými s používaním skenerov, mala by umožniť celoeurópsku certifikáciu skenerov, ktorá by zaručila ochranu občianskych slobôd a zdravia a zvýšenie bezpečnosti. Dúfam, že po predložení tejto štúdie Európskou komisiou podporíme členské štáty, aby v tejto záležitosti pristúpili k dohode, aby rovnaká ochrana bola prínosom pre všetkých občanov.
<SPEAKER ID="561" NAME="Kinga Gál  " LANGUAGE="HU">
Vážený pán predsedajúci, dámy a páni, súbor bezpečnostných nástrojov používaných na medzinárodných letiskách sa stále rozširuje, pretože bezpečnosť leteckej dopravy - naša bezpečnosť - čelí stále ďalším problémom. Zároveň viaceré prvky už prijatých, plánovaných alebo skúšaných opatrení na zvýšenie bezpečnosti leteckej dopravy už prekročili bezpečnostné požiadavky týkajúce sa striktne letectva alebo leteckej dopravy. Preto by sa mali tieto otázky skúmať v širších súvislostiach. Bezpečnosť je v našich životoch kľúčovou otázkou - je to najdôležitejšia otázka. Bezpeční sa však cítime iba vtedy, keď bezpečnostné opatrenia neobmedzujú neúmerne naše práva, neporušujú naše osobné práva a, v niektorých prípadoch, nepoškodzujú naše zdravie a keď opatrenia prijaté na zaistenie našej bezpečnosti ako celok nie sú neprimerané, nedajú sa obchádzať a majú primeranú úroveň účinnosti. Potrebujeme prístroje, ako sú telesné skenery, ktoré zabezpečujú účinné monitorovanie osobnej dopravy, používajú sa na základe dobrovoľného súhlasu, berú ohľad, okrem iného, na pasažierov, ktorí majú nevyhnutné lekárske implantáty (elektronické kardiostimulátory alebo kovové implantáty), neohrozujú zdravie detí, tehotných žien a často cestujúcich osôb a napokon, nezaznamenávajú obrazové údaje a používajú sa iba na zaistenie príslušného varovania v prípade rizika. Preto akákoľvek ďalšia rozprava o zavedení skúšobných skenerov bude užitočná iba potom, keď sa vykonajú dostatočne podrobné hodnotenia vplyvu vyššie uvedených podmienok. Pre nás je prijateľné iba použitie prístrojov spĺňajúcich tento súbor požiadaviek.
<SPEAKER ID="562" NAME="Jim Higgins  " AFFILIATION="PPE">
písomne. - S prijatím opatrení nemôžeme čakať dovtedy, kým sa nestane ďalšia katastrofa. Letiskový orgán v Dubline (DAA) vyhlásil v súvislosti s telesnými skenermi pre letisko v Dubline verejnú súťaž na zákazku v hodnote 2 miliónov EUR. Letiskový orgán uviedol, že ak dostane zelenú od ministerstva dopravy, čo sa zdá veľmi pravdepodobné, a zariadenie sa osvedčí, skenery by sa mohli rozšíriť na letiská Cork a Shannon. Komisár pre ochranu údajov má však obavy, či sa všetky kroky, ktoré podnikajú írske orgány na zavedenie skenerov, náležite zvažujú a či sa bezpečnostné potreby uvádzajú do rovnováhy s právami jednotlivca na súkromie. Letisko v Manchestri, na ktorom sa skúša jeden zo skenerov, tvrdí, že čiernobiele obrázky nie sú pornografické ani erotické a prezerá ich jediný úradník na vzdialenom mieste. Obrázky sa potom okamžite zničia. Telesné skenery nie sú neomylné, ale v súčasnosti sú najlepšou dostupnou technológiou, a preto musíme v boji proti teroristickej hrozbe používať tie nástroje, ktoré máme k dispozícii. Potrebujeme celoeurópsky prístup k otázke skenerov - bezpečnosť na letiskách musí byť jednotná. Netrpezlivo očakávam záver správy Komisie o vplyve telesných skenerov.
<SPEAKER ID="940" NAME="Danuta Jazłowiecka  " LANGUAGE="PL">
Dámy a páni, pri počúvaní dnešnej rozpravy by človek mohol získať dojem, že hlavným problémom, pred ktorým v súčasnosti stoja európske krajiny, je, či sa má zvýšiť používanie telesných skenerov na letiskách, alebo sa majú obmedziť možnosti na ich zavedenie. Zdá sa mi však, že to nie je správne chápanie tejto záležitosti. Z tohto hľadiska nie je veľmi významný ani problém zaručenia ochrany ľudských práv. Základná otázka, ktorú by sme si mali položiť, znie, či sa nové metódy a prístroje navrhované špeciálnymi službami budú efektívne využívať. Ak sa vzdáme časti našej slobody v prospech bezpečnosti, bude naozaj zaručená naša bezpečnosť? Informácie, ktoré o tom dostávame, to veľmi spochybňujú. Ak príslušné služby nie sú schopné zaručiť ani účinnú pasovú kontrolu a ak nedokážu využívať informácie, ktoré majú - čo celkom jasne ukázal incident pri lete do Detroitu - akú máme záruku, že budú schopní efektívne využiť nové prístroje? História nás učí, že v krízových situáciách si chcú špeciálne služby vybrať najjednoduchšiu cestu. Požadujú nové právomoci, viac peňazí a lepšie prístroje, a pritom nie sú schopné plne využiť možnosti, ktoré už majú. Niekto by sa mal postaviť na stranu zdravého rozumu a zdravého skepticizmu a zdá sa mi, že významnú úlohu musí v tejto súvislosti zohrávať Európsky parlament.
<SPEAKER ID="563" NAME="Elżbieta Katarzyna Łukacijewska  " LANGUAGE="PL">
Udalosti v ostatných rokoch nás prinútili hľadať nové riešenia, ktoré cestujúcim zabezpečia najväčšiu možnú bezpečnosť. Teroristická hrozba spôsobila, že ochotnejšie súhlasíme s obmedzeniami našej slobody. Dúfam, že predtým, než prijmeme rozhodnutie o všeobecnom zavedení telesných skenerov na letiskách, sa urobí dôkladná analýza ich účinnosti a bezpečnosti, ako aj nákladov, ktoré budeme musieť znášať. Nechceme, aby sa zopakovalo to, čo sa stalo pri hromadnom zavádzaní očkovacích látok proti chrípke typu A1/H1N1, keď vlády v návale paniky nakúpili od výrobcov zásoby očkovacích látok za obrovskú cenu bez toho, aby dostali záruku ich bezpečnosti a teraz tieto zásoby zostávajú nevyužité. Možno by bolo efektívnejšie využiť riešenia, ktoré vypracovali v Izraeli, kde sa kladie dôraz na pozorovanie správania cestujúcich a na dôkladnú kontrolu tých, ktorí vzbudia najväčšie podozrenie, a nie každého. Tento systém počas mnohých rokov dokázal svoju účinnosť.
<SPEAKER ID="564" NAME="Petru Constantin Luhan  " LANGUAGE="RO">
Ako poslanci sme povinní zapojiť sa do riešenia otázok nastolených telesnými skenermi v súvislosti s bojom proti terorizmu aj občianskymi a osobnými právami Európanov.
<P>
Úplne súhlasím s hľadaním životaschopných riešení na zvýšenie bezpečnosti našich občanov. Sme však zodpovední za zaistenie ochrany všetkých práv našich spoluobčanov v celej Európskej únii. Patrí medzi ne právo na súkromie a základné právo na osobnú dôstojnosť, ktoré musia byť vyvážené s bezpečnostnou koncepciou zariadení na letiskách. V tejto súvislosti vzniká otázka, či tieto telesné skenery sú najschodnejším riešením na riešenie problémov bezpečnosti na letiskách.
<P>
Myslím si, že Európa musí povedať ÁNO hľadaniu riešení na boj proti terorizmu a organizovanému zločinu a NIE porušovaniu práva na súkromie a osobnú dôstojnosť, ktoré je základnou zásadou demokracie.
<SPEAKER ID="565" NAME="Ioan Mircea Paşcu  " AFFILIATION="S&amp;D">
písomne. - Zakaždým, keď sa nejaký skutočný alebo domnelý terorista dostane na palubu lietadla a oklame bdelosť našej statočnej bezpečnostnej služby a jej fantastických prístrojov, miliónom cestujúcich nastanú roky ešte ponižujúcejšieho života. Teroristom z 11. septembra sa podarilo nepredstaviteľné: podarilo sa im zmeniť naše životy - k horšiemu - navždy! My na Východe sme sa chceli zbaviť nášho "Veľkého brata" a na výmenu sme dostali "západný" variant, ktorý je sofistikovanejší, avšak nie menej desivý. Mnohé bezpečnostné služby na niektorých letiskách sa správajú neslušne, myslia si o sebe, že stoja nad zákonom, na každého pasažiera sa pozerajú s podozrením, bez akéhokoľvek vysvetlenia si dovoľujú kontrolovať každý kúsok batožiny a, samozrejme, bez ospravedlnenia, keď sa ich "podozrenie" ukáže ako nepodložené. A keď sa odvážite protestovať, vysmejú sa vám do tváre. Budete súhlasiť, že je to zneužitie. Potom je najvyšší čas, aby sa Komisia pozrela na činnosť týchto firiem a stanovila určité normy správania voči veľkému množstvu čestných občanov. Nakoniec, máme Chartu základných práv, ktorú musí rešpektovať rovnako každý Európan vrátane tých, ktorí majú na starosti bezpečnosť našich letísk.
<SPEAKER ID="566" NAME="Joanna Senyszyn  " LANGUAGE="PL">
Na účinný boj proti terorizmu potrebujeme koordinovanú činnosť vrátane pravidiel EÚ o skeneroch. Zásady, ktoré prijmeme, musia zahŕňať ochranu základných práv a osobných údajov, ako aj toho, čo je nemenej dôležité - zdravia občanov. Musí sa prijať rozhodnutie o povinnom používaní skenovacích zariadení. Ak by malo byť skenovanie dobrovoľné, nemá zmysel o tom hovoriť. Pretože sotva možno predpokladať, že teroristi budú súhlasiť so skenovaním. Veľmi dôležitou otázkou je, samozrejme, bezpečnosť skenerov pre zdravie. Názory na bezpečnosť nie sú jednotné a siahajú od názoru českého Úradu pre jadrovú bezpečnosť, ktorý uvádza, že skenovacie zariadenia vysielajú žiarenie, ktoré ohrozuje ľudské zdravie, až po názor francúzskeho Generálneho riaditeľstva pre civilné letectvo, ktoré považuje tieto zariadenia za úplne bezpečné. Dôležité sú ďalšie skúšky, aby sa zistilo, ktoré typy skenerov sú bezpečné pre zdravie a aby sa odhalili akékoľvek vedľajšie účinky ich používania. Výskum by mala koordinovať Európska komisia s plnou spoluprácou členských štátov. Používané skenery musia mať osvedčenie o bezpečnosti, ktoré umožňuje ich používanie vo všetkých členských štátoch. Takto zabránime zdvojeniu nákladov na výskum v jednotlivých členských štátoch a budeme si istí, že zdravie občanov je vo všetkých členských štátoch chránené rovnako.
<SPEAKER ID="567" NAME="Joanna Katarzyna Skrzydlewska  " LANGUAGE="PL">
Vážený pán predsedajúci, na niektorých európskych letiskách boli zavedené nové metódy kontroly cestujúcich. Popri bežných formách zabezpečenia sa začali používať celotelové skenery. Väčšina pasažierov cestujúcich leteckou dopravou je rozhodne proti tomu a považuje túto formu kontroly za porušovanie základných ľudských práv vrátane práva na súkromie a ochranu osobnej dôstojnosti. Okrem toho, a to je veľmi dôležité, tento odpor prehlbuje nedostatok poznatkov o vplyve skenerov na zdravie skenovaných osôb.
<P>
Neexistujú jasné nariadenia o uchovávaní a ochrane údajov získaných pri skenovaní. Argumentuje sa tiež, že skenery ani zďaleka nie sú také účinné, ako tvrdia ich výrobcovia. Dúfame, že sa neukáže, že ich účinnosť je podobná účinnosti očkovacích látok proti prasacej chrípke, ktoré boli v konečnom dôsledku účinné iba na zvýšenie príjmov farmaceutických koncernov. Vzhľadom na všetky tieto oprávnené pochybnosti si myslím, že Európska komisia by mala stanoviť zásady na ochranu práv pasažierov a zároveň zaistiť ich bezpečnosť.
