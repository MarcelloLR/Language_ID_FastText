<CHAPTER ID="021">
Vykonávanie smernice o kvalite palív vrátane štandardných hodnôt EÚ pre bitúmenové piesky a roponosné bridlice (rozprava)
<SPEAKER ID="269" NAME="Predsedajúci">
Ďalším bodom programu je rozprava o otázke na ústne zodpovedanie pre Komisiu o vykonávaní smernice o kvalite palív vrátane štandardných hodnôt EÚ pre bitúmenové piesky a roponosné bridlice, ktorú predložila pani McAvanová v mene Výboru pre životné prostredie, verejné zdravie a bezpečnosť potravín - B7-0209/2011).
<SPEAKER ID="270" NAME="Linda McAvan">
autorka. V prvom rade by som chcela poďakovať Konferencii predsedov za to, že si tento týždeň narýchlo našli čas na túto diskusiu. Chcem tiež poďakovať pani komisárke za to, že sem prišla v takúto neskorú hodinu diskutovať o tejto otázke, ktorá je pre náš Parlament veľmi dôležitá.
<P>
Na prvý pohľad to vyzerá ako veľmi technická záležitosť. Ide o vykonávacie opatrenia k smernici o kvalite palív a o stanovenie východiskových alebo štandardných hodnôt pre emisie skleníkových plynov z pohonných látok. Skutočná, veľmi vážna otázka je: ako vážne berieme my v Európskej únii boj s emisiami z dopravy? Vieme, že okolo 20 % emisií skleníkových plynov pochádza z dopravy. Vieme, že toto číslo rastie, na rozdiel od oblastí bývania a energetiky, kde toto číslo klesá. Čistenie našich pohonných látok je základnou súčasťou boja proti zmene klímy, a preto je smernica o kvalite palív taká dôležitá.
<P>
To ma privádza k otázke bitúmenových pieskov a roponosných bridlíc. Parlament očakával od Komisie návrhy k vykonávaniu smernice koncom minulého roka. Návrhy meškali a my vieme, že príčinou bola vnútorná diskusia v Komisii o tom, či stanoviť osobitnú hodnotu pre bitúmenové piesky. Ako dôvod, prečo nemôžeme dostať návrhy opatrení, uviedli, že neexistuje vedecká štúdia, ktorá by podporila návrh Komisie. V prvých návrhoch Komisie sme však videli, že v konzultačných dokumentoch bola uvedená osobitná hodnota pre bitúmenové piesky, ale v neskorších návrhoch táto hodnota zmizla.
<P>
Vďaka vám, pani komisárka, teraz už máme štúdiu o bitúmenových pieskoch. Táto štúdia, ktorá bola zverejnená pred dvomi mesiacmi, ukazuje niečo, čo už ukázali iné štúdie, a to, že emisie skleníkových plynov z kanadských bitúmenových pieskov sú v priemere 107,3 g CO2 na megajoule, v porovnaní s 87,1 g pri konvenčných palivách. Pre roponosné bridlice štúdia ukazuje hodnoty 122 a 139 g CO2 na megajoule. Inými slovami, ukazuje sa, že tieto palivá sú špinavšie ako konvenčná ropa. Teraz už máme štúdie a ja dúfam, že dnes večer nám pani komisárka oznámi, že uvidíme návrh na vykonávanie smernice o kvalite palív.
<P>
Na začiatku som povedala, že to nie je len technická záležitosť. Mnohí poslanci Európskeho parlamentu, ktorí sú tu dnes večer, dostali minulý týždeň petíciu od tisícov európskych občanov, ktorých táto otázka veľmi znepokojuje. Chcú to isté čo ja, a to správne, spravodlivé označovanie bitúmenových pieskov a roponosných bridlíc. Často počúvame, že EÚ je na čele boja proti zmene klímy, ale Kalifornia už zaviedla nízkouhlíkovú palivovú normu, podľa ktorej sa bitúmenové piesky hodnotia ako vysokouhlíkové.
<P>
Viem, že okolo toho bolo veľa lobovania, všetci sme o tom počuli, stretli sme sa s rôznymi lobistami, a ešte aj teraz, keď už vieme, že bitúmenové piesky a roponosné bridlice sú špinavšie ako konvenčná ropa, nám hovoria: "Nie, urobme viac štúdií, dajte nám viac času." My však už máme fakty o bitúmenových pieskoch, a tak nevidím žiadny dôvod na ďalšie zdržiavanie. Bitúmenové piesky sú jedným z najviac znečisťujúcich spôsobov výroby pohonných látok, aké človek pozná. Z toho vyplýva, že by mali byť v rámci smernice o kvalite palív odlišne kategorizované, inak nič nezabráni tomu, aby boli podľa tejto smernice pohonné látky ešte špinavšie, namiesto toho, aby boli čistejšie.
<P>
Pani komisárka Hedegaardová, viem, že si o chvíľu vypočujete, koľko našich kolegov zo všetkých politických skupín naprieč celým Parlamentom sa stotožňuje s našimi obavami. Ste známa svojím odhodlaním v boji proti zmene klímy a tento Parlament si vás za to váži. Chceme s vami spolupracovať na príprave nízkouhlíkového plánu na skutočné zníženie emisií z dopravy o 60 %, ako ste oznámili minulý týždeň, a tak dúfam, že dnes večer nám prinesiete nejaké dobré správy a poviete nám, že v priebehu najbližších týždňov budeme mať tú vykonávaciu normu a že budeme mať vyššiu hodnotu pre bitúmenové piesky a roponosné bridlice.
<SPEAKER ID="271" NAME="Connie Hedegaard">
členka Komisie. - Práve sme od Lindy McAvanovej počuli, že má rovnaký názor ako Komisia na to, aké je skutočne dôležité bojovať proti emisiám z dopravy. Odráža sa to aj v bielej knihe o doprave, ktorá bude dnes zverejnená. Žiaľ, príprava vykonávacieho opatrenia, týkajúceho sa cieľa znižovania intenzity skleníkových plynov uvedeného v smernici o kvalite palív, trvala dlhšie, ako sa očakávalo. Meškanie však neovplyvní schopnosť dodávateľov splniť požiadavky tejto smernice, keďže žiadny členský štát nestanovil prechodný cieľ na rok 2014.
<P>
Komisia pri príprave svojho návrhu brala do úvahy, že primeraný legislatívny prístup si vyžaduje rovnováhu medzi presnosťou a komplexnosťou metódy prípravy správy a mierou variabilnej intenzity skleníkových plynov rozličných palív. Počas uplynulej jesene a prvých týždňov tohto roka prebiehali v rámci Komisie rozsiahle vnútorné diskusie, ktoré sa teraz končia, a tak by sa v nadchádzajúcich mesiacoch mohol návrh prerokovať s členskými štátmi.
<P>
Čo sa týka štandardných hodnôt pre bitúmenové piesky a roponosné bridlice, s potešením môžem oznámiť, že Komisia nedávno zverejnila správy, v ktorých je uvedená priemerná štandardná hodnota pre bitúmenové piesky a rozsah udávaných štandardných hodnôt pre roponosné bridlice. Tieto správy sú dostupné na internetovej stránke Komisie. Vzhľadom na široký záujem o túto problematiku sa Komisia domnieva, že by bolo užitočné podrobiť tieto správy obmedzenému procesu partnerského preskúmania. Pri presadzovaní tejto veci som úzko spolupracovala so svojím kolegom zodpovedným za otázky obchodu, aby som zaistila, že náš prístup bude pevný z hľadiska záväzkov, ktoré máme podľa medzinárodného práva, a budem v tom pokračovať.
<P>
Takže bez prejudikovania výsledku procesu partnerského preskúmania a následných vnútorných konzultácií Komisie je v tomto štádiu zámerom Komisie predložiť príslušnému regulačnému výboru návrh vykonávacieho opatrenia, ktoré bude zahŕňať štandardné hodnoty pre bitúmenové piesky aj roponosné bridlice, ako aj pre ďalšie nekonvenčné palivá, ako je napríklad skvapalnené uhlie a skvapalnený plyn.
<P>
Predpokladá sa tiež, že návrh vykonávacieho opatrenia stanoví, že Komisia preskúma intenzitu skleníkových plynov (SP) ďalších kategórií surovín s vysokými emisiami SP, a ak to bude vedecky podložené, vykonávacie opatrenie sa pozmení a doplní pridaním nových kategórií surovín.
<P>
Vďaka tomu bude toto opatrenie nediskriminačné, pretože sa ukáže, že zoznam kategórií surovín je otvorený a že Komisia aktívne sleduje aj ďalšie kategórie a je pripravená rozšíriť zoznam, keď sa nazbiera dostatok dôkazov a údajov o iných kategóriách.
<P>
Vzhľadom na to, že na partnerské preskúmanie a následné ukončenie vnútorných konzultácií Komisie je potrebných niekoľko týždňov, dôjde k určitému oneskoreniu, kým bude možné návrh vykonávacieho opatrenia prerokovať s členskými štátmi. Ale hneď po schválení regulačným výborom dostane toto opatrenie Európsky parlament na kontrolu.
<SPEAKER ID="272" NAME="Horst Schnellhardt" LANGUAGE="DE">
Chcel by som poďakovať pani McAvanovej za nastolenie tejto otázky. Revízia smernice o kvalite palív donúti dodávateľov palív nielen znížiť emisie skleníkových plynov, ktoré sa vyprodukujú počas životného cyklu palív, napríklad počas prepravy a počas procesu spracovania, a merať toto zníženie, ale aj znížiť emisie na jednotku energie o 1 % každý rok od roku 2011 a celkovo o 10 % do roku 2020. Domnievam sa však, že merať zníženie emisií počas životného cyklu paliva sa dá iba v prípade, že sú stanovené príslušné štandardné hodnoty. Tie treba už konečne určiť a zverejniť.
<P>
Keď však pani McAvanová otvorila túto otázku, mal som pocit, že by dala prednosť zastaveniu výroby v tomto odvetví energetiky. Chcel by som varovať pred takýmto prístupom, pretože údaje a zistenia o emisiách produkovaných pri ťažbe surovej ropy alebo získavaní ropy z pieskov a bridlíc sa vo veľkej miere líšia. Iba pred hodinou som sa rozprával s predstaviteľom chemického priemyslu, ktorý mi povedal, že možnosti technického vývoja sú také veľké, že by sa v tejto oblasti mohli dosiahnuť oveľa lepšie výsledky. Chcel by som Parlamentu pripomenúť, že neustále rozprávame o nezávislosti od zdrojov energie mimo Európskej únie. Táto surovina je nám dostupná tu v Európskej únii, takže by sme to mali zahrnúť do diskusie. Toto všetko však bude fungovať iba vtedy, keď budú k dispozícii štandardné hodnoty, ktoré sa musia kontrolovať. Vyzývam preto Komisiu, aby urýchlene konala.
<SPEAKER ID="273" NAME="Kriton Arsenis" LANGUAGE="EL">
Diskutujeme o skutočne veľmi dôležitej otázke: emisie pri získavaní ropy z bitúmenových pieskov sú tri- až päťkrát väčšie ako pri iných metódach ťažby a tento potrebný indikátor, ktorý chceme mať v smernici, zabezpečí, že nebudeme dotovať túto katastrofálnu výrobnú metódu.
<P>
Povedali ste, že štúdia bola ukončená. Avšak hoci máme štúdiu, pretože sme si povedali, že potrebujeme štúdiu, aby sme mohli pokračovať, teraz chceme túto štúdiu podrobiť partnerskému preskúmaniu. Otázka znie, pani komisárka, kedy bude tento postup ukončený. Aký je harmonogram? Ako dlho ešte musíme čakať, kým sa tento indikátor pomocou danej metodiky preskúma tak, aby sme ho konečne mohli zahrnúť do našich právnych predpisov?
<P>
Problém bitúmenových pieskov sa v skutočnosti netýka len emisií. Ide o ničenie jedinečných lesov, kanadských arktických lesov, nášho životne dôležitého spojenca v boji proti zmene klímy. Zároveň ničíme pôvodnú krajinu, v ktorej dochádza k obrovským škodám, a ak tento indikátor nezahrnieme do našich právnych predpisov, táto skaza sa rozšíri do ďalších krajín.
<SPEAKER ID="274" NAME="Fiona Hall">
v mene skupiny ALDE. - Chcem poďakovať pani komisárke Hedegaardovej za jej dlhotrvajúce úsilie v tejto oblasti a za pozitívne oznámenie dnes večer. Pani komisárka, s poslancami Európskeho parlamentu ste sa stretli pri mnohých príležitostiach a my oceňujeme, že kameň úrazu neleží u vás. Nedostatočný pokrok je však hlboko frustrujúci.
<P>
V prvom rade nám povedali, že tucet štúdií, ktoré všetky ukázali vyššiu produkciu emisií skleníkových plynov z bitúmenových pieskov ako z konvenčnej ropy, nestačí. Povedali nám, že to musí byť štúdia, pri ktorej sa použije presne rovnaká metodika. Teraz, keď máme štúdiu Spoločného výskumného centra - a tá ukazuje hodnotu 107 g na megajoule, vysoko nad priemernou hodnotu 87,1 g pre surovú ropu -, odporcovia tvrdia, že potrebujeme partnerské preskúmanie. Skutočne to vyzerá ako mrhanie času vo veľkom.
<P>
Je poľutovaniahodné, že z jednej strany prišiel taký silný lobing proti osobitnej hodnote pre bitúmenové piesky, pretože tu vôbec nejde o diskrimináciu Kanady. Je mnoho iných potenciálnych ložísk bitúmenových pieskov, niektoré z nich, ako sme práve počuli, sa nachádzajú v rámci samotnej EÚ. Skutočnosť, že tieto alternatívne zdroje ropy priťahujú záujem investorov z celého sveta, je presne tým dôvodom, prečo musíme trvať na osobitnej hodnote intenzity skleníkových plynov pre tieto zdroje. Inak sa, keďže bitúmenové piesky tvoria stále rastúcu časť súboru energetických zdrojov, dostaneme do situácie ako s plnením cieľa znižovania o 6 % v smernici o kvalite palív, ktorý je na papieri, ale v skutočnosti vyrábame palivo s ešte väčšími emisiami ako doteraz.
<P>
Veľmi by pomohlo, pani komisárka, keby ste mohli vysvetliť Generálnemu riaditeľstvu pre obchod, a iste ste to už urobili, že toto nie je útok na Kanadu, a odhliadnuc od všetkého ostatného, Parlament by chcel túto záležitosť so štandardnou hodnotou pre bitúmenové piesky vyriešiť, aby sa zabezpečilo hladké prijatie obchodnej dohody medzi EÚ a Kanadou.
<SPEAKER ID="275" NAME="Satu Hassi">
v mene skupiny Verts/ALE. - (FI) V rámci klimatického balíka sme rozhodli, že uhlíková stopa pohonných látok by sa mala do roku 2020 znížiť o 6 %. Bolo by úplne protirečivé a nezmyselné, keby sme teraz zatvárali oči pred najšpinavším palivom zo všetkých, akým je ropa z bitúmenových pieskov, a zároveň by sme podporovali jej ťažbu na celom svete, napríklad v Kanade a v Afrike. Je úplne zrejmé, že by sme mali mať svoje vlastné štandardné hodnoty pre uhlíkovú stopu ropy z bitúmenových pieskov a roponosných bridlíc. Čo najskôr musíme začať rozlišovať aj ďalšie zdroje surovej ropy.
<P>
Podľa môjho názoru kanadská vláda veľmi nevhodne vyvinula nátlak na EÚ a my by sme mu nemali podľahnúť. Ak je uhlíková stopa ropy z bitúmenových pieskov nižšia ako štandardná hodnota, Kanada to môže dokázať. Nemali by sme sa pri fosílnych palivách držať rovnakej zásady ako pri biopalivách, a to, že štandardné hodnoty sa líšia podľa zdroja surovín?
<SPEAKER ID="276" NAME="Bogusław Sonik" AFFILIATION="PPE">
(PL) Svetové zásoby bitúmenových pieskov sú veľmi rozsiahle. Odhaduje sa, že zásoby bitúmenovej ropy predstavujú viac ako dvojnásobok veľkosti zásob ropy ťaženej konvenčnými metódami. Dnešné technológie umožňujú využívať ložiská surovín na miestach, kde to predtým nik nepovažoval za možné. Zároveň sa však sprísnili požiadavky na ochranu životného prostredia, a tak je tu kolízia medzi environmentálnymi normami a hľadaním surovín a snahou ťažiť ich za každú cenu. To vedie k poškodzovaniu krajiny, odlesňovaniu a vyčerpávaniu vodných zdrojov.
<P>
Je potrebné donútiť ťažobné spoločnosti k rekultivácii pôdy, ktorú vyžívali, aby tam raz mohli opäť rásť lesy. Spoločnosti, ktoré zarábajú na spracovávaní bitúmenových pieskov, musia časť zisku vyčleniť na ochranu životného prostredia, napríklad vo forme zálohy. Európska komisia by mala podporovať takéto požiadavky a technológie na znižovanie emisií CO2. Napokon, Európa a Kanada sú tak pevne hospodársky prepojené, že kanadský priemysel, či chce, alebo nechce, musí sa prispôsobiť európskym požiadavkám na ochranu životného prostredia, aby mohol pôsobiť na európskom trhu, napríklad aj v tejto oblasti.
<SPEAKER ID="277" NAME="Peter Liese" AFFILIATION="PPE">
(DE) Chcel by som sa poďakovať pani McAvanovej za to, že sa v tejto veci chopila iniciatívy, a pani Hedegaardovej za riešenie problému. Neteší nás rýchlosť, akou sa táto záležitosť vyvíja, ale vieme, že je v dobrých rukách pani Hedegaardovej. Chceme ju podporiť počas diskusií v rámci Komisie a so všetkými ostatnými zainteresovanými stranami.
<P>
Environmentálny vplyv bitúmenových pieskov je zrejmý. Pred Parlamentom je výstava, ktorá objasňuje, že aj keď môžeme spochybňovať niektoré uvedené skutočnosti alebo číselné údaje, stojíme pred vážnym environmentálnym problémom. To je nepopierateľné. Vzhľadom na to, že sme tak podrobne diskutovali o vplyve biopalív, a dokonca sme plánovali uskutočniť nepriame vyšetrovanie zmien v produkcii potravín, musíme sa oveľa dôkladnejšie pozrieť na tento problém, ktorý je taký zjavný. Z toho dôvodu je táto iniciatíva dôležitá.
<P>
Počas diskusie a prípravy mi hlavou prebehla myšlienka, ktorú opakovane vyslovil nemecký minister životného prostredia Norbert Röttgen, že čo sa týka fosílnych palív, nízko visiace ovocie sme už vyzbierali. Je to zjavné v súvislosti s touto problematikou a s výstavou pred Parlamentom. Vyťaženie všetkých ďalších ložísk fosílnych palív si bude vyžadovať obrovské množstvo práce a vyvolá nové problémy. Preto chcem ešte raz dnes večer zdôrazniť, že všetci máme dôvod dôkladnejšie premýšľať o energetickej účinnosti, najmä s ohľadom na udalosti uplynulých dní. Bol by som rád, keby sme vyvinuli väčší tlak na Komisiu a na pána Oettingera, aby sledovali cieľ zvýšenia energetickej účinnosti o 20 %. Dúfam, že Generálne riaditeľstvo pre mobilitu a dopravu a komisár pre dopravu dokážu v najbližších rokoch prísť s konkrétnymi opatreniami namiesto prázdnych slov a že s tým nebudú čakať do nasledujúceho volebného obdobia.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Na námestí pred naším Parlamentom je fotografická výstava o bitúmenových pieskoch v Kanade. Z jednej fotografie vás naozaj zamrazí až do špiku kostí. Vidíte krásne panenské lesy a potom ostrú líniu, ktorá označuje začiatok znečisteného čierneho ropného jazera s rozlohou 170 metrov štvorcových. Z toho vás naozaj zamrazí až do úplného špiku kostí a odporúčam každému, aby si dnes večer išiel túto výstavu pozrieť.
<P>
Okrem toho, že získavanie ropy z bitúmenových pieskov vedie k veľkej strate biodiverzity, dochádza aj k emisii mimoriadne vysokej úrovne CO2. Čo sa mňa týka, samotná biodiverzita a emisie CO2 sú dostatočné dôvody na to, aby sme sa rázne postavili proti využívaniu bitúmenových pieskov v Kanade, ako aj v iných krajinách. To minimum, čo môžeme urobiť, je zahrnúť hodnotu znečistenia ropy z bitúmenových pieskov do smernice o kvalite palív.
<P>
Podľa toho, čo sme počuli od pani Hedegaardovej, predpokladám, že sa to stane, ale dúfam, že sa tiež dôraznejšie postaví proti využívaniu bitúmenových pieskov v Kanade a v iných častiach sveta.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Pri znižovaní emisií skleníkových plynov o 20 % do roku 2020 sa dajú dosiahnuť výrazné výsledky, ak sa bude investovať do opatrení na zvyšovanie energetickej účinnosti v budovách a v odvetví dopravy.
<P>
V období, keď sa prijímala smernica o kvalite palív, sme viedli široké diskusie. Automobilový priemysel vtedy zastával názor, že zvýšenie podielu palív založených na biopalivách si vyžiada dlhšie obdobie na skonštruovanie a výrobu nových motorov, ktoré dokážu zvládnuť zvýšený tlak výparov.
<P>
Konečný text smernice však zaväzuje výrobcov automobilov aj výrobcov palív, aby investovali do znižovania znečisťujúcich emisií a zvyšovania kvality paliva.
<P>
Myslím si, že s cieľom znížiť znečisťujúce emisie v odvetví dopravy by mala Európska únia prioritne investovať do kvalitnej celoeurópskej elektrickej siete, ktorá dokáže prijímať energiu vyrobenú na miestnej a regionálnej úrovni z obnoviteľných zdrojov a bude integrovaná do infraštruktúry potrebnej na používanie vozidiel na elektrický pohon.
<SPEAKER ID="280" NAME="Alajos Mészáros" AFFILIATION="PPE">
(HU) Musím povedať, že táto smernica vyvoláva vážne znepokojenie medzi spoločnosťami na spracovanie ropy v strednej a východnej Európe. Príčinou nie je to, že má ešte len nadobudnúť platnosť, ale skôr sme zvedaví na metódy výpočtu emisií. Bude to "fixná" metóda, založená na priemere EÚ, alebo "hybridná" metóda, ktorá bude vypočítavať emisie na základe času a miesta ťažby? Ak to bude tá druhá metóda, výrobcovia spracovávajúci ruskú ropu by museli znížiť svoje emisie skleníkových plynov o 12 %, keďže znečistenie je vysoké už na mieste ťažby.
<P>
Pani komisárka, v januári som vám spolu so štyrmi kolegami poslal v tejto súvislosti list. Dostali sme vašu odpoveď, ale táto odpoveď nerozptýlila úplne naše pochybnosti. Preto vás chcem požiadať, aby ste ma opätovne uistili, ak je to možné, že tento právny predpis neznevýhodní spoločnosti na spracovanie ropy, ktoré spracovávajú ruskú ropu, a že nedostane v dôsledku toho členské štáty strednej a východnej Európy do diskriminujúcej situácie.
<SPEAKER ID="281" NAME="Seán Kelly" AFFILIATION="PPE">
(GA) Nie som členom Výboru pre priemysel, výskum a energetiku (ITRE), ale mal by som byť, chcel by som byť a dúfam, že budem jeho členom. Ak ho niekto opúšťa alebo uvažujú o vyhodení niekoho, dajte mi vedieť a ja zaujmem jeho miesto.
<P>
Komisia pred niekoľkými týždňami predložila veľmi dobrý dokument o energetickej účinnosti. V dokumente sa zdôrazňuje, že treba urobiť viac práce v oblasti budov a dopravy, a ja s tým súhlasím na 100 %.
<P>
Čo sa týka dopravy, oveľa viac treba obmedzovať výrobcov vozidiel, aby prišli s úspornejšími vozidlami. To je veľmi dôležitá vec a nepracuje sa na nej dostatočne. Som členom delegácie pre vzťahy s Kanadou a Kanaďania nám včera robili prezentáciu k tejto záležitosti. Chcú nás tam zobrať, aby nám ukázali, ako to funguje, a kým sa vyvíjajú technológie, mali by sme si zachovať otvorenejšiu myseľ vo vzťahu k týmto bitúmenovým pieskom a roponosným bridliciam.
<SPEAKER ID="283" NAME="Connie Hedegaard">
členka Komisie. - V prvom rade by som chcela poďakovať Parlamentu za veľmi jasné posolstvo, ktoré tu dnes večer vyslal. Myslím si, že je úplne jasné, vrátane netrpezlivosti a pocitu naliehavosti. Pán Schnellhardt povedal, že by sme mali urýchlene konať, a pán Arsenis sa v súvislosti s harmonogramom osobitne spýtal, kedy sa to skončí. S radosťou konštatujem, že teraz už hovoríme o dosť krátkom čase. Je tu partnerské preskúmanie, pri ktorom hovoríme o týždňoch, potom sa to musí vrátiť Komisii a bude prebiehať vnútorný proces. Tam sa to neskončí, ale aspoň začneme ďalšiu etapu s členskými štátmi.
<P>
Takže už sa blížime, ale ako povedala pani Hallová, toto vôbec nie je diskriminačná iniciatíva, a ja si myslím, že vy všetci chápete, prečo má zmysel snažiť sa o to, aby jej dokumentácia bola dôkladná. To sme dosiahli a všetci vieme, aké sú na to dôvody. Jedným z dôvodov je to, že táto otázka nebola zahrnutá od úplného začiatku, keď sa pred niekoľkými rokmi celá záležitosť začala. Teraz to robíme a tak to môžeme dokončiť.
<P>
Dovoľte mi skončiť konštatovaním, že pokiaľ ide o štandardnú hodnotu pre bitúmenové piesky, celkové meškanie vykonávania smernice znamená, že sme teraz mohli štandardnú hodnotu zahrnúť v rámci rovnakého cyklu ako samotné vykonávanie smernice. V tomto zmysle, pokiaľ ide o štandardnú hodnotu pre bitúmenové piesky, budeme schopní to urobiť trochu rýchlejšie, ako sa niektorí z nás domnievali, keď sme s tým pred deviatimi mesiacmi začínali. Ďakujem vám za veľmi jasné posolstvo. Dúfam, že si uvedomujete, ako veľmi usilovne pracujeme na tom, aby sme to dokončili.
<SPEAKER ID="284" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="285" NAME="Ioan Enciu" AFFILIATION="S&amp;D">
písomne. - Vlani som navštívil oblasť bitúmenových pieskov v Kanade, a tak som očitým svedkom tohto javu. Mal som možnosť zapojiť sa do rozsiahlych konzultácií o tejto záležitosti s vládou provincie Alberta a federálnou vládou Kanady. Pred odchodom do Kanady mi organizácie Priatelia Zeme Európa, Svetový fond na ochranu prírody (WWF) a Doprava a životné prostredie dali otázky týkajúce sa bitúmenových pieskov, ktoré som mal položiť vláde Alberty. Odpovede na všetky tieto otázky som dostal od ministra pre medzinárodné vzťahy Alberty.
<P>
Informovali ma, že Kanada sa plne zasadzuje za znižovanie celosvetových emisií skleníkových plynov (SP) a dekarbonizáciu fosílnych palív, a zdôraznili, že štúdie ukazujú, že intenzita SP ropy z bitúmenových pieskov môže byť rovnaká alebo nižšia ako niektorých iných palív. Na druhej strane pretrvávajú obavy o verejné zdravie, biodiverzitu a miestnu divokú prírodu.
<P>
Vyzývam Komisiu, aby na návštevu oblasti bitúmenových pieskov v Kanade vyslala odbornú skupinu, ktorá urobí nezávislú analýzu bitúmenových pieskov, keďže Komisia bude do decembra 2012 predkladať pozmeňujúce a doplňujúce návrhy k smernici o kvalite palív s možnosťou zavedenia dodatočných opatrení pre dodávateľov na zníženie množstva skleníkových plynov na jednotku energie počas celého životného cyklu o 2 %.
<SPEAKER ID="286" NAME="Pavel Poc" LANGUAGE="CS">
V Kanade už mnoho rokov prebieha boj medzi ochrancami prírody a investormi, ktorí, bohužiaľ, s tým, ako rastú celosvetové ceny a dopyt po rope, berú na ochranu prírody čím ďalej tým menší ohľad. Nadnárodné ropné spoločnosti vnímajú ochranu životného prostredia iba ako položku nákladov, ktorú je potrebné znížiť. Ich bezohľadnosť sa nezastaví ani pred faktickou genocídou miestneho obyvateľstva, ktoré je životne závislé od okolitého prostredia. Alarmujúci rast počtu postihnutých rakovinou medzi miestnymi obyvateľmi je priamym dôsledkom bezohľadnej ťažby. Zvykli sme si všetko ohodnocovať peniazmi. Vidíme iba krátkodobý výnos v celosvetovom variante doskovej hry Monopoly, ktorú nazývame hospodárstvo. Neberieme do úvahy, čo nakoniec zaplatíme za ďalšie odlesňovanie mierneho pásma a otravovanie celých ekosystémov v oveľa dlhodobejšej a závažnejšej hre o prežitie. Za súčasných hospodárskych a politických podmienok sa zdroje jednoducho vyťažia a vznikne predpokladaná škoda na životnom prostredí. Výnosy sú príliš lákavé, hlad po energiách je príliš veľký. Kto bude rozhodovať? Občania a ich demokraticky zvolení zástupcovia alebo kapitál a vedenie ropných spoločností? Pokiaľ sa Európa nepostaví k problému neudržateľnej ťažby bitúmenových pieskov a roponosných bridlíc kategoricky, potom len hráme politické divadlo, ktoré má ukázať, že sa síce o problém zajímame, ale v skutočnosti nemáme žiadnu vôľu ani moc situáciu zmeniť.
