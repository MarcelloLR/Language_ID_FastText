<CHAPTER ID="020">
Dohoda o voľnom obchode medzi EÚ a Indiou (krátke prednesenie) 
<SPEAKER ID="169" NAME="Predsedajúci">
Ďalším bodom programu je správa pána Karima v mene Výboru pre medzinárodný obchod k dohode o voľnom obchode medzi EÚ a Indiou.
<SPEAKER ID="170" NAME="Syed Kamall  " AFFILIATION="PPE-DE">
zastupujúci spravodajcu. - Vážený pán predsedajúci, strávil som v tomto Parlamente veľa času vysvetľovaním, že nie som pán Karim, ale že sa v skutočnosti volám Kamall. Pre ľudí bude určite mätúce, ak budú počuť pána Kamalla, ako hovorí o správe pána Karima. Vystupujem v jeho mene, pretože mu nepredvídateľné okolnosti zabránili v účasti na dnešnom zasadnutí, za čo sa ospravedlňuje.
<P>
Správa pána Karima účinným spôsobom zahŕňa obchod s tovarom, službami, investície a duševné vlastníctvo, ako aj otázky rozvoja. V súčasnosti bolo predložené spoločné alternatívne uznesenie skupín PPE-DE, ALDE a UEN, a to v dôsledku názorov, že pôvodné rozhodnutie výboru bolo výsledkom pomerne nereprezentatívneho hlasovania, po ktorom ostali určité protekcionistické doložky nezmenené. Alternatívne uznesenie lepšie zdôrazňuje, akým dôležitým obchodným partnerom je India pre EÚ, ako aj výhody, ktoré môže uvoľnenie obchodu obom krajinám priniesť.
<P>
Rokovania medzi EÚ a Indiou sa začali v júni 2007 a témou bola takzvaná dohoda o voľnom obchode, ktorú by však zrejme mnohí nazvali skôr preferenčnou dohodou o obchode. V správe sa žiada uzavretie komplexnej, ambicióznej a vyváženej dohody o voľnom obchode medzi EÚ a Indiou, ktorou by sa zlepšil prístup na trh s tovarom a službami a ktorá by zahŕňala v podstate všetky oblasti obchodu vrátane ustanovení o regulačnej transparentnosti v oblastiach, ktoré sú významné pre vzájomné obchodné investície, taktiež otázky ako sanitárne a fytosanitárne normy, ochrana duševného vlastníctva, uľahčenie obchodu a clá.
<P>
Hlavné body správy naznačujú, že pri pohľade na obchod s tovarom zistíte, že priemer uplatňovaných colných sadzieb Indie sa znížil na úrovne, ktoré sú v súčasnosti porovnateľné s inými krajinami v Ázii. Konkrétne priemer uplatňovaných colných sadzieb Indie v súčasnosti predstavuje 14,5 % v porovnaní s priemerom EÚ vo výške 4,1 %. Takisto poukazuje na obavy Indie v súvislosti s dôsledkami nariadenia REACH, nákladnými postupmi získavania osvedčení na vývoz ovocia do EÚ a nákladnými postupmi posudzovania zhody so značkou ES, pričom zdôrazňuje, že tieto otázky sa musia vyriešiť v rámci preferenčnej dohody o obchode.
<P>
Správa tiež poukazuje na to, že liberalizácia služieb nesmie nijako obmedzovať právo regulovať služby vrátane verejných služieb. Treba však uznať, že štát často nie je schopný zabezpečiť tzv. "verejné" služby, a mali by sme tiež uznať, že poskytovania základných služieb pre chudobných sa často ujímajú neštátni aktéri - súkromný sektor - a to najmä vtedy, keď štát tieto služby nemôže zabezpečiť, veľmi často v dôsledku nedostatku financií.
<P>
Obchod so službami medzi EÚ a Indiou je relatívne nevyvážený, keďže EÚ vyváža do Indie 1,5 % služieb, zatiaľ čo India vyváža do EÚ 9,2 %. Správa takisto podnecuje Indiu, aby vytvorila primerané právne predpisy na ochranu údajov s cieľom zabezpečiť, že pri obchodovaní so službami budeme môcť dôverovať schopnostiam indických spoločností spracovávať veľké množstvá údajov vzhľadom na to, že tu v súvislosti s ochranou údajov existujú isté obavy.
<P>
V správe sa taktiež konštatuje, že ku kapitolám o investíciách sa často dopĺňajú záväzky liberalizácie pohybu kapitálu a zrušenia kontroly kapitálu. Žiadame preto Komisiu, aby takéto doložky nezahŕňala vzhľadom na to, akú dôležitú úlohu zohrávajú kontroly kapitálu pri zmierňovaní dôsledkov finančnej krízy, a to najmä v chudobnejších krajinách.
<P>
Správa ďalej víta záväzok Indie v súvislosti so silnou ochranou duševného vlastníctva a využívaním flexibilných prvkov Dohody o obchodných aspektoch práv duševného vlastníctva (TRIPS) s cieľom splniť určité povinnosti v oblasti verejného zdravia. Opäť by sme si mali všetci uvedomiť, že príliš veľa povinností v oblasti verejného zdravia môže mať za následok, že občania v chudobnejších krajinách nebudú mať prístup k liekom, pretože farmaceutickým spoločnostiam bude chýbať stimul na výrobu liekov pre tieto krajiny.
<P>
Napokon, v správe sa uznáva, že rozsiahla kapitola o trvalo udržateľnom rozvoji je kľúčovou súčasťou akejkoľvek dohody o voľnom obchode a že by sme mali zabezpečiť obchod a priame zahraničné investície. Tiež sa v nej uznáva, že existujú obavy, najmä v tomto Parlamente, v súvislosti s otázkami dodržiavania právnych predpisov a noriem v oblasti životného prostredia, ochrany zdravia a bezpečnosti pri práci a základných pracovných noriem. Rovnako by sme mali uznať, že pri hľadaní rovnováhy medzi otázkami obchodu na jednej strane a otázkami ochrany životného prostredia, noriem Medzinárodnej organizácie práce (MOP) atď. na strane druhej sa môže stať, že jazýček váhy sa prechýli viac jedným smerom a my začneme pripisovať väčší význam tým druhým, čím chudobné krajiny odsúdime na ešte väčšiu chudobu, pretože podnikateľom v týchto krajinách sťažíme budovanie kapacít.
<SPEAKER ID="171" NAME="Louis Michel" LANGUAGE="FR">
Vážený pán predsedajúci, chcel by som poďakovať Európskemu parlamentu za živý záujem preukázaný počas rokovaní o dohode o voľnom obchode medzi Európskou úniou a Indiou.
<P>
Predovšetkým vyjadrujem vďaku pánovi Kamallovi a Výboru pre medzinárodný obchod za vynikajúcu prácu, ktorú v spolupráci s Výborom pre zahraničné veci a Výborom pre rozvoj vykonali pri príprave správy k dohode o voľnom obchode medzi EÚ a Indiou. Komunikácia s Parlamentom bola veľmi komplexná a návrh uznesenia sa zaoberá takmer všetkými hľadiskami rokovaní o dohode o voľnom obchode medzi Európskou úniou a Indiou. Vyjadrené názory slúžia pri rokovaniach o dohode o voľnom obchode ako užitočný nástroj.
<P>
Keď hovoríme o dohode o voľnom obchode medzi Európskou úniou a Indiou, je dôležité, aby sme vzali do úvahy všeobecný kontext a komplexný charakter našich strategických vzťahov s Indiou, vrátane Dohody o spolupráci z roku 1994 a spoločného akčného plánu, ak spomenieme len dva príklady hlavných iniciatív a dialógov, ktoré sme začali s Indiou.
<P>
Podľa nášho názoru je veľmi dôležité, aby sme spolupracovali s Indiou, ak chceme doviesť do úspešného konca rokovania o ambicióznej dohode o voľnom obchode, ktorá obom stranám - Európskej únii a Indii - umožní vyjsť z tohto boja víťazne.
<P>
Čím ambicióznejšia bude dohoda o voľnom obchode, tým väčšie budú hospodárske výhody, ktoré z nej budú plynúť pre obe strany, teda pre Európsku úniu aj Indiu. Toto je jeden z hlavných záverov štúdie dôsledkov a udržateľného rozvoja, ktorú súbežne s rokovaniami vypracúva nezávislý konzultant.
<P>
Cieľom hodnotenia dôsledkov a udržateľného rozvoja bolo analyzovať vplyv, ktorý môže mať dohoda o voľnom obchode na hospodárstvo, sociálnu sféru alebo na životné prostredie, a zároveň stanoviť potrebné podporné opatrenia.
<P>
Aktuálne prebieha finálna fáza hodnotenia dôsledkov a udržateľného rozvoja a malo by byť k dispozícii v apríli, to znamená načas, aby mohlo byť použité ako podpora prebiehajúcich rokovaní.
<P>
Dovoľte, prosím, aby som vás stručne informoval o priebehu týchto rokovaní. Od začatia rokovaní v júni 2007 prebehlo šesť zasadnutí, pričom šieste zasadnutie sa konalo minulý týždeň v Dillí, od 17. do 19. marca. Očakávame, že budú tento rok zvolané ešte dve dodatočné zasadnutia, ideálne po aprílových voľbách v Indii a pred novembrovým samitom Európska únia - India.
<P>
Pokiaľ ide o obsah týchto rokovaní, dosiahli sme pokrok vo všetkých oblastiach týkajúcich sa dohody o voľnom obchode, stále však máme pred sebou veľký kus práce.
<P>
Aby som bol konkrétnejší, vymenili sme si návrhy colných sadzieb, prebehla dobrá diskusia na tému určitých kľúčových sektorov služieb a pokročili sme i v rokovaniach o textoch takmer pre všetky oblasti dohody. Dosiahnutie dohody je však stále ďaleko.
<P>
Skôr ako túto tému uzavriem, ešte raz by som sa chcel v mene Komisie poďakovať Parlamentu a pánovi spravodajcovi. Komisia netrpezlivo očakáva ďalšie príležitosti na efektívnu spoluprácu s Parlamentom.
<SPEAKER ID="172" NAME="Predsedajúci">
Prednesenie sa skončilo.
<P>
Hlasovanie sa uskutoční vo štvrtok 26. marca 2009.
<P>
Písomné vyhlásenia (článok 142)
<SPEAKER ID="173" NAME="Kader Arif  " LANGUAGE="FR">
V stredu tento Parlament vyjadril svoj názor na budúcnosť dohody o voľnom obchode medzi Európskou úniou a Indiou. Vďaka práci socialistov zdôrazňuje text schválený vo výbore, aká krehká je hospodárska a sociálna situácia v Indii, kde viac ako 80 % populácie žije z menej ako 2 USD na deň. S cieľom čeliť tejto realite predložila Socialistická skupina v Európskom parlamente mnoho pozmeňujúcich a doplňujúcich návrhov, v ktorých zdôrazňuje, že akékoľvek posilnenie obchodných vzťahov EÚ s Indiou by malo sprevádzať vytvorenie prísneho rámca, aby nedochádzalo k liberalizácii vo verejných službách, aby bol zabezpečený prístup k verejným zdravotníckym službám a základným druhom liekov a aby bola zabezpečená ochrana záujmov najzraniteľnejších osôb a sektorov. Nie je žiadnym prekvapením, že pravica v Parlamente sa spojila a navrhla na plenárnom zasadnutí oveľa liberálnejší text, v ktorom nabáda k liberalizácii bankovníctva, poisťovníctva, poštových služieb a verejného obstarávania. V stredajšom hlasovaní podporím socialistickú víziu čestného a spravodlivého obchodu a vyjadrím sa proti akýmkoľvek pokusom pravice vrátiť sa v týchto zásadách o krok späť.
<SPEAKER ID="174" NAME="Rovana Plumb  " LANGUAGE="RO">
Objem obchodu s tovarom medzi EÚ a Indiou sa za obdobie 2000 až 2007 viac ako zdvojnásobil. Vývoz sa zvýšil z 13,7 miliárd EUR na 29,5 miliárd EUR a dovoz sa zvýšil z 12,8 miliárd EUR na 26,3 miliárd EUR. V roku 2007 dosahoval vývoz z EÚ do Indie 2,4 % a dovoz z Indie do EÚ 1,8 %, pričom bola India deviatym najdôležitejším obchodným partnerom EÚ.
<P>
Vítam túto správu, pretože vyzýva na uzavretie komplexnej, ambicióznej a vyváženej dohody o voľnom obchode (FTA) medzi EÚ a Indiou, ktorá zlepší prístup na trh s tovarom a službami, pokryje v podstate všetky oblasti obchodu, vrátane ustanovení o regulačnej transparentnosti v oblastiach týkajúcich sa vzájomného obchodu a investícií, ako aj dodržiavania noriem a posudzovania, sanitárnych a fytosanitárnych opatrení (SPS), práv duševného vlastníctva (IPR) a ich vymožiteľnosti, uľahčenia colného a obchodného styku, verejného obstarávania, obchodu a konkurencie, rovnako ako aj existencie doložky o obchode, rozvoji a ľudských právach ako základného prvku FTA.
<P>
Chcem zdôrazniť, že FTA musí napomáhať:
<P>
v získavaní čoraz početnejších bilaterálnych výhod pre stále narastajúci počet občanov
<P>
v dosahovaní rozvojových cieľov tisícročia, vrátane tých, ktoré sa týkajú zhoršovania životného prostredia a dodržiavania sociálnych noriem.
<SPEAKER ID="175" NAME="Bogusław Rogalski  " AFFILIATION="UEN">
písomne. - (PL) India je krajinou protikladov. Celkový obraz o tejto krajine poznačilo preľudnenie, chudoba (80 % indickej populácie má denne na živobytie menej ako 2 USD) a choroby. Nedávny pokrok v oblasti ekonomiky pomohol Indii, aby sa v globálnom hospodárstve dostala na vedúcu pozíciu. To, do akej miery India prispieva k pokroku vo sfére medicíny, technológie a vesmírneho výskumu, je však v protiklade s nedostatkom potravín a čistej vody, ktorým krajina trpí.
<P>
EÚ je najväčším zahraničným investorom a obchodným partnerom Indie. V roku 2007 investície EÚ dosahovali 65 % celkových investícií v Indii. Investície Indie v EÚ za posledných niekoľko rokov tiež mnohonásobne vzrástli. EÚ by sa mala zamerať na zabezpečenie mnohostranného obchodného systému založeného na určitých zásadách stanovených Svetovou obchodnou organizáciou a tento systém by mal ponúkať najlepšie príležitosti pre spravodlivý a čestný medzinárodný obchod.
<P>
Mali by sme však zdôrazniť skutočnosť, že India musí bojovať proti rozsiahlemu problému, a tým je hlad. Z hľadiska globálneho indexu hladu sa India nachádza na 66. mieste spomedzi 88 krajín. India, ktorá je celosvetovou jadrovou mocnosťou, taktiež ešte stále nepodpísala Zmluvu o nešírení jadrových zbraní. Ďalšou znepokojujúcou otázkou je problém detskej práce, pričom deti musia často pracovať v nebezpečných a nezdravých podmienkach.
<P>
Doložky o ľudských právach a demokracii by mali predstavovať základnú súčasť akejkoľvek dohody o voľnom obchode, ktorá sa s Indiou podpíše. Takisto musíme zabezpečiť dodržiavanie sociálnych a environmentálnych dohôd a noriem.
