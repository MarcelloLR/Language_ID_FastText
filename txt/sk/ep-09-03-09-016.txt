<CHAPTER ID="016">
Jednominútové vystúpenia k otázkam politického významu
<SPEAKER ID="043" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Vážený pán predseda, nepriaznivý vplyv celosvetovej finančnej krízy možno teraz pozorovať aj v medzinárodnom obchode. Je potrebné si uvedomiť, že miera rastu globálneho obchodu poklesla z 8,5 % v roku 2006 na 5,5 % v roku 2007 a v roku 2008 bola na úrovni len okolo 4 %. V rámci Svetovej obchodnej organizácie bol zavedený špeciálny mechanizmus na monitorovanie opatrení, ktoré boli a sú prijímané členskými štátmi organizácie na podporu zasiahnutých odvetví hospodárstva.
<P>
Vzhľadom na mimoriadnu dôležitosť zahraničného obchodu pre hospodárstvo, rast a zamestnanosť v Európskej únii je úlohou Komisie v rámci realizácie plánu hospodárskej obnovy okamžite prevziať vedúcu rolu v mnohostrannej iniciatíve na podporu obchodu. Jej úlohou je tiež zosúladiť akúkoľvek takúto iniciatívu s činnosťou skupiny Svetovej banky a ďalších mnohostranných rozvojových organizácií.
<SPEAKER ID="045" NAME="Ioan Mircea Paşcu" AFFILIATION="PSE">
Vážený pán predseda, medzinárodná, politická, vojenská, hospodárska a finančná architektúra je v dôsledku súčasnej krízy pod tlakom. EÚ je ústrednou súčasťou tejto architektúry. Zdalo sa, že je pre Európu jediným riešením, ako si zachovať svoje postavenie v bipolárnom svete. Úspešne sa rozširovala, aby na konci studenej vojny spojila náš kontinent, a teraz pred ňou stojí úloha chrániť predchádzajúce výdobytky a pokračovať v integrácii, keď sa raz vrátia lepšie časy.
<P>
Nie je to ľahká úloha, obzvlášť pre súčasné predsedníctvo, ale ani pre tie nasledujúce, ktoré budú musieť riešiť pokračujúcu inštitucionálnu slepú uličku v súvislosti s Lisabonskou zmluvou a prechod k novému Parlamentu a Komisii, pričom budú bojovať s protekcionistickými tendenciami, hrozbami renacionalizácie spoločných politík a potenciálnymi medzinárodnými krízami v našom susedstve.
<P>
EÚ sa teda nachádza v kľúčovom období. Buď to dokáže, alebo neuspeje. Náš úspech bude závisieť od úplného pochopenia faktu, že jedinou cestou, ako zvládnuť všetky tieto veľké úlohy a pokračovať v našej odysei vo svetových záležitostiach, je solidarita.
<SPEAKER ID="046" NAME="Magor Imre Csibi" AFFILIATION="ALDE">
(RO) Po parlamentných voľbách v Rumunsku sú politické strany zastupujúce opozíciu momentálne v ťažkej situácii. Strany, ktoré sú pri moci, sa v podstate snažia izolovať ich a dokonca ich vylúčiť z politického a administratívneho života na miestnej úrovni.
<P>
Výmena politických činiteľov miestnych samospráv z politických dôvodov počas súčasnej hospodárskej krízy zvýrazňuje nedostatok zodpovednosti zo strany vlády. Výsledkom toho je riziko, že sa spomalí tempo dokončovania projektov konkrétne zameraných na miestne komunity.
<P>
Demokratickú dôveryhodnosť súčasnej vlády možno spochybniť, pokiaľ ide o prípad dvoch členov miestnej mestskej rady v Braşove, Vasileho Brana a Iuliana Maru, ktorých zvolili miestni občania a ktorých funkcie stále neboli oficiálne potvrdené osem mesiacov po miestnych voľbách. Zvolenie Vasileho Brana bolo neodôvodnene anulované rozhodnutím miestnej rady, zatiaľ čo Iulian Mara nemohol zložiť prísahu, pretože rozhodnutie, ktoré ho potvrdilo vo funkcii, napadla inštitúcia prefekta pre okres Braşov v konaní pred správnym súdom.
<P>
Snaha zástupcov tých, ktorí sú pri moci, o uzurpovanie miestnych administratívnych funkcií bez rešpektovania vôle obyvateľov viedla k porušeniu zákona a obaja členovia miestnej samosprávy boli nahradení inými dvoma ľuďmi, ktorých si vybrala väčšina.
<P>
Myslím si, že súčasná vláda by si mala uvedomiť, že získanie väčšiny neznamená, že môže obchádzať zákon. Takéto zneužívanie moci sa musí zastaviť a musí sa presadiť právo. Hlasovanie obyvateľov nesmie byť anulované diktatúrou väčšiny.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Vážený pán predseda, minulý týždeň navštívila neoficiálna delegácia poslancov Európskeho parlamentu Palestínu a Izrael. Navštívili sme aj pásmo Gazy. To, čo sme tam videli, vo mne vyvolalo veľké rozhorčenie a silné pocity sympatie k okupovanému palestínskemu národu. S rozhorčením, ktoré pociťujem, sa stotožňujú aj agentúry OSN pôsobiace v tomto regióne.
<P>
Vážený pán predseda, vidím len jednu cestu z tejto situácie - veľmi rýchlo a bezpodmienečne by mal byť vytvorený palestínsky štát. V roku 1948 sa pri zakladaní svojho štátu židovský národ nepýtal Palestínčanov na ich súhlas. Dnes Izrael nesmie brániť vôli palestínskeho ľudu. Opakujem: tomuto utláčanému národu by mala byť poskytnutá bezpodmienečná a okamžitá pomoc, aby sa tento starý konflikt skončil.
<P>
Verím, že takéto opatrenia by posilnili mier na celom svete, ale predovšetkým by sme to mali urobiť jednoducho preto, že Palestínčania si zaslúžia svoj vlastný štát.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Vážený pán predseda, zdá sa, že návrhy, ktoré dala americká ministerka zahraničných vecí Izraelčanom počas svojej návštevy, zahŕňali aj zastavenie budovania a rozširovania osád na Západnom brehu Jordánu, otvorenie cestných uzáverov, zastavenie stavby múru a vyhosťovania Palestínčanov z východného Jeruzalema a, čo sa týka Gazy, umožnenie dovážania cementu a stavebných materiálov potrebných na obnovu tejto oblasti.
<P>
Sú to dobré návrhy, ale zdá sa, že zostávajú nevypočuté, pretože hoci Izraelčania nepovoľujú prevoz týchto materiálov do Gazy, sami nemajú žiaden problém s nezákonnou ťažbou troch štvrtín materiálov dodávaných izraelskému stavebnému priemyslu zo Západného brehu Jordánu. Nemilosrdne tým ničia životné prostredie, pričom zákonní majitelia pôdy z toho nemajú žiadne finančné výhody.
<P>
Je čas, aby Spojené štáty a Európska únia zabránili tomuto beztrestnému správaniu Izraela a pokročili od slov a návrhov ďalej.
<P>
(potlesk)
<SPEAKER ID="049" NAME="Hans-Peter Martin" AFFILIATION="NI">
(DE) Vážený pán predseda, rád by som upriamil pozornosť na niečo, čo vrhá obzvlášť zlé svetlo na tento Parlament - dôchodkový fond.
<P>
Podľa najnovších správ v časopise Stern bolo minimálne 76 nemeckých poslancov členmi tohto fondu. Týka sa to však len zoznamu združenia, nie fondu. Týmto vás ako predsedu Parlamentu vyzývam, pán Pöttering, aby ste administratíve dolnej komory nemeckého parlamentu zaslali úplný zoznam členov fondu, pretože podľa príslušných nariadení platných vo vašej krajine by v prípade, že by sa ukázalo, že sa uskutočnili zdvojené platby, automaticky vzniklo podozrenie na vážny podvod. Následne sa musí uskutočniť náležité vyšetrovanie a nemecké orgány majú právo dozvedieť sa to práve od vás.
<P>
Takisto máme všetci právo poznať deficit tohto fondu. Niečo sa tu utajuje a je tu riziko, že na konci volebného obdobia sa opäť raz použije mnoho miliónov na záchranu špekulantov na úkor daňových poplatníkov. To nesmieme dopustiť!
<SPEAKER ID="050" NAME="Predseda">
Predsedníctvo Parlamentu sa bude touto záležitosťou zaoberať náležitým spôsobom po právnej i politickej stránke - tým si môžete byť istý.
<SPEAKER ID="051" NAME="Tunne Kelam" AFFILIATION="PPE-DE">
Vážený pán predseda, v poslednej správe Medzinárodnej agentúry pre atómovú energiu sa uvádza, že Irán vyrobil dostatočné množstvo slabo obohateného uránu na výrobu atómovej bomby.
<P>
Najznepokojivejšia je rýchlosť iránskeho postupu. Podľa odhadov agentúry zvýšil Teherán počet odstrediviek na obohacovanie uránu 34-násobne za menej ako tri roky. V nasledujúcich piatich rokoch plánuje Irán k súčasnému počtu 5 600 odstrediviek pridať ďalších 45 000. To mu umožní vyrábať jadrové zbrane v priemyselnom rozsahu. Vzhľadom na rozvíjajúce sa raketové kapacity a vypustenie prvého iránskeho satelitu to tiež znamená, že Irán by mohol použiť navádzané atómové bomby.
<P>
Znamená to, že politika riešenia otázky Iránu len polovičatými sankciami a diplomaciou zlyhala. Teheránu len poskytla potrebný čas na dokončenie jadrového programu.
<P>
Je preto najvyšší čas zanechať politiku de facto založenú na ústupkoch a sústrediť sa na spoločnú odpoveď EÚ na možné jadrové vydieranie alebo ultimátum zo strany Iránu. Ak aj potom budú "obvyklé" vyjednávania našou jedinou možnosťou, bude to znamenať politickú porážku.
<SPEAKER ID="053" NAME="Hannes Swoboda" AFFILIATION="PSE">
(DE) Vážená pani predsedajúca, budeme sa zaoberať - nanešťastie však nie v rámci rozpravy - správou pani Kósáné Kovácsovej o problematike Rómov. Vzhľadom na súčasnú veľmi ťažkú situáciu by som rád využil túto príležitosť na zdôraznenie tohto problému. V Maďarsku došlo k viacerým incidentom, avšak problém sa netýka len tejto krajiny, kde sa opätovné zvýšenie počtu útokov na Rómov môže dať vysvetliť hospodárskou krízou a sociálnymi problémami. Toto je niečo obzvlášť trestuhodné. Viacerí Rómovia - vrátane rakúskych Rómov - ma oslovili a požiadali, aby som nastolil túto tému, pretože v rómskej komunite v Európe opäť vládne strach. Naliehavo žiadam aj Komisiu, aby veľmi dôkladne monitorovala situáciu a urobila všetko, čo je v jej silách, na zaistenie toho, aby Rómovia - a aj ostatné menšiny, tu však hovoríme konkrétne o Rómoch - opäť nemuseli žiť v Európe v strachu - v dnešnej dobe by to už tak byť nemalo.
<SPEAKER ID="054" NAME="Marco Cappato" AFFILIATION="ALDE">
(IT) Vážená pani predsedajúca, dámy a páni, v Taliansku vydal nezávislý regulačný orgán pre oblasť komunikácií svoje 43. uznesenie proti štátnej televízii za porušovanie práv talianskych občanov na informovanie o iniciatívach radikálov.
<P>
Od volieb pred desiatimi mesiacmi sa v Taliansku nevysielali žiadne volebné debaty - boli nezákonne zrušené. Dozorný výbor talianskeho parlamentu pre rádiové a televízne vysielanie sa nestretáva, čo je tiež v rozpore so zákonom. Tento problém sa netýka len pána Berlusconiho - ide o systém pravice, stredu a ľavice, ktorý porušuje občianske a politické práva talianskych občanov.
<P>
Pán Pannella a ja musíme zajtra odísť z práce a ponáhľať sa do Talianska, aby sme sa pokúsili vytvoriť formy nenásilného odporu proti tejto novej forme popierania demokracie. Všetkým členom Parlamentu pošleme správu s podrobným vysvetlením povahy tohto porušovania práv a so žiadosťou o vašu podporu a pomoc.
<SPEAKER ID="055" NAME="Bogusław Rogalski" AFFILIATION="UEN">
(PL) Vážená pani predsedajúca, opäť som nútený v tomto Parlamente prehovoriť na obranu práv národnostných menšín v Litve, ktoré sú bezohľadne porušované a pošľapávané litovskými úradmi a súdnym systémom.
<P>
V regióne okolo Vilniusu je viac ako 70 % obyvateľov poľskej národnosti. Až doteraz boli názvy ulíc a miest dvojjazyčné, tak ako je tomu v mnohých krajinách Európskej únie s národnostnými menšinami. Len nedávno Najvyšší správny súd v Litve rozhodol, že umiestnenie tabúľ s názvami ulíc v poľštine pri tabuliach s litovskými názvami je protizákonné, a nariadil ich odstránenie. Miestna samospráva vo Vilniuse vykonala toto rozhodnutie - poľské názvy ulíc v regióne, kde väčšina obyvateľov patrí k poľskej menšine, boli odstránené.
<P>
Toto je neprijateľné v krajine, ktorá je už päť rokov členom Európskej únie. Je to známkou extrémneho nacionalizmu, ukazuje to chýbajúci rešpekt voči právam národnostných menšín a je to porušením základných zásad, na ktorých stojí Európska únia.
<P>
Vyzývam litovské úrady, aby obnovili poľské názvy ulíc a miest v regiónoch, kde väčšina obyvateľov patrí k poľskej menšine.
<SPEAKER ID="056" NAME="Georgios Toussas" AFFILIATION="GUE/NGL">
(EL) Vážená pani predsedajúca, terorizmus proti pracovníkom s podporou represívnych štátnych mechanizmov je dnes štandardným prístupom na otrokárskych pracoviskách. Prepúšťajú sa tisíce pracovníkov a základné pracovné a sociálne práva pracovníkov sa okliešťujú, aby sa vtesnali do Prokrustovej postele.
<P>
Typickým je jeden príklad zo Spojeného kráľovstva, kde sa zistilo, že jedna súkromná spoločnosť zhromažďuje informácie o odborových zväzoch a sociálnych a politických aktivitách pracovníkov a predáva ich ďalším spoločnostiam. V Grécku boli pracovné spory týkajúce sa opätovného zamestnania prepustených pracovníkov označené za nezákonné.
<P>
Pracovníci sú zjavne odhodlaní brániť svoje práva a prijali za svoje slová 22-ročného pracovníka Nikosa Nikopoulosa, ktorý vo svojom otvorenom liste verejnému žalobcovi na Najvyššom odvolacom súde v Grécku okrem iného napísal:
<P>
"V tomto živote sú pre mňa niektoré veci, ktoré sa nedajú kúpiť ani predať. Svoju mzdu považujem za svoje neodcudziteľné právo, za svoje bohatstvo, ktoré vytváram a ktoré mi patrí. Moje nekompromisné odmietnutie nechať sa podplácať alebo terorizovať ma už po druhýkrát stálo prepustenie. Ja aj moja rodina sme dostali priame vyhrážky smrťou."
<P>
Toto vyhlásenie jednoznačne ilustruje vôľu pracovníkov a cestu, na ktorú sa vydali.
<P>
(Predsedajúca prerušila rečníka.)
<SPEAKER ID="057" NAME="Zsolt László Becsey" AFFILIATION="PPE-DE">
(HU) V uplynulých dňoch, čiastočne možno z dôvodu krízy, reagovala verejnosť v členských štátoch, ktoré vstúpili do EÚ počas posledných piatich rokov, so zvýšenou citlivosťou na akýkoľvek krok, ktorý by mohol spochybniť alebo zdiskreditovať rovnocenné postavenie a rovnaké štandardy ich členstva v Únii. Napríklad v mojom volebnom obvode sme sa dopočuli o obvineniach v švédskej televízii a neskôr aj na internete, že v dedine Harkakötöny sa šklbanie husí vykonáva spôsobom, ktorý predstavuje kruté zaobchádzanie so zvieratami, hoci v skutočnosti sa na uvedenom mieste husi už roky nechovajú. Som rád, že toto krivé obvinenie bolo stiahnuté. Nedávno sa vyskytli podobné hanlivé vyhlásenia na adresu chovateľov v mojej krajine v súvislosti s násilným vykrmovaním husí. Tieto vyhlásenia vyzývali na bojkot spracovateľov, čo spôsobilo hospodárske škody. Je zaujímavé, že žiadne takéto obvinenia neboli vznesené proti starým členským štátom. Tieto kroky sledujú hospodárske záujmy, ďalšiu, čisto politickú formu ohovárania však predstavujú vyhlásenia, ktoré tvrdia, že útoky proti rómskym obyvateľom v Maďarsku majú etnický základ, ako keby to boli fakty, pričom doteraz väčšinou nebolo možné dokázať, že takéto útoky sa naozaj odohrali. Žiadam Komisiu, aby takéto polemiky podrobne monitorovala a hlavne ich nerozširovala, pretože takéto vyhlásenia môžu tesne pred voľbami vážne zdiskreditovať prestíž Európskej únie v mojej krajine.
<SPEAKER ID="058" NAME="Thierry Cornillet" AFFILIATION="ALDE">
(FR) Vážená pani predsedajúca, ako stály spravodajca tohto Parlamentu pre humanitárnu činnosť som sa práve vrátil z Kivu v Konžskej demokratickej republike a dúfal som, že vám budem môcť odovzdať optimistickú správu o vyriešení situácie a návrate presídlených osôb do svojich domovov.
<P>
Nanešťastie, môj optimizmus utlmilo rozhodnutie prezidenta El Béchira v súvislosti s najväčšou humanitárnou krízou, tou v Dárfúre. Áno, je správne postaviť prezidenta El Béchira pred súd, pretože v podstate ide o boj proti beztrestnosti, a je správne zaistiť rešpektovanie medzinárodného humanitárneho práva.
<P>
Prezident El Béchir teraz ešte posilnil dôkazy proti sebe rozhodnutím, ktoré je nepremyslené z dvoch dôvodov: v prvom rade preto, že len pridáva na sťažnostiach, ktoré už voči nemu boli vznesené, a v druhom rade preto, že samo osebe by mohlo byť postavené pred Medzinárodný trestný súd, keďže dôsledky pre Dárfúr sú z humanitárneho hľadiska mimoriadne vážne.
<P>
Takže, svet nezabudne, samotné slová však budú mať len malý účinok, pani predsedajúca. Oceňujem, že si vymieňame názory, ale od slov už musíme prejsť k činom.
<SPEAKER ID="059" NAME="Ewa Tomaszewska" AFFILIATION="UEN">
(PL) Vážená pani predsedajúca, to, že občania EÚ musia migrovať, aby si našli prácu, že musia byť mobilní, pretože v mieste, kde žijú, nie je žiadna práca, a že s nezamestnanosťou prichádza chudoba, často znamená, že starostlivosť o deti je horšia a niekedy sú dokonca zanedbávané.
<P>
Hrozí, že postupujúca hospodárska kríza spôsobí vážny nárast miery nezamestnanosti. To môže viesť k zhoršeniu problému detí ulice. Takýmto deťom chýba vhodná strava a zdravotná starostlivosť, ich vzdelávanie je prerušené a niekedy prichádzajú do styku so zločinom. V čase demografického kolapsu to nie je len mrhaním príležitostí na vývin jednotlivých detí, ale predstavuje to aj sociálnu hrozbu pre nasledujúcu generáciu. Je nevyhnutné, aby sme sa týmto problémom zaoberali.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Včera bol Medzinárodný deň žien. Pripomenuli sme si ho v čase, kedy sa situácia žien, obzvlášť pracujúcich žien, výrazne zhoršuje, pretože aj naďalej trpia nerovnosťou a diskrimináciou.
<P>
Milióny žien a mladých dievčat musia v súčasnosti riešiť vážne zhoršenie svojich životných a pracovných podmienok, biedne dôchodky, prepúšťanie, nezamestnanosť, nestabilné a slabo platené zamestnanie a rozšírenú chudobu a sociálne vylúčenie. Tieto problémy majú mimoriadne vážny vplyv na pracovníčky, dôchodkyne a ženy s telesným postihnutím, ktorým sa odopiera právo mať práva v týchto kľúčových oblastiach, a tým aj právo na dôstojný život.
<P>
Chcela by som teda vyzvať, aby sa okrem blahoželania všetkým ženám v Európskej únii a vo svete prijali okamžité opatrenia a nové politiky, ktoré zaistia, aby ženy mohli využívať svoje práva ako plnohodnotní občania v zamestnaní, v rodinnom živote, v spoločnosti a v politike.
<P>
Musíme vytvoriť také podmienky, aby pracujúce ženy mali práva, ktoré im umožnia byť matkami a zároveň pracovať bez znevýhodnenia a dostávať spravodlivé mzdy a dôchodky, aby mohli žiť dôstojným životom.
<SPEAKER ID="061" NAME="Árpád Duka-Zólyomi" AFFILIATION="PPE-DE">
- (SK) Na poli rešpektovania práv národnostných menšín na Slovensku opäť niečo nie je v poriadku, a to zásluhou ministra školstva, predstaviteľa extrémne nacionalistickej vládnej strany.
<P>
V zmysle jeho rozhodnutia v školách s vyučovacím jazykom národnostných menšín sa môžu odteraz používať len tie učebnice dejepisu, ktoré sú doslovným prekladom slovenských. Sleduje tým, aby sa dejiny vyučovali podľa objednávky vlastnej strany, a nie v zmysle faktov.
<P>
Je to v rozpore s doterajšou praxou, ale aj s medzinárodne garantovanými právami menšín. V Únii má každá menšinová komunita prirodzené právo na osvojenie si svojich dejín. Pobúrenie maďarských pedagógov, ale aj celej komunity na Slovensku je oprávnené. Je neúnosné, aby extrémistická strana takým spôsobom neustále generovala napätie proti menšinám. Je nezodpovedné, aby počas svetovej hospodárskej krízy niekto pociťoval potrebu poburovania proti národnostným menšinám. Pohráva sa s ohňom, kto aj v takejto neistej situácii takto činí.
<SPEAKER ID="062" NAME="Olle Schmidt" AFFILIATION="ALDE">
(SV) Vážená pani predsedajúca, ja, ako aj mnohí ďalší sme znepokojení silnejúcim antisemitizmom v Európe. Cez víkend sa hral v mojom domovskom meste Malmö zápas tenisového turnaja Davis Cup medzi Švédskom a Izraelom. Nebol to obyčajný zápas. Hral sa bez divákov, pretože miestne politické vedenie malo pocit, že nemôže zaručiť bezpečnosť, čo mnohí z nás kritizovali. V súvislosti so zápasom sa uskutočnili demonštrácie, z ktorých jedna bola veľmi násilná. Je samozrejme legitímne kritizovať politiku štátu Izrael, ale táto kritika sa nesmie zmeniť na nenávisť voči Židom vo všeobecnosti, inými slovami na antisemitizmus.
<P>
Tí, čo prežili holokaust, nemajú potrebu počúvať, ako ľudia v Európe skandujú "vrahovia, vrahovia" počas zhromaždenia na vyjadrenie podpory štátu Izrael. V súvislosti s vojnou v Gaze došlo k viacerým útokom na majetky a obchody Židov, a to aj v mojom domovskom meste. Všetky demokratické sily musia mať v tejto záležitosti úplne jasno. Európa má strašnú históriu, ktorá sa už nikdy nesmie zopakovať.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Vážená pani predsedajúca, ako niekto, pre koho ideály, na ktorých je založená Európska únia, znamenajú viac ako len slogan, teším sa, že Európsky parlament sa stane miestom rozpravy týkajúcej sa 50. výročia tibetského povstania.
<P>
Zároveň som prekvapená a smutná zo skutočnosti, že dátum rozpravy bol stanovený na 12. marca. Tým, ktorí zabudli, by som chcela pripomenúť, že tibetské povstanie začalo 10. marca. V tento deň sa však Parlament bude zaoberať témami ako požiadavky typového schvaľovania na všeobecnú bezpečnosť motorových vozidiel a poplatky za ťažké nákladné vozidlá.
<P>
Sú to dôležité témy. Avšak ľudia a inštitúcie, ktorých sa týkajú požiadavky typového schvaľovania pre ťažké nákladné vozidlá, by sa neurazili, keby sa dátumy týchto rozpráv pozmenili. Možno je 10. marec výročím súvisiacim s touto témou, o ktorom neviem. Možno je to Svetový deň typového schvaľovania ťažkých nákladných vozidiel alebo Deň kontrolórov typového schvaľovania.
<P>
Parlament by sa ukázal vo veľmi zlom svetle, ak by sa ukázalo, že výber dátumu pre túto rozpravu pramení z úmyslu znížiť jej význam.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, návrh smernice Komisie o odstránení diskriminácie sa stretol s odporom mnohých európskych obyvateľov, ktorí sú teraz preto v ťažkej pozícii spochybňovania právoplatnosti tohto návrhu, ktorý sa dotýka ich práv na rozhodovanie o veciach, v ktorých Európska únia nemá kompetenciu, vo vlastnom štáte.
<P>
Blížia sa európske voľby, preto si myslím, že by sme nemali otvárať takéto otázky. Odstraňovanie symbolov, odstraňovanie práva na rozhodovanie o živote náleží každému štátu. V čase, kedy Európsky parlament odstraňuje štruktúry, prostredníctvom ktorých môžu poslanci voľne vyjadrovať svoje názory, ako napríklad skupiny zástupcov rôznych strán, nemôžeme hovoriť o odstraňovaní diskriminácie.
<SPEAKER ID="065" NAME="Chris Davies" AFFILIATION="ALDE">
Vážená pani predsedajúca, pred mesiacom sme vy a ja druhýkrát v tomto roku navštívili Gazu. V našich stopách išli aj ďalší - bol tam Javier Solana, konečne sa tam dostal Tony Blair a bol tam aj predseda Parlamentu, aby na vlastné oči videl podmienky, v ktorých teraz Palestínčania žijú.
<P>
Tento Parlament žiadal o zrušenie hospodárskej blokády, tá však do veľmi veľkej miery stále pokračuje. Týždeň čo týždeň Izraelčania pokračujú v kolektívnom trestaní palestínskeho ľudu. Naše slová sú v poriadku, majú však len malú hodnotu, ak Izrael odmieta počúvať. Vážená pani podpredsedníčka, prosím vás, aby ste požiadali pána predsedu, aby zvolal stretnutie predstaviteľov jednotlivých skupín a aby jeho kabinet zvážil, ako možno naše slová premeniť na skutky. Od svojich voličov stále počúvam jednu otázku: "S Izraelom máte dohodu o pridružení. Ako je možné, že my jednostranne tento vzťah udržiavame, kým druhá strana ignoruje naše záujmy a našimi slovami takto pohŕda?"
<SPEAKER ID="066" NAME="Predsedajúca">
Ďakujem, pán Davies, vašu žiadosť posuniem ďalej.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Európske hodnoty sú pre vzdelávací systém v Rumunsku mimoriadne dôležité. Volebné prejavy našich kolegov poslancov Lászla Tőkésa, Csabu Sógora a Iuliusa Winklera niekedy strácajú kontakt s realitou.
<P>
Rumunsko ponúka etnickým menšinám rozsiahle možnosti vyučovania v ich materinskom jazyku. Chcel by som zdôrazniť dôležitú úlohu, ktorú zohráva štátna univerzita Babeş-Bolyai v meste Cluj-Napoca v poskytovaní vzdelávania v maďarskom jazyku. Multikultúrny organizačný systém zavedený chartou univerzity Babeş-Bolyai v roku 1995 zabezpečuje úplné, nezávislé vyučovanie v rumunčine, maďarčine a nemčine, ako aj židovské štúdiá, a to na každom stupni akademickej kvalifikácie.
<P>
Na univerzite Babeş-Bolyai je vyvesených mnoho tabúľ a nápisov v maďarčine i nemčine. Sedemnásť fakúlt v súčasnosti ponúka študijné programy v rumunčine a maďarčine a jedenásť fakúlt ponúka kurzy v rumunčine a nemčine. Sú tam aj dve fakulty, Fakulta reformovanej teológie a Fakulta rímskokatolíckej teológie, na ktorých sa študijné programy vyučujú výlučne v maďarčine.
<SPEAKER ID="068" NAME="Jelko Kacin" AFFILIATION="ALDE">
(SL) Nadšene vítam dnešné rozhodnutie chorvátskej vlády reagovať v princípe pozitívne na iniciatívu Európskej komisie byť sprostredkovateľom medzi Slovinskom a Chorvátskom. Nanešťastie, pozitívna reakcia obsahuje aj zbytočný dodatok, podmienku, ktorá výrazne znižuje možnosť sprostredkovania.
<P>
Je však dôležité, aby sme sa spoločne snažili o vytvorenie podmienok, ktoré umožnia začatie sprostredkovania čo najskôr, čo upokojí politickú klímu v oboch krajinách a umožní uskutočnenie dialógu o lepších pravidlách. Musíme aj naďalej podporovať proces rozširovania Európskej únie, a preto potrebujeme Lisabonskú zmluvu. Čas je kľúčový a preto dúfam, že rámcová dohoda o sprostredkovaní bude vypracovaná rýchlo.
<SPEAKER ID="069" NAME="Jim Higgins" AFFILIATION="PPE-DE">
(GA) Vážená pani predsedajúca, poľnohospodári produkujúci mliečne výrobky sú vo veľmi ťažkej situácii. Cena jedného litra mlieka klesla na hodnotu od 22 do 24 centov a na celom svete došlo k náhlemu prepadu dopytu po mliečnych výrobkoch, hlavne v Ázii a v Číne v dôsledku melamínového škandálu. V Írsku je približne dvadsaťtisíc poľnohospodárov produkujúcich mliečne výrobky a tridsaťtisíc ľudí priamo zamestnaných v tomto odvetví. V samotných Spojených štátoch došlo k nárastu produkcie o 3 % a produkcia stúpla aj v Brazílii. Ďalším problémom je výmenný kurz medzi eurom a librou šterlingov. Je jednoznačné, že poľnohospodárom sa musí poskytnúť krátkodobá pomoc, aby prežili. Jedna vec, ktorá by sa mala urobiť, je zavedenie intervenčnej schémy, čo už prinieslo veľký úspech aj v minulosti.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Ďakujem, vážená pani predsedajúca. Medzinárodný deň žien je pre nás príležitosťou zhodnotiť našu politiku rodovej rovnosti. Mnohí ľudia sú presvedčení, že táto politika je určená len pre ženy, ktoré sa snažia dosiahnuť rovnaké príležitosti ako muži, pokiaľ ide o zamestnanosť, plat a voľný čas.
<P>
Takéto ciele sú v čase hospodárskej krízy rovnako dôležité, ale politika rovnosti by sa mala zamerať aj na mužov. Kríza má vplyv na trh práce. Očakáva sa, že veľa z nich stratí svoje miesta, práve z dôvodu ich vyššieho platu a znižovania aktivít vo finančnom sektore s vysokým podielom ľudskej práce. Stále rastie pravdepodobnosť, že muži sa budú viac zapájať do rodinného života, keďže nastáva prielom medzi tradičnými spoločenskými rolami. Potrebujeme odpovedať na otázky, do akej miery sú na to pripravení a či im sociálne úpravy môžu takúto zmenu uľahčiť.
<P>
Medzi členskými štátmi, regiónmi a spoločenstvami sa možné riešenia rôznia. Preto vyzývam, aby sa aktualizovali vnútroštátne plány pre rovnosť a aby sa vytvorili flexibilné pravidlá, ktoré rovnakou mierou uspokojujú potreby mužov aj žien.
<SPEAKER ID="071" NAME="Iosif Matula" AFFILIATION="PPE-DE">
(RO) Podľa štatistík vedie štvrtina detí v Európskej únii sedavý spôsob života a má nezdravé stravovacie návyky. To má za následok zvýšené riziko nielen vysokého tlaku a cukrovky, ale takisto aj ďalších ochorení.
<P>
V roku 2007 Európsky parlament prijal správu o úlohe športu pri vzdelávaní. Vďaka nej sa povinne zaviedli minimálne tri hodiny športu týždenne ako súčasť vzdelávacích programov. Sme presvedčení, že telesná výchova pripravuje deti na zdravý životný štýl, vďaka tomu, že im odovzdáva dôležité sociálne hodnoty, ako sú sebadisciplína, solidarita, tímový duch a čestné konanie.
<P>
Práve preto vyzývam Európsky parlament, aby ešte užšie monitoroval transpozíciu do vnútroštátnych právnych predpisov a súlad s povinnou požiadavkou minimálne troch hodín telesnej výchovy týždenne v školách, ako aj zvyšovanie počtu športových hál a zlepšovanie ich základného vybavenia.
<SPEAKER ID="072" NAME="Marco Pannella" AFFILIATION="ALDE">
(IT) Vážená pani predsedajúca, vážené dámy a páni, v knihe od Alberta Camusa pred morom neúspešne varoval potkan, ktorý prišiel a skapal. My nechceme byť ako zbytočné potkany, ktoré varujú pred protidemokratickým, násilným, protieurópskym morom, ktorý spôsobuje v Ríme, Bruseli, Jeruzaleme a Paríži nové katastrofy.
<P>
Pán Cappato už vysvetlil, že zajtra nemôžeme prísť, keďže sa zapájame do boja aktivistov európskeho a demokratického odporu v našej krajine. Európsky parlament oslavuje svoje tridsiate narodeniny. Ak sa pozrieme 30 rokov dozadu, máme dôvod znepokojovať sa. Bojujeme, no nezarmucuje nás to.
<SPEAKER ID="073" NAME="Zita Pleštinská" AFFILIATION="PPE-DE">
- (SK) Vo svojom vystúpení chcem upriamiť pozornosť Európskeho parlamentu na 15. marec, ktorý bol z iniciatívy organizácie Consumer International vyhlásený za Medzinárodný deň spotrebiteľských práv. Práve tento deň je vynikajúcou príležitosťou cez politiku súvisiacu s ochranou spotrebiteľa priblížiť Európsku úniu jej občanom.
<P>
Ako členka Výboru pre vnútorný trh a ochranu spotrebiteľa som intenzívne spolupracovala na tejto problematike. Teší ma veľký záujem mladých ľudí, ktorí sa aktívne zapájajú do rôznych spotrebiteľských aktivít. Napríklad do medzinárodnej súťaže mladých spotrebiteľov Spotreba pre život, ktorú organizuje Asociácia spotrebiteľských subjektov Slovenska, sa každoročne zapája viac a viac mladých spotrebiteľov, ktorí zaujímavo hovoria o svojich prvých skúsenostiach s výberom a spotrebiteľskými rozhodnutiami.
<P>
Chcela by som povzbudiť vlády členských štátov EÚ, aby posilňovali a podporovali spotrebiteľské organizácie. Iba silné, reprezentatívne a efektívne mimovládne organizácie dokážu zvyšovať vedomie spotrebiteľov o ich právach.
<SPEAKER ID="074" NAME="Marian Harkin" AFFILIATION="ALDE">
Vážená pani predsedajúca, ja by som chcela takisto pridať svoj hlas k odsúdeniu vražedných, brutálnych a zbabelých útokov na kasárne britskej armády v Severnom Írsku a chcela by som vyjadriť úprimnú sústrasť rodinám tých, ktorí boli zranení alebo zabití.
<P>
Dnes večer chcem upozorniť konkrétne na to, že v stredu večer Komisia vydá vyhlásenie o Zelenej knihe o pracovnej sile v európskom zdravotníctve. Podľa zelenej knihy kľúčom k udržaniu dostatočnej pracovnej sily je vzdelať, prijať a udržať v zamestnaní mladých lekárov.
<P>
A predsa máme v Írsku veľmi odlišnú situáciu, a to 16,5 % zníženie vysokoškolských ošetrovateľských miest. V mojom regióne, na vysokej škole St Angela's College, máme 25 % zníženie vo všeobecnom ošetrovateľstve a 40 % v ošetrovateľstve mentálne postihnutých.
<P>
Komisia musí tlačiť na členské štáty, aby zabezpečila, že každá krajina bude zodpovedná za vyškolenie svojich vlastných zdravotníckych pracovníkov, a aby zabezpečila existenciu etickej požiadavky, podľa ktorej sa nebudeme snažiť zamestnávať zdravotníckych pracovníkov z rozvojových krajín, a tak poškodzovať ich už teraz zraniteľné systémy zdravotníctva.
<SPEAKER ID="075" NAME="Csaba Sógor" AFFILIATION="PPE-DE">
(HU) Už niekoľkokrát som hovoril v mene tradičných národnostných menšín. Niekoľko mojich kolegov ma obvinilo z nacionalizmu. Je zvláštne, že väčšina sa často snaží zamaskovať svoj strach a postoj zameraný proti menšinám obvineniami z nacionalizmu alebo nenávistnými prejavmi proti menšinám. Dúfam, že mojim kolegom nebude vadiť, ak sa teraz ozvem v mene náboženskej menšiny. Rumunská gréckokatolícka cirkev bola počas komunistickej éry zakázaná. Po roku 1990 sa zreorganizovala a podobne ako iné historické cirkvi sa dodnes snaží znovu získať svoj skonfiškovaný nehnuteľný majetok. V Rumunsku sa práve navrhuje zákon, ktorý, ak bude prijatý, odoberie tejto cirkvi nehnuteľný majetok, ktorý je v súčasnosti v procese prinavrátenia. Rád by som upriamil pozornosť vďaka tomuto mikrofónu na prekrútený charakter tejto situácie, na spôsob, akým sa šliape na právo a na tento maskovaný pokus zoštátnenia. Je neprijateľné, aby štát škodlivo zasahoval do života cirkvi.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Ďakujem, vážená pani predsedajúca. Rád by som prediskutoval otázku, ktorá je príčinou hlbokého znepokojenia. Za posledné dva týždne sme si vypočuli správy z Macedónskej republiky, v ktorej niektoré cirkevné orgány vyjadrili želanie exhumovať telá bulharských vojakov, ktorí zomreli na území tejto krajiny počas všetkých vojen 20. storočia. Bulharská široká verejnosť a som si istý, že to isté platí aj o väčšine európskej širokej verejnosti, vníma takéto výzvy ako absolútne neprijateľné. Nikto nemá právo zneucťovať pamiatku tých, ktorí trpeli vo vojnách. Musíme im vzdať úctu a rešpekt, zachovávať základný európsky princíp uctievania si mŕtvych a dodržiavať existujúce tradície tolerancie.
<P>
Vyzývam Európsky parlament, aby upriamil pozornosť orgánov Macedónskej republiky na skutočnosť, že vláda musí odpovedať na takéto výzvy. Vypočujme si jasné, kategorické uistenia, že nikto v Macedónsku takého vyhrážky neuskutoční. Bolo by to porušenie základných kultúrnych a vnútroštátnych dohovorov akejkoľvek civilizovanej krajiny.
<SPEAKER ID="077" NAME="Bruno Gollnisch" AFFILIATION="NI">
(FR) Vážená pani predsedajúca, práve som sa dozvedel o neuveriteľnom treste vo výške šiestich rokov väzenia pre dvoch nemeckých právnikov, Horsta Mahlera a Sylvie Stolzovej.
<P>
Tento strašný verdikt je podnietený skutočnosťou, že títo dvaja vyjadrujú názory, ktoré sa odlišujú od oficiálnej verzie skutočnosti a závažnosti histórie koncentračných táborov počas druhej svetovej vojny.
<P>
Nech už je ich názor akýkoľvek, je mimoriadne závažné, že sa dnes v Európskej únii občanom, ale aj právnikom udeľuje takýto trest za spochybňovanie historickej skutočnosti.
<P>
Zdá sa, že v súčasnom takzvanom demokratickom Nemecku stále existujú sudcovia, ktorí umlčujú slobodu vyjadrovania s rovnakým zápalom ako sudcovia v národnosocialistickom alebo komunistickom Nemecku.
<P>
Takéto prípady sa nanešťastie stávajú aj v ostatných štátoch Únie vrátane Francúzska. Je to neúnosné a veľmi závažné.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Vážená pani predsedajúca, dnes nechcem položiť otázku politického charakteru. Nedávno ma kontaktoval jeden z mojich voličov, zanietený stúpenec štandardizácie, v súvislosti so záležitosťou štandardizovania prípojok na nabíjačky mobilných telefónov.
<P>
Táto záležitosť sa zdá nepodstatná. Som presvedčený, že ak by sa zaviedli nariadenia v tejto oblasti, prijali by ich všetci vlastníci mobilných telefónov. Z technického hľadiska je táto záležitosť veľmi jednoduchá. Takéto riešenia boli úspešné napríklad v prípade noriem pre kompaktné disky, ktoré sa dajú použiť do všetkých počítačov. Možno stojí za to preskúmať takéto menej dôležité záležitosti s cieľom pomôcť našim občanom. Očakávajú to od nás.
<SPEAKER ID="079" NAME="Predsedajúca">
Rozprava sa skončila.
