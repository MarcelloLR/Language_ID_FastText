<CHAPTER ID="006">
Medzinárodné účtovné normy (IFRS) a riadenie Rady pre medzinárodné účtovné normy (IASB) (rozprava) 
<SPEAKER ID="044" NAME="Predsedajúca">
. - Ďalším bodom je správa pána Alexandra Radwana v mene Výboru pre hospodárske a menové veci o medzinárodných účtovných normách (IFRS) a riadení Rady pre medzinárodné účtovné normy (IASB).
<SPEAKER ID="045" NAME="Alexander Radwan">
spravodajca. - (DE) Vážená pani predsedajúca, predmet správy, ktorú máme pred sebou vyzerá na prvý pohľad veľmi technicky. Týka sa takzvaných účtovných noriem najmä pre malé a stredné podniky v Európskej únii a vo svete. Veľmi pravdepodobne môže predstavovať práve takú problematiku, o ktorej sa diskutuje v Európskom parlamente v súčasnosti, a ktorá začne ovplyvňovať hospodárstvo a bežných ľudí až o niekoľko rokov. V tejto fáze sa začnú vynárať pochybnosti týkajúce sa toho, že sa nevie, odkiaľ sa tieto normy vzali a kto je za ne zodpovedný. Ľudia nebudú chápať ani to, prečo je potrebné dodržiavať ich.
<P>
Cieľom je dosiahnuť jeden súbor celosvetovo platných účtovných noriem, najmä pre akciové spoločnosti. Tento cieľ má našu podporu. Argumentom v prospech tohto kroku je, že potrebujeme "vysokokvalitné normy" a tento Parlament sám seba považuje za jediné fórum, ktoré má právo ich stanoviť. V tomto období, takom nepokojnom pre finančné trhy, je však ohromujúce počúvať ľudí, ktorí sa v minulosti bili za zásadu "reálnej hodnoty", ako ju teraz spochybňujú a pýtajú sa, či má prístup "trh - trh" ešte stále význam, keďže už nemáme trh. Tí, ktorí vypustili džina z fľaše, sú presne tí istí, ktorí sa dnes pýtajú, či ideme správnou cestou.
<P>
Jediní, ktorí sú za tieto normy zodpovední, sú ľudia, ktorí sedia v kanceláriách istej súkromnej organizácie v Londýne, a ktorí sú pri zostavovaní svojich noriem nepochybne motivovaní túžbou udržať si prácu. Vo svojej správe, o ktorej dnes máme hlasovať, sa preto nezaoberám len vplyvom na malé a stredné podniky, ale aj zásadnou otázkou, kto pre koho pripravuje pravidlá a kto dozerá na ich dodržiavanie.
<P>
Prvou otázkou je riadenie: do akej miery je táto organizácia transparentná? Alebo inak povedané, nakoľko transparentné je jej financovanie? Určite ide aj o isté skryté záujmy. Členovia tohto výboru, ktorí požadujú transparentnosť a ktorí sa vždy snažia vykresliť ako transparentný aj trh, by mali prejaviť aspoň minimálne úsilie v súvislosti s dodržiavaním požiadaviek transparentnosti, ktoré pre trh stanovujú. Doteraz som nadobudol dojem, že táto organizácia bojuje proti akejkoľvek forme transparentnosti všetkými dostupnými zbraňami.
<P>
Kto rozhoduje o financovaní a o výbere personálu na jednotlivé pracovné miesta? Z akého dôvodu ich dostali určití jednotlivci? Ide o regionálnu rovnováhu? Ide o rovnováhu medzi jednotlivými odvetviami? Súčasný projekt sa zameriava na normy IFRS pre malé a stredné podniky, preto je primerané zaujímať sa, kto tieto podniky zastupuje. Kto má vedomosti o malých a stredných podnikoch? A ďalšia vec: z akého dôvodu sú normy IFRS pre malé a stredné podniky na programe dňa práve teraz? Kto za tým stojí?
<P>
Pána komisára McCreevyho a Sira Davida Tweedieho sme sa na dôvod týchto našich aktivít pýtali počas predošlých rokov už mnohokrát. Po niekoľkých rokoch dnes vieme, prečo diskutujeme o normách IFRS pre malé a stredné podniky v Európe. Z dôvodu požiadaviek južnej Afriky a Brazílie. Aká úžasná odpoveď! Veľmi dobre vieme, že nejde o Južnú Afriku a Brazíliu, ale skôr o európsky trh, ktorý v prípade, že sa od malých a stredných podnikov bude vyžadovať používanie týchto noriem, zarobí veľké množstvo peňazí. V otázke riadenia teda ide o uvedené problémy a niekoľko úvodných pozitívnych krokov sa už vykonalo.
<P>
Lenže všetky orgány, ktoré sa majú v budúcnosti zriadiť, budú hodnotené podľa toho, či aj ľudia, ktorí patria k tejto dozornej organizácii a musia odpovedať na otázky, ktoré sa jej týkajú na politickej úrovni, a môžu to byť aj členovia Komisie, budú mať moc ovplyvňovať vývoj. Nestačí im byť len informovaný o návrhoch.
<P>
Jedným z našich cieľov je zbližovanie. Musíme si však dať pozor, aby sa výklad zbližovania nevzdialil z dosahu Európy, a aby sa nenahradil výkladom americkej Komisie pre cenné papiere a burzu (SEC). V Európe sme dnes v dostatočnej miere oboznámení so spôsobom, ktorým je riadená burza USA. Nemali by sme byť až natoľko naivní, aby sme riadenie prenechali Američanom. Chceme to, o čo sme už žiadali: také normy IFRS, akým Európa rozumie, a nie také, aké nám diktuje táto rada.
<P>
V našom prípade ide o malé a stredné podniky a ja musím bez toho, aby som si bral pred ústa servítku poznamenať, že otázky, ktoré dnes prerokúvame, sú príliš komplikované a príliš zložité. Rád by som varoval aj pred dobrovoľným prístupom. Dnes mám na sebe bavorský národný kroj a zišiel mi na um výstižný starý bavorský výraz. Je to výraz "hinterfotzig"' a znamená niečo ako "cez zadné vrátka, potajomky". Veľmi dobre vieme, že napriek všetkým odmietaniam a súhlasom sa normy IFRS pre malé a stredné podniky zavedú na európsky trh cez zadné vrátka, prostredníctvom niekoľkých členských štátov. A potom budeme počuť tie isté hlasy ako žiadajú jeden súbor noriem a budú pretláčať na trh svoje normy, normy, ktoré sú príliš komplikované, nikto im nerozumie a nikto ich nechce, len preto, že vznikne trhová príležitosť. Máme pred sebou prípad, keď sa menšina snaží presadiť svoju vôľu na globálnej úrovni, a to je neprípustné!
<SPEAKER ID="046" NAME="Charlie McCreevy">
člen Komisie. - Vážená pani predsedajúca, rád by som poďakoval Výboru pre hospodárske a menové veci, a najmä spravodajcovi, pánovi Radwanovi, za jeho dôležitú prácu, výsledkom ktorej je táto komplexná správa.
<P>
Vyplývajú z nej dôležité otázky, ktoré sa týkajú rozvoja európskych a vlastne aj celosvetových kapitálových trhov. Vo svojom krátkom vystúpení sa nemôžem zaoberať všetkými otázkami, ktoré sa riešia v správe. Dovoľte mi preto zamerať sa na tri z nich. Prvou je otázka riadenia, druhou otázka toho, čo môže EÚ Rade pre medzinárodné účtovné štandardy, IASB, ponúknuť a treťou projekt vypracovania účtovnej normy pre malé a stredné podniky.
<P>
Čo sa týka riadenia rady IASB, vo vašej správe je zdôraznená skutočnosť, že naším spoločným cieľom je vypracovať vysokokvalitné celosvetové účtovné normy. Rozhodnutie EÚ požadovať od kótovaných spoločností používanie medzinárodných účtovných noriem bolo významným a prezieravým krokom smerom k dosiahnutiu tohto cieľa. Jeden súbor celosvetovo platných účtovných noriem by našim podnikom, kapitálovým trhom a nášmu hospodárstvu priniesol značné výhody.
<P>
Musíme sa neustále snažiť o zabezpečenie toho, aby medzinárodné účtovné normy zodpovedali meniacej sa hospodárskej situácii, a aby vyváženým spôsobom zohľadňovali záujmy všetkých zúčastnených strán. Na zabezpečenie plynulého spĺňania uvedených podmienok je potrebné v prvom rade zabezpečiť pokrok v troch oblastiach.
<P>
Po prvé je potrebné posilniť zodpovednosť Nadácie výboru pre medzinárodné účtovné štandardy (IASCF), predovšetkým vo vzťahu k verejným orgánom. Verejné orgány by mali zohrávať aktívnu úlohu pri výbere a vymenovaní správcov. V tejto súvislosti je návrh, ktorý som spolu so svojimi kolegami z amerického úradu SEC, japonského FSA a Medzinárodnej organizácie pre bezpečný obchod podal v novembri minulého roka, v súlade so prístupom, ktorý obhajuje vaša správa.
<P>
Po druhé je potrebné zaoberať sa tým, ako by sa dal zlepšiť proces zostavovania programu rady IASB. Otvorenejší a transparentnejší musí byť konkrétne proces stanovenia priorít.
<P>
Po tretie rada IASB by mala zlepšiť svoje postupy, najmä formou zabezpečenia úplného hodnotenia vplyvu noriem ešte predtým, ako sa prijmú.
<P>
Vaša správa obsahuje konštruktívne návrhy týkajúce sa uvedených a iných, s nimi súvisiacich otázok. Nadchádzajúca revízia stanov nadácie IASCF je príležitosťou na realizáciu potrebných reforiem. Výbor ich uskutoční na základe konzultácie s týmto Parlamentom, členskými štátmi a našimi medzinárodnými partnermi.
<P>
Ďalej sa pozrime na to, čo môže EÚ ponúknuť rade IASB. Vo svojej správe predkladáte argumenty na posilnenie schopnosti EÚ s cieľom vyjadrovať svoje názory na problematiku účtovníctva na medzinárodnej úrovni. Súhlasím. Mali by sme hľadať najmä spôsoby, ktoré by zaručili, aby mohli byť názory zúčastnených európskych strán, týkajúce sa najmä proaktívneho prístupu k procesu zostavovania programu rady IASB, predkladané rade IASB včas a ucelene.
<P>
Tento proces pokladám skôr za evolučný ako za revolučný. Mali by sme vychádzať z Európskej poradnej skupiny pre finančné výkazníctvo a som ochotný presadiť tento krok ako naliehavý vrátane možnosti použiť na podporu uvedenej štruktúry finančné prostriedky z rozpočtu Spoločenstva.
<P>
Musím však zreteľne a jednoznačne varovať. Spomínaná štruktúra sa za žiadnych okolností nestane zárodkom európskeho tvorcu noriem a nemôže byť reč ani o vytvorení európskych výkladov medzinárodných účtovných noriem. Európa musí ostať a ostane súčasťou hnutia za vytvorenie jedného súboru celosvetovo platných účtovných noriem. Akékoľvek iné rozhodnutie by malo negatívny vplyv na medzinárodnú konkurencieschopnosť našich podnikov a nášho kapitálového trhu.
<P>
Teraz sa vyjadrím k projektu rady IASB, ktorý sa týka vypracovania účtovnej normy pre malé a stredné podniky. Začnem tým, že Komisia v súčasnom období nedisponuje právnym základom na schválenie tejto normy. Okrem toho sme sa nikdy nezaviazali prevziať akúkoľvek normu z dielne rady IASB. Tento krok by sme urobili len v prípade, ak by sme si boli skutočne istí, že rada IASB zostaví normu zohľadňujúcu záujmy európskych užívateľov.
<P>
Rada IASB svoj projekt ešte neukončila. Názory Komisie sú však v tejto fáze zrejmé. Predbežná správa, ktorú vydala rada IASB, je stále príliš zložitá na to, aby európskym malým a stredným podnikom, a najmä menším z nich, poskytla vyhovujúci účtovný rámec. Musíme sa zamerať na zjednodušenie regulačného prostredia pre malé a stredné podniky vrátane oblasti účtovníctva.
<SPEAKER ID="047" NAME="Klaus-Heiner Lehne">
spravodajca Výboru pre právne veci požiadaného o stanovisko. - (DE) Vážená pani predsedajúca, dámy a páni, systém medzinárodných štandardov finančného výkazníctva (IAS) má zmysel pre veľké kótované spoločnosti, ktoré fungujú v celosvetovom meradle. Z uvedeného dôvodu sme sa počas minulého volebného obdobia Parlamentu na návrh Výboru pre právne veci rozhodli prijať nariadenie o medzinárodných štandardoch finančného výkazníctva.
<P>
Konečným cieľom bolo, ako uviedol pán Alexander Radwan, skutočne dosiahnuť zblíženie aspoň s USA a v prípade možnosti aj so zvyškom sveta. Tento systém nemá zmysel v prípade malých a stredných podnikov, keďže tieto spravidla nepotrebujú vstupovať na medzinárodné finančné trhy, na Wall Street a iné. Z uvedeného dôvodu je potreba vypracovať IFRS pre malé a stredné podniky veľmi diskutabilná.
<P>
Navyše, a myslím si, že v tomto prípade má pán komisár McCreevy úplnú pravdu, súčasný návrh nie je ničím iným než zredukovanou verziou, v každom ohľade veľmi zložitých medzinárodných noriem, ktoré vonkoncom nevyhovujú štruktúre malých a stredných podnikov v Európe. Sú nevhodné najmä pre rodinné podniky, ktoré vedie už niekoľko generácií vlastníkov; ktoré už odpísali svoj majetok, a v prípade ktorých by uplatňovanie pravidiel reálnej hodnoty jednoducho podporovalo chamtivosť a v konečnom dôsledku by mohlo ohroziť šancu podnikov prežiť.
<P>
Na druhej strane však musíme byť realistickí. Otázka štandardov finančného výkazníctva pre malé a stredné podniky v Európe sa v konečnom dôsledku nevyhne istému tlaku na harmonizáciu. Žiadame porovnateľnosť, aspoň v prípade jednotného trhu. Preto som presvedčený o dôležitosti vážnej úvahy nad vytvorením európskych alternatív k návrhom z Londýna s cieľom dosiahnuť vyššiu mieru štandardizácie aj v tejto oblasti. Musí však ísť o takú štandardizáciu, ktorá je rozumná a vhodná pre malé a stredné podniky, a ktorá vedie skôr k dlhodobému než ku krátkodobému oceneniu.
<P>
K orgánom IAS mám ešte jednu poznámku. V tejto súvislosti máme skutočný problém, ktorý načrtol Alexander Radwan. Možno existuje istá geografická rovnováha, nemožno však hovoriť o rovnováhe z hľadiska hospodárskeho významu. Európa predstavuje zďaleka najrozsiahlejšie zoskupenie, najväčšiu oblasť, na ktorú sa pravidlá IAS vzťahujú. Preto musí mať naše slovo primeranú váhu. Nemôžeme sa jednoducho porovnávať napríklad s takou Austráliou. Slovo Austrálie má rovnakú váhu ako slovo niektorej stredne veľkej krajiny EÚ, alebo, presnejšie povedané, veľkého regiónu, ako napríklad Severné Porýnie - Vestfálsko. Z uvedeného hľadiska je zlepšenie rovnováhy potrebné.
<SPEAKER ID="048" NAME="Cornelis Visser">
v mene skupiny PPE-DE. - (NL) Vážená pani predsedajúca, v prvom rade by som rád vyjadril pánovi Radwanovi uznanie za starostlivo pripravenú správu. Diskutovalo sa o nej do poslednej chvíle. Jej konečná verzia je jasne formulovaná, občas však kritická. Pán spravodajca je presvedčený o tom, že je potrebné zlepšiť demokratickú zodpovednosť rady IASB a ja som rád, že IASB sa touto kritikou zaoberá.
<P>
Predseda správnej rady pán Gerrit Zalm nedávno v Európskom parlamente naznačil, že je otvorený pripomienkam a pripravený predkladať návrhy na prispôsobenie štruktúry. Rada IASB pripravuje normy IFRS pre malé a stredné podniky. Súhlasím s pánom spravodajcom v tom, že normy IFRS sú pre malé a stredné podniky príliš zložité a príliš drahé. Som presvedčený aj o tom, že nabádanie na dobrovoľné používanie noriem IFRS malými a strednými podnikmi by so sebou nieslo riziko ich zavedenia potajomky. Podľa mňa je potrebné rozlišovať podľa veľkosti podnikov. Pre nadnárodné spoločnosti, banky a poisťovne, ktoré fungujú celosvetovo, je zostavovanie ročných účtovných uzávierok podľa rovnakej normy vhodné. Malé a stredné podniky v Európe by však mali mať vlastnú normu.
<P>
Rada IASB toho z hľadiska medzinárodne kótovaných spoločností a účtovných noriem pre ne dosiahla veľa. Ak teraz malé a stredné podniky tvrdia, že náklady je možné rovnako dobre zvládnuť aj s použitím viacerých noriem, nemôžeme im zhora vnucovať jedinú. Dôležité by malo byť aj zváženie záujmov investorov a transparentnosti. Cieľom tejto politiky je uľahčiť, zaručiť účinné, transparentné a úsporné informovanie o výkonnosti podnikov. Myslím, že osvedčené výhody noriem IFRS môžu byť prospešnými aj pre európske akciové trhy, pravdaže, ak Američania vymenia svoj systém zásad GAAP za normy IFRS. V tomto prípade by bola porovnateľnosť veľmi prospešná pre medzinárodných investorov i všetky zúčastnené strany. Preto si myšlienka, ktorá je podstatou noriem IFRS, vyžaduje podporu Európskeho parlamentu.
<SPEAKER ID="049" NAME="Pervenche Berès">
v mene skupiny PSE. - (FR) Ďakujem vám, pán komisár, že sa vám podarilo prísť do Štrasburgu. Ďakujem aj vám, pán spravodajca v bavorskom kroji. Myslím, že naša spolupráca bola veľmi dobrá. Dôkazom bola aj možnosť poskytnúť viacerým kolegom priestor na začlenenie svojich pozmeňujúcich a doplňujúcich návrhov do vašej správy.
<P>
Predovšetkým by som sa v súvislosti s účtovnými normami rada vyjadrila k trom bodom. Zdá sa mi, že z hľadiska riadenia a fungovania orgánu, ktorý je zodpovedný za tvorenie týchto účtovných noriem, sa nachádzame v neobvyklej situácii. Existuje veľa spôsobov štandardizácie. Nie všetky z nich však majú taký veľký vplyv na finančnú stabilitu alebo na otázky týkajúce sa právomocí a riadenia, ako účtovné normy. To, čo sa dnes deje, je veľmi významnou udalosťou, prechodom k vyspelosti.
<P>
Keď tieto účtovné normy zostavovali, možno to boli audítori, ktorí vzájomne spolupracovali, v podstate pripravili dobrý základ. Dnes sú tieto účtovné normy medzinárodné. Používa a riadi sa nimi každý. Z uvedeného dôvodu je otázka riadenia kľúčová.
<P>
Ako orgán zodpovedný za tvorenie týchto účtovných noriem stavia k medzinárodnému riadeniu v súvislosti s demokratickými orgánmi, orgánmi ktoré sú legitímnymi predstaviteľmi štátnej moci a predovšetkým Európskej únie?
<P>
Druhým bodom, pri ktorom je potrebné sa pristaviť z hľadiska riadenia, je samozrejme rovnováha medzi týmito orgánmi. Aká je geografická rovnováha, aká je rovnováha v zastúpení nielen tých, ktorí tvoria normy, ale aj tých, ktorí sa nimi budú musieť riadiť?
<P>
Tretím bodom je financovanie. Akým spôsobom majú byť tieto orgány financované? Stála by za zváženie myšlienka odvodov podnikov, ktoré by koordinovali regulačné orgány? Mohla by ich financovať vláda, Európske spoločenstvo? Dúfame, že pán komisár navrhne v súvislosti s touto otázkou niečo dôrazné.
<P>
Štvrtým bodom, ktorý sa týka spomínaných orgánov, je program. Je správne, aby vytvorili koncepciu reálnej hodnoty, ak poznáme jej následky na finančnú stabilitu? Je správne, aby tento orgán vytvoril program pre malé a stredné podniky, ktorý Európa nepotrebuje? Je správne, že pán komisár v súvislosti s otázkou noriem pre malé a stredné podniky, len preto, ako poznamenal pán spravodajca, že ich možno potrebuje Južná Afrika alebo Austrália, nezabezpečil, aby mala Európa v týchto orgánoch možnosť vyjadriť sa? V prvom rade je absolútne nevyhnutné zabezpečiť to, aby mala Európa v rade IASB, nadácii IASCF a vo výbore IFRIC možnosť zastupovať silu všetkých členských štátov a hlas Európanov. Pán komisár, za to ste zodpovedný vy. V súvislosti s týmto bodom od vás očakávame dôrazné návrhy.
<SPEAKER ID="050" NAME="Sharon Bowles">
v mene skupiny ALDE. - Vážená pani predsedajúca, normy IFRS prijíma čím ďalej, tým viac krajín, preto ich význam a dôležitosť rastie. Uvedená skutočnosť so sebou prináša aj potrebu posilniť zodpovednosť a transparentnosť rady IASB, ktoré možno pri jej vzniku neboli natoľko očividné. Vítam kroky v tomto smere, mrzí ma však, že isté časti správy miesto toho, aby ocenili prebiehajúce zmeny a poukázali na ďalšie kroky, obsahujú negatívnu kritiku. Preto je zámerom niekoľkých z mojich pozmeňujúcich a doplňujúcich návrhov pozerať sa dopredu, zdôrazniť výhody a prínosy a zároveň potrebu ďalšieho prispôsobenia samotným normám, ale aj rade IASB, ktorá dohliada na ich dodržiavanie. Musíme však odstrániť nepotrebnú politizáciu technických otázok. Normy IFRS predstavujú dôležitý nástroj pokroku porovnateľnosti medzi jednotlivými krajinami a nástroj zníženia nadmernej záťaže podnikov, ktoré pripravujú finančné výkazy podľa rozdielnych pravidiel. Bolo by však užitočné, keby sa predkladanie účtovných uzávierok dalo využiť aj na zjednodušenie iných druhov porovnávania. Tento účel však môžu dostačujúco splniť také nástroje, akým je používanie elektronického formátu XBRL. Veľmi rada by som poďakovala pani van den Burgovej za zaujímavú prezentáciu na túto tému, ktorá sa uskutočnila minulý týždeň.
<P>
Návrhy noriem pre malé a stredné podniky sú zdrojom určitých obáv. Z môjho pohľadu predstavujú skôr nástroj pre stredné podniky pri prechode k úplnému zverejňovaniu účtovných výkazov, takže majú možnosť zvážiť ich používanie z tohto hľadiska alebo na základe dobrovoľnosti. Ale, ako ste poznamenali, pán komisár, zatiaľ sú pre väčšinu bežných malé a stredné podniky až príliš komplikované.
<SPEAKER ID="051" NAME="Gay Mitchell" AFFILIATION="PPE-DE">
Vážená pani predsedajúca, chválim svojho kolegu, pána Radwana, za výborne vypracovanú správu. Dúfam, že národný bavorský kroj, ktorý má dnes na sebe, nepoukazuje na zmenu jeho politickej orientácie.
<P>
Prijatie noriem IFRS v januári 2005 prinieslo Európskej únii veľké výhody. Povinnosti týkajúce sa účtovníctva sa zjednodušili z cezhraničného hľadiska a uľahčilo sa aj porovnávanie finančných výkazov medzi krajinami, konkurentmi a jednotlivými odvetviami priemyslu, čím sa skvalitnila činnosť regulačného dohľadu, bankovníctva a kapitálových trhov. Medzinárodné účtovné normy sú v súčasnosti prijaté a používané viac ako sto krajinami vrátane Austrálie, Južnej Afriky a iných.
<P>
Podporujem výzvy na zvýšenú transparentnosť, efektivitu a zodpovednosť rady IASB. V správe sa poukazuje na skutočnosť, že dovtedy, kým rada IASB vymenovala nového predsedu, ubehlo 17 mesiacov. Takáto situácia je neprijateľná. Rada IASB je súkromný, samoregulačný orgán, ktorému bola zverená úloha legislatívneho orgánu a je len správne, že za uvedenú situáciu požadujeme zvýšenú zodpovednosť a dohľad. Mali by sme byť obozretní aj v súvislosti s požiadavkou na zriadenie osobitných štruktúr EÚ, ktoré by sa zaoberali výkladom a uplatňovaním noriem IFRS. Prečo ich potrebujeme? Čo prostredníctvom nich dosiahneme?
<P>
Čo sa týka zbližovania EÚ a USA, v uvedenej oblasti a v pláne zbližovania účtovníctva EÚ a USA sa zaznamenal obrovský pokrok. Minulý rok podpísali prezident USA, úradujúca predsedníčka Európskej rady a predseda Európskej komisie spoločné vyhlásenie EÚ -USA, v ktorom sa zaviazali podporovať a snažiť sa zaručiť uznanie podmienok všeobecne uznávaných účtovných zásad USA a medzinárodných účtovných noriem v oboch hospodárskych priestoroch. Tento krok je veľmi vítaný.
<P>
Čo sa týka uplatňovania noriem IFRS malými a strednými podnikmi, tieto podniky sa neustále zmenšujú. Domnievam sa, že by bolo lepšie pristúpiť k dobrovoľnému používaniu noriem IFRS a zaručiť tak istú pružnosť než zabrániť používaniu normy v plnej miere.
<SPEAKER ID="052" NAME="Ieke van den Burg" AFFILIATION="PSE">
(NL) Vážená pani predsedajúca, chcem znova pochváliť pána Radwana nielen z toho dôvodu, že jeho správa nám umožnila rozvinúť túto veľmi zaujímavú rozpravu o konfliktoch medzi legislatívou a samoreguláciou predovšetkým na celosvetovej úrovni.
<P>
Oceňujem skutočnosť, že naše úsilie nás stavia pred dilemu. Na jednej strane chceme, aby sa tieto medzinárodné normy uplatňovali na celom svete, na druhej však trváme na tom, aby náš orgán ako spoluzákonodarca posudzoval ich podstatu a vykonával našu úlohu spoluzákonodarcu zodpovedne. Myslím, že Európsky parlament v poslednom čase ukázal, že sa tak deje.
<P>
Podľa môjho názoru spočíva podstata vo včasnej konzultácii, vyváženom zohľadnení záujmov všetkých zúčastnených strán vrátane záujmov tretích strán, teda zamestnancov, miestnych orgánov, dodávateľov a podobne (pretože z primeraného finančného výkazníctva nemajú prospech len samotní poskytovatelia finančných prostriedkov) a v riadnom hodnotení dôsledkov. Komisia má v súvislosti s touto problematikou značnú zodpovednosť. V najbližšej budúcnosti sa tieto kroky musia podniknúť v prospech malých a stredných podnikov. Pre EÚ sa môže táto činnosť stať skutočne hodnotným projektom.
<P>
Na záver mám dve poznámky, ktoré sa týkajú aj ďalšej správy, o ktorej budeme hlasovať na našej ďalšej parlamentnej schôdzi, správy pána Lehneho o zjednodušení podnikateľského prostredia pre spoločnosti. Aj v tomto prípade zastávam názor, že pravidlá nie sú len pre podniky, poskytovateľov finančných prostriedkov a účtovníkov, ktorí si nimi zarábajú na živobytie, ale aj pre zamestnancov a ďalšie skupiny. Takže do kvality pravidiel nesmieme zasahovať. Presadzovala som, aby sa pravidlá za každých okolností týkali podnikov, ktoré boli odstránené zo zoznamu kótovaných spoločností a mimobilančných činností. Dúfam, že súhlasíte, že v tejto oblasti má rada IASB tiež veľa práce.
<P>
Skončím tým, že zvona vyjadrím svoju úprimnú podporu formátu XBRL. Ako viete, americký úrad SEC je v štádiu rozhodovania o tom, či bude povinný. Naliehavo vás žiadam, aby ste rozmýšľali o tom, ako má Európa na tento krok reagovať a vyzývam vás, aby ste pre ňu načrtli plán postupu v tomto smere.
<SPEAKER ID="053" NAME="John Purvis" AFFILIATION="PPE-DE">
Vážená pani predsedajúca, otázky o transparentnosti a riadení Rady pre medzinárodné účtovné štandardy (IASB) existujú, Rada však kritiku prijala a uznala potrebu zmeny. Prijali sa isté opatrenia a ďalšie sú naplánované: zverejňovanie stanovísk s odpoveďami na pripomienky, vysvetlenie odôvodnení ich rozhodnutí, presadzovanie analýzy nákladov a výnosov a rozšírenie a aktívnejšie zapojenie správnej rady. Rada vynaložila všetko úsilie, aby mohla komunikovať s Parlamentom.
<P>
Správa pána Radwana sa oproti svojim predošlým verziám veľmi zlepšila a verím, že dnešné kladné pozmeňujúce a doplňujúce návrhy skupín PPE-DE a ALDE jej znenie ešte zlepšia.
<P>
Rád by som poďakoval pánovi spravodajcovi, pretože aj napriek názorovým rozdielom sa snažil v istých oblastiach týkajúcich sa otázky riadenia dosiahnuť kompromis. Nemôžem s ním žiaľ súhlasiť v otázke medzinárodných účtovných noriem pre malé a stredné podniky. Rada IASB bola požiadaná, aby vypracovala zjednodušenú verziu pre malé a stredné podniky. Správa pána Radwana odmieta uznať, že by to bolo osožné aj pre Európsku úniu. Aj keď je norma vlastne ešte len v štádiu návrhu, v správe sa vyhlasuje, že pre podniky EÚ nebude v žiadnom prípade prospešná.
<P>
Pritom nám bolo opakovane povedané, že jej používanie bude dobrovoľné a že je určená pre rastúce malé a stredné podniky, ktorých cieľom je stať sa kótovanými spoločnosťami. Malé podniky, ktoré nemajú v úmysle opúšťať miestne trhy ju nemusia používať. Prieskum verejnej mienky zo septembra minulého roka ukázal, že výrazná väčšina európskych malých a stredných podnikov vrátane nemeckých, je toho názoru, že výhody prevážia všetky nedostatky a zlepšia finančné výkazníctvo.
<P>
Snahy rady IASB s cieľom vypracovať vysokokvalitné svetové účtovné normy sú výrazným a vítaným príspevkom do európskeho a svetového hospodárstva a, úprimne povedané, myslím si, že by sme ich mali oceniť.
<SPEAKER ID="054" NAME="Antolín Sánchez Presedo" AFFILIATION="PSE">
(ES) Vážená pani predsedajúca, požiadavka, ktorá je aktuálna od roku 2005, a na základe ktorej majú verejne obchodované podniky pri svojich konsolidovaných účtovných uzávierkach používať normy IFRS (medzinárodné účtovné normy), predstavuje rozsiahlu a veľmi vplyvnú politickú iniciatívu.
<P>
Normy používa približne 100 krajín a výsledkom ich globalizácie je porovnateľnosť a transparentnosť, ako aj následné zvýšenie dôvery zainteresovaných subjektov, čím sa vytvárajú rovnaké podmienky pre všetkých a zlepšuje sa trhová disciplína.
<P>
Správa obsahuje v súvislosti s riadením dve obrovské výzvy. Na jednej strane súkromný subjekt, ktorý celosvetovo určuje dobrovoľné štandardy od roku 1973 na firemnej a profesionálnej úrovni, má zrazu obrovskú zodpovednosť, ktorá znamená zmenu jeho podstaty, činností a zloženia s cieľom premeniť sa na transparentnú, kontrolovateľnú inštitúciu s legitímnosťou, ktorá odráža jej novú úlohu.
<P>
Je potrebné rozpoznať a koordinovať činnosti v záujme všetkých zúčastnených strán, verejných aj súkromných, a zároveň zabezpečiť financovanie organizácie a nezávislosť pri určovaní noriem. Navyše je potrebné začleniť organizáciu do systému medzinárodného riadenia.
<P>
Prijatím proaktívnejšieho a integrovanejšieho prístupu v súvislosti s prípravou, schvaľovaním, uplatňovaním a hodnotením noriem je potrebné posilniť aj riadenie európskeho účtovníctva. Je nevyhnutné zlepšiť rámec koncepcie noriem a mať na zreteli, že nemajú byť ani neutrálne, ani akademické, a že vďaka nim budú niektorí víťazmi a iní porazenými. Okrem toho je dôležité zhodnotiť ich vplyv a zaručiť zlučiteľnosť s európskou stratégiou, učiť sa z finančných otrasov a vyvážene regulovať normy koncesií.
<P>
Účtovné opatrenia pre malé a stredné podniky budú musieť byť jednoduché a prepojené na ich využívanie vnútorného a svetového trhu. Správa pána Radwana, ktorou sa dosiahol široký konsenzus, a ktorá prišla z hľadiska nadchádzajúcej revízie v roku 2009 v príhodnej chvíli, sa vzťahuje na všetky spomínané otázky a ráta s vytvorením dozorného orgánu a so zmenou zloženia Poradnej rady pre štandardy ešte do konca tohto roka.
<SPEAKER ID="055" NAME="Othmar Karas" AFFILIATION="PPE-DE">
(DE) Vážená pani predsedajúca, pán komisár, pán Radwan, dámy a páni, srdečne vítam túto správu a túto rozpravu, pretože si myslím, že sa zaoberáme veľmi citlivými otázkami, a že do rozpravy sa zapájajú zástupcovia skutočne rôznych strán.
<P>
Z toho, čo sa doteraz uviedlo vyplynulo niekoľko bodov. Po prvé potrebujeme jeden súbor noriem pre kótované spoločnosti, nechceme však hádzať všetky podniky do jedného vreca. Po druhé, hoci neodmietame špecifické pravidlá šité na mieru malých a stredných podnikov, musíme to byť my sami, Európska únia, kto určuje rámec týchto pravidiel. Po tretie v súčasnosti navrhované opatrenia sú príliš zložité a drahé, pre malé a stredné podniky sú nepoužiteľné a z uvedených dôvodov ich musíme zamietnuť. Po štvrté stále očakávame uspokojivé odpovede na otázky, kto vytvára aké pravidlá a pre koho, a kto na tento proces dohliada. Neexistuje žiadna demokratická legitímnosť, žiaden rozdiel v prístupe, nikto nehľadí na oprávnené požiadavky malých a stredných podnikov a systém demokratického dozoru je nedostatočný.
<P>
Po piate, keď zaujímame postoj k týmto problémom alebo sa snažíme odpovedať na tieto otázky, často zabúdame na skutočnosť, že dve tretiny pracovníkov sú zamestnancami súkromných rodinných podnikov, a väčšina týchto rodinných podnikov patrí k malých a stredným podnikom, ktoré sa nepokúšajú získavať finančné prostriedky na kapitálových trhoch. A keď máme rozhodovať o návrhoch, na základe ktorých by sa malo k všetkým podnikom pristupovať rovnakým spôsobom, mali by sme mať na pamäti práve vyššie uvedenú skutočnosť.
<P>
Ďakujem vám za túto hodnotnú rozpravu!
<SPEAKER ID="056" NAME="Richard Howitt" AFFILIATION="PSE">
Vážená pani predsedajúca, odsek 30 nášho návrhu uznesenia zdôrazňuje, že uzávierky sa nezostavujú len pre investorov, ale aj pre ďalšie zúčastnené strany.
<P>
Keďže v odseku 41 upriamujeme pozornosť aj na potrebu zmeny práva EÚ, rád by som pripomenul pánovi komisárovi, že Parlament odhlasoval, že akékoľvek zmeny v štvrtej a siedmej smernici v oblasti práva obchodných spoločností by mali zahŕňať požiadavku, aby podniky podávali správy o svojej sociálnej situácii a stave životného prostredia.
<P>
Chcel by som ho upozorniť na podobné požiadavky v Južnej Afrike, vo Francúzsku v súvislosti s novými predpismi hospodárskeho práva, ako aj na odporúčania projektu Princa z Walesu Účtovníctvom k trvalej udržateľnosti, ktorý patrí k projektom mojej krajiny, Spojeného kráľovstva.
<P>
Zatiaľ a okrem iného by som sa v súvislosti s odporúčaním Komisie z roku 2001 o otázkach životného prostredia v našich nových uzávierkach rád opýtal pána komisára, či by Komisia mohla vydať podobné odporúčanie o sociálnych otázkach v účtovných uzávierkach. Rád by som požiadal pána komisára, aby vyvinul tlak na Radu pre medzinárodné účtovné normy s cieľom zahrnúť sociálne aspekty a aspekty životného prostredia do plánovaného zverejnenia stanoviska manažmentu. Komisia môže ale nemusí chcieť nazvať uvedené aspekty sociálnou zodpovednosťou podnikov, ale dnes sa snáď všetci zhodneme na tom, že ich nazveme účtovníctvom pre zodpovedné spoločnosti.
<SPEAKER ID="057" NAME="José Manuel García-Margallo y Marfil" AFFILIATION="PPE-DE">
(ES) Vážená pani predsedajúca, nedávna finančná kríza je dôkazom toho, že pre riadne fungovanie trhov sú vysokokvalitné účtovné normy dôležité.
<P>
V tejto súvislosti sa mi zdá, že ďalším ponaučením zo spomínanej krízy je to, že existuje istá nesúmernosť medzi uvádzanou dôležitosťou účtovných noriem a povahou a fungovaním súkromných subjektov, ktoré sú zodpovedné za ich určovanie, vypracovanie a výklad.
<P>
V správe pána Radwana sa preto správne poukazuje na skutočnosť, že prvou otázkou, ktorú je potrebné riešiť je otázka riadenia. Podľa môjho názoru predložil inteligentné a realistické návrhy vyjadrujúce potrebu aktívnejšieho prístupu inštitúcií zastupujúcich Úniu v procese tvorenia noriem, ktoré sa majú stať súčasťou právneho poriadku Spoločenstva. Návrhy sa týkajú aj vnútorných pravidiel fungovania týchto súkromných subjektov. K návrhom pána Radwana patrí napríklad potreba vyššej miery transparentnosti, záruka predchádzať stretom záujmov a rozsiahlejšie zastúpenie z geografického hľadiska.
<P>
Ďalším hľadiskom, ktorým sa správa zaoberá, je otázka malých a stredných podnikov. Tu, v Parlamente, sme zdôraznili potrebu zladenia dvoch cieľov: zjednodušiť a znížiť náklady účtovníctva malých a stredných podnikov a poskytovať trhovým subjektom zodpovedajúce informácie.
<P>
Posledná otázka, ktorou sa pán Radwan zaoberal, a s ktorou súhlasím aj ja, sa týka potreby globálnych noriem v celosvetovom prostredí. Z uvedeného dôvodu je nesmierne dôležité uzavrieť dohody s ostatnými hlavnými svetovými finančnými trhmi, predovšetkým so Spojenými štátmi.
<P>
Preto je potrebná väčšia dynamika a významnejšia úloha európskych inštitúcií vrátane tohto Parlamentu a všetkých, ktorí sú dnes prítomní.
<SPEAKER ID="058" NAME="Reinhard Rack" AFFILIATION="PPE-DE">
(DE) Vážená pani predsedajúca, môžem len plne súhlasiť s tým, čo práve povedal náš kolega. Základnou myšlienkou, a pán Radwan ju vo svojej správe vyzdvihuje, je, že nejaká inštitúcia bez politického mandátu stanovuje pomerne veľké množstvo noriem, ktoré budú mať vplyv na hospodárstvo, pričom niektoré z nich sú záväzné. Požiadavka na zlepšenie riadenia či rámcových podmienok nestačí, je potrebné, aby do rozhodovacieho procesu boli vo vyššej miere ako v minulosti zapojené aj politické orgány. Naša práca tu v Parlamente je krokom správnym smerom, je však potrebné vykonať aj ďalšie kroky.
<P>
Musíme zvážiť ešte jedno hľadisko. To, čo robíme na úrovni regionálnej organizácie, v našom prípade na úrovni Európskej únie, musíme preniesť aj do celosvetového kontextu. Jednoducho nejde len o uplatňovanie týchto pravidiel v našej oblasti.
<SPEAKER ID="059" NAME="Margarita Starkevičiūt" AFFILIATION="ALDE">
(LT) Vážená pani predsedajúca, ako už poznamenal môj kolega, v tejto správe ide o to, kto je v procese prijímania a určovania zodpovednosti za čo zodpovedný. Parlament plní dosť dôležitú úlohu a verím, že aj my by sme mali mať túto funkciu. Rada by som však vyjadrila istú pochybnosť, ktorá sa týka zohľadnenia každého technického detailu a stanovovania noriem. Opis metódy hodnotenia a oceňovania speňažiteľných a nespeňažiteľných aktív nepovažujem za plne prijateľný. A práve z uvedeného dôvodu pochybujem o tom, či by sme mali zasahovať a rozhodovať, o tom, či ide o dobrú alebo zlú metódu. Mali by sme počkať, kým situáciu zhodnotia odborníci. Navyše sa už začala revízia normy o nespeňažiteľných aktívach a konzultácie k tejto otázke. Rozhodnúť by sme sa mali až potom. Z uvedeného dôvodu navrhujem, aby sme návrh v článku 30 písm. e) alebo v článku 42 nepodporili.
<SPEAKER ID="060" NAME="Avril Doyle" AFFILIATION="PPE-DE">
Vážená pani predsedajúca, môže ma pán komisár McCreevy ubezpečiť, že jeden súbor globálnych noriem účtovníctva a následné úsilie o zvýšenú mieru štandardizácie procesov v žiadnom prípade nezvýšia dôvody, či dokonca požiadavky na jednotný konsolidovaný základ dane z príjmu právnických osôb EÚ?
<SPEAKER ID="061" NAME="Charlie McCreevy">
člen Komisie. - Vážená pani predsedajúca, rád by som poďakoval pánom poslancom za ich pripomienky. Táto rozprava bola zaiste veľmi rozsiahla a odzneli v nej rôzne názory na mnohé otázky, ktoré sme vzali na vedomie.
<P>
Rád by som znova zdôraznil, že vysokokvalitné medzinárodné účtovné normy sú pre účinné fungovanie európskych a svetových kapitálových trhov kľúčové. Preto by mal tento normotvorný proces podliehať nekompromisnému riadeniu. Mala by ho charakterizovať vysoká miera transparentnosti a malo by sa zaručiť vyvážené zohľadnenie záujmov zúčastnených strán.
<P>
Nadácia IASCF a rada IASB v priebehu posledných rokov zaviedli významné reformy svojich vnútorných postupov, nepopieram však, že sú potrebné ďalšie zmeny. Navyše pripúšťam, že my v Európe by sme sa mali viac snažiť ovplyvňovať a vstupovať do procesu vytárania noriem radou IASB. Stručne povedané, aj keby riadenie rady IASB a proces vytárania noriem boli bezchybné, medzinárodné účtovné štandardy by potrebám európskych zainteresovaných strán vyhovovali len v tom prípade, ak by tieto strany vyjadrili svoje názory ucelene, presvedčivo a včas.
<P>
Takmer všetci rečníci sa dotkli otázky noriem IFRS pre malé a stredné podniky a ja znova opakujem, že v súčasnosti v Európe neexistuje žiaden právny základ na ich schválenie. Ak by mal existovať, bol by potrebný postup spolurozhodovania s Parlamentom. Mnohokrát som sa vyjadril k normám IFRS pre malé a stredné podniky a teraz môžem len zopakovať, že v čase, keď sa nimi rada IASB zaoberala, som dal vo viacerých svojich prejavoch jasne najavo, že sa nemajú domnievať, že EÚ tento projekt automaticky schváli. Odporúčali by sme ho len v prípade, ak by bol jednoduchý a účinný a zodpovedal by potrebám malých a stredných podnikov.
<P>
Dali sme im to najavo ešte v priebehu práce. Svoju predbežnú správu predložili. Potom som využil príležitosť a oznámil im, že projekt nezodpovedá požadovaným kritériám, a že v tejto situácii jednoducho nemôžem ani zvažovať to, že by som ho odporučil malým a stredným podnikom, keďže nie je ani jednoduchý ani účinný. Moje stanovisko sa nezmenilo, ale v súlade s tým, čo povedali iní, a najmä pán Purvis, by možno bolo dobré, keby sme mali pre malé a stredné podniky jednoduchú účinnú normu IFRS - ale len za predpokladu, že by spĺňala tieto požiadavky.
<P>
Myšlienka je to dobrá. Nechcem ju úplne zmietnuť zo stola, ale v súčasnej situácii ani v budúcnosti nemienim pre malé a stredné podniky schvaľovať niečo, čo je komplikované a čomu nikto nerozumie. Nie je to potrebné. Využívam príležitosť a znova v Parlamente opakujem to, čo som o danej problematike povedal už veľakrát.
<P>
Pani van den Burg sa dotkla otázky formátu XBRL. Spolu s regulačným orgánom cenných papierov pracujeme na konsenze v oblasti technických noriem pre obchodné údaje a na základe výsledku tohto dialógu môže Komisia prijať ďalšie opatrenia s cieľom dosiahnuť interoperabilitu regulačných informačných systémov. Formát XBRL by umožnil investorom plne využívať normy IFRS. Akékoľvek kroky k požiadavke používania formátu XBRL v Európskej únii by mali podliehať podrobnej analýze vplyvu vrátane ekonomického posúdenia nákladov a prínosov.
<P>
Počas svojej nedávnej návštevy Spojených štátov som túto otázku prediskutoval aj s predsedom komisie SEC pánom Chrisom Coxom a som za to, aby tento bod zostal v budúcnosti v programe nášho dialógu o regulácii s orgánmi USA. Tieto normy budú musieť byť medzinárodné prijaté, technologicky nezávislé a interoperabilné.
<P>
Ich vytváranie je veľmi vzrušujúce a viem, že pani van den Burg mala nedávno k tejto problematike prezentáciu. Aj ja som pred niekoľkými mesiacmi využil podobnú príležitosť a požiadal odborníkov, aby mi ukázali, ako spomínaný formát funguje. Myslím, že ide o revolučnú záležitosť, ktorú uvítame, ale kým neurobíme iné veci, v tomto smere zatiaľ nebudeme ďalej pokračovať.
<P>
Pán Mitchel mal zaujímavú poznámku. Myslím, že podstata jeho slov bola v tom, že nechceme, aby rada IASB rozhodla "tento orgán EÚ, či iný orgán". Chceme, aby to bol medzinárodne uznávaný orgán, pretože tento cieľ stojí za uskutočnenie, a potrebujeme, aby to bol nezávislý orgán. Myslím, že by sme to mali považovať sa hotovú vec, ale mali by sme zohľadniť názory jednotlivých zúčastnených strán.
<P>
Rád by som pripomenul všetkým v Európskej únii, že takú dôležitosť prisúdila rade IASB práve EÚ. Boli sme najväčšou jurisdikciou, ktorá od roku 2005 požadovala, aby boli normy IFRS pre kótované spoločnosti záväzné. Rozhodlo sa o tom pred niekoľkými rokmi spolu s Európskym parlamentom a toto rozhodnutie pridalo na dôležitosti rade IASB a samotnému procesu.
<P>
Chcel by som poznamenať to, čo som opakovane dal najavo už aj rade IASB, že "testovanie v praxi", môžeme ho nazvať aj analýzou vplyvu, je potrebné vykonať skôr, než sa normy prijmú, najmä v prípade IASB, a je potrebné vykonať ho aj s pričinením EÚ a ostatných orgánov. Nemali by sme čakať, kým rada IASB normy schváli. Mali sme ich buď prijať alebo odmietnuť. Našou úlohou nie je meniť ich. Myslím, že ich bolo treba dostatočne otestovať v praxi a zistiť, či budú spôsobovať problémy vopred, nie určovať vážne problémy až po skončení celej práce rady IASB. Túto skutočnosť sme rade opakovane pripomínali. Našťastie dúfam, že nové štruktúry riadenia ocenila väčšina z nás.
<P>
Beriem na vedomie, že v tejto oblasti je potrebné vykonať viac práce, ktorej výsledkom však bude menej problémov do budúcna. Dúfajme, že jedného dňa sa dopracujeme k situácii, v ktorej budú spomínané skutočnosti viac-menej automatické, a keďže všetka práca sa vykoná vopred, nespôsobia nikomu ťažkú hlavu. Potom už ťažkosti mať nebudeme.
<SPEAKER ID="062" NAME="Alexander Radwan">
spravodajca. - (DE) Vážená pani predsedajúca, pán komisár, dámy a páni, skutočne veľmi pekne ďakujem za túto rozpravu, v ktorej bolo rozhodne podporené ťažisko správy a načrtli sa alternatívy vo viacerých oblastiach.
<P>
Rád by som sa vyjadril k dvom veciam. Som si istý, že všetci sa zhodneme na jednej skutočnosti, ktorú dnes spomenuli rečníci plne podporujúci tento všeobecný trend, konkrétne na tom, že organizácia, ktorá vytvára normy IFRS, už v dôsledku tlaku vyvíjaného týmto Parlamentom, Európskym parlamentom a Európskou úniou vykonala isté kroky, napríklad v súvislosti s otázkami riadenia. Sú situácie, v ktorých sa musíme správať dosť nezdvorilo, a som si vedomý, že v tomto smere ma niektoré moje kolegyne skritizovali, pretože v posledných rokoch sa pred týmto Parlamentom objavili istí jednotlivci, ktorí v niektorých prípadoch vyvolávali neomylný dojem, že im Európsky parlament môže byť ukradnutý. To, ako málo pokroku sa v tejto otázke dosiahlo, je zreteľné z návrhu týkajúceho sa riadenia, v ktorom sa odporúča, aby budúce dozorné orgány mohli prijímať rady len od osôb, ktoré sami vymenovali. Všetko, čo k tomu môžem dodať je, že ktokoľvek, koho v budúcnosti požiadajú, aby podal niektorému parlamentu správu o tom, ako hlasoval o niektorom z bodov programu, by si mal byť istý, že podiel na zodpovednosti a vlastný názor sú súčasťou práce politika. To je prvá vec.
<P>
To, aký malý je záujem o otázku hodnotení vplyvu, je zrejmé zo súčasných diskusií, počas ktorých organizácia vytvárajúca normy IFRS stále odmieta ich vykonávanie.
<P>
Poďme k otázke noriem pre malé a stredné podniky. Rád by som povedal niečo všetkým, ktorí sú presvedčení, že by sme ich mohli začať uplatňovať na základe dobrovoľnosti. Inšpiroval ma John Purvis, John, nasledujúce slová patria tebe. Budem citovať jedného nezávislého komentátora. Peter Holgate, partner v PricewaterhouseCoopers, v nemeckom vydaní Financial Times napísal:
<P>
Neberiem európske stanovisko až tak vážne. Aj keď ich nakoniec neschvália, rôzne krajiny ich do svojich národných všeobecne uznávaných účtovných zásad môžu prijať. Ak to urobia hlavní aktéri, budete ich musieť zaviesť iným spôsobom, aj keď ES nechce spolupracovať.
<P>
V konečnom dôsledku ide o to, že musíte predpokladať, že ak tieto normy prijme niekoľko štátov, budete ich musieť povinne nariadiť v celej Európskej únii. V tom spočíva stratégia spomínanej organizácie. Spoločnosť PricewaterhouseCoopers už naznačila, že v normách vidia obchodný model. A práve z tohto dôvodu potrebujeme vlastný európsky súbor noriem pre malé a stredné podniky. Ak je norma IFRS vhodná, môžeme budovať na nej, za predpokladu, že nie je, vytvoríme si vlastné normy. Za zaručenie toho, že nám cez zadné vrátka nik nevpašuje normy, ktoré nechceme, ale ktoré by sa stali záväznými, je zodpovedná Komisia.
<SPEAKER ID="065" NAME="Predsedajúca">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 142)
<P>
(Rokovanie bolo prerušené o 11.55 hod. a pokračovalo o 12.00 hod.)
