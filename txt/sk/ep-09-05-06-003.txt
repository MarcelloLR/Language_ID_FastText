<CHAPTER ID="003">
Smernice 2006/48/ES a 2006/49/ES o požiadavkách na vlastné zdroje - Program Spoločenstva na podporu osobitných činností v oblasti finančných služieb, finančného výkazníctva a auditu
<SPEAKER ID="067" NAME="Predsedajúca">
Ďalším bodom programu je spoločná rozprava na tieto témy:
<P>
správa pána Karasa v mene Výboru pre hospodárske a menové veci o návrhu smernice Európskeho parlamentu a Rady, ktorou sa menia a dopĺňajú smernice 2006/48/ES a 2006/49/ES, pokiaľ ide o banky pridružené k ústredným inštitúciám, niektoré položky vlastných zdrojov, veľkú majetkovú angažovanosť, mechanizmy dohľadu a krízové riadenie - C6-0339/2008 -, a
<P>
správa pána Hoppenstedta v mene Výboru pre hospodárske a menové veci o návrhu rozhodnutia Európskeho parlamentu a Rady, ktorým sa ustanovuje program Spoločenstva určený na podporu osobitných činností v oblasti finančných služieb, finančného výkazníctva a auditu - C6-0031/2009 -.
<SPEAKER ID="068" NAME="Othmar Karas">
spravodajca. - (DE) Vážená pani predsedajúca, pán komisár, dámy a páni, dnes mám príležitosť predstaviť vám nielen zistenia Výboru pre hospodárske a menové veci, ale aj výsledky dlhých rokovaní s Radou a Komisiou. Minulý týždeň sme dosiahli dohodu v rámci trojstranných rozhovorov o spoločnom prístupe k vytvoreniu nového rámca pre finančné trhy.
<P>
Chcem vás požiadať, aby ste sa na návrhy, o ktorých dnes vedieme rozpravu, pozerali ako na kompletný balík. Niektorí z nás chceli viac, iní z nás chceli menej, v tomto Parlamente, v Rade a v Komisii. Môžem vám povedať, že sme sa nedohodli na najnižšom spoločnom menovateli, pokúsili sme sa však dohodnúť na viac než najvyššom spoločnom menovateli.
<P>
Navrhli sme smerovanie ďalších krokov, pretože tento krok možno považovať len za prvý. Nenašli sme odpoveď na hospodársku a finančnú krízu. Sme však pripravení podniknúť nový krok, dosiahnuť prielom vo vypracovaní nového rámca pre finančné trhy, ktorý povedie k zjednodušeniu ich regulácie a europeizácii, čím sa vytvorí istota na finančných trhoch a stabilita pre všetkých účastníkov trhu. To znamená vývoj finančných trhov, predstavuje to reakciu na finančnú krízu a zabezpečenie decentralizovaného sektora.
<P>
Chcel by som poďakovať pani Berèsovej, pani Bowlesovej a kolegom poslancom z iných skupín za podporu a najmä sekretariátu a celému jeho personálu.
<P>
Tento návrh vedie k väčšej transparentnosti, väčšej právnej istote a väčšej stabilite, čím vytvára viac dôvery v čase, pre ktorý je typický nedostatok dôvery. Nenavrhujeme však len tento jeden systém právnych predpisov. Na poslednom plenárnom zasadnutí sme sa rozhodli pre reguláciu ratingových agentúr, prijali sme nové štruktúry dohľadu pre poisťovníctvo a Komisia predstavila nový návrh týkajúci sa hedžových fondov. Ide o ďalší balík, prostredníctvom ktorého ukazujeme cestu.
<P>
Máme tu päť bodov. Prvým je dohľad nad finančným trhom, kde sme v rámci prvého kroku posilnili úlohu CEPS a Európskej centrálnej banky. Zároveň sme zlepšili rovnováhu medzi domácimi a hostiteľskými regulačnými orgánmi. Druhým krokom je, že teraz musíme dosiahnuť silnejšiu integráciu dohľadu nad finančným trhom. Všetky požiadavky sú obsiahnuté v tejto správe, pretože potrebujeme integrovanú štruktúru dohľadu, ktorá nám umožní prekonať nové problémy.
<P>
Druhou oblasťou je sekuritizácia, poskytovanie úverov. Po prvýkrát zavádzame pravidlo, že úver možno poskytnúť len v prípade, že si veriteľ ponechá vo svojich knihách podiel na angažovanosti na účely sekuritizácie. Zaviedli sme ponechanie vo výške minimálne 5 %, poverili sme však CEPS, aby preskúmali, či je zvýšenie primerané, a aby zverejnili svoje zistenia v revízii Komisie do konca tohto roka vzhľadom na medzinárodný vývoj. Pre trhy to predstavuje dôležitý signál: bez ponechania nebude nič. Ponechanie si časti angažovanosti vedie k transparentnosti a tiež k lepšej kontrole.
<P>
Po tretie sme regulovali veľké angažovanosti z pohľadu pomeru vlastných zdrojov voči riziku. Veľké angažovanosti nesmú tvoriť viac než 25 % vlastných zdrojov banky. A pri vzájomnom požičiavaní prostriedkov medzi bankami sa nesmie prekročiť suma 150 miliónov EUR.
<P>
Štvrtým bodom je, že sa snažíme o zlepšenie kvality vlastných zdrojov a hybridného kapitálu. Berieme však do úvahy existujúce zákonné právne predpisy v členských štátoch, pretože v čase hospodárskej a finančnej krízy tu nechceme mať žiadne procyklické vplyvy. To, že sme vytvorili správne, odborné prechodné nariadenie, je dôležité hlavne pre družstvá, sporiteľne a tiché kapitálové vklady v Nemecku. Je však stále čo robiť.
<P>
Ako piaty bod by som rád spomenul procyklickosť.
<P>
V tejto správe sa uvádza, že Komisia musí veľmi rýchlo jasne identifikovať procyklické vplyvy existujúcich nariadení a že sa potrebná zmena musí udiať do jesene.
<P>
Vyzývam vás, aby ste prijali túto správu a tento návrh dohody v rámci trojstranných rozhovorov, aby sme si my ako Európska únia a Európsky parlament udržali svoju vedúcu úlohu pri reformovaní finančných trhov. Je tiež dôležité, aby sme splnili všetky požiadavky pre budúci vývoj, aby nám tento vývoj otvoril dvere k zlepšenému, stabilnejšiemu a dôveryhodnejšiemu finančnému trhu a aby sme znovu prevzali vedúcu úlohu na ďalšom samite G20. Žiadam vás preto o podporu v tomto smere.
<SPEAKER ID="070" NAME="Karsten Friedrich Hoppenstedt" LANGUAGE="DE">
Vážený pán predsedajúci, pán komisár, dámy a páni, chýbajúci finančný dohľad jednotne uplatňovaný v celej Európe a zlyhanie systému na medzinárodnej a európskej úrovni patria medzi dôvody súčasnej finančnej a hospodárskej krízy. Musíme preto zaistiť, aby sa informácie koordinovane integrovali do systému a aby si jednotlivé organizácie vymieňali informácie s cieľom zabrániť ďalšej kríze.
<P>
Dobrý verejný dohľad fungujúci v niektorých členských štátoch sa musí optimalizovať pre všetkých 27 členských štátov, aby sa zaistila dobrá výmena informácií. To si vyžaduje finančné prostriedky. Krízu pritom musíme vyriešiť teraz a teraz musíme poskytnúť aj prostriedky. A práve to zabezpečuje program Spoločenstva na podporu osobitných činností v oblasti finančných služieb, finančného výkazníctva a auditu.
<P>
Vítam, že Komisia reagovala na výzvu Parlamentu konať a navrhuje poskytnutie finančnej podpory pre Spoločenstvo v sektore finančných služieb a v oblastiach finančného výkazníctva a auditu, ako aj pre činnosti určitých európskych a medzinárodných inštitúcií s cieľom zaistiť účinnosť politík Spoločenstva v tejto oblasti. Nový program Spoločenstva sa zavedie tak, aby umožňoval priame financovanie týchto jednotlivých inštitúcií z rozpočtu Spoločenstva.
<P>
Spolufinancovanie tohto druhu pre výbory a orgány dohľadu môže vo veľkej miere pomôcť zaistiť, aby plnili svoje mandáty nezávisle a účinne. Tento program musí byť navrhnutý flexibilne a musí sa primerane financovať, aby sa zaistilo plnenie požiadaviek minimálne výborov tretej úrovne vrátane Výboru európskych regulačných orgánov cenných papierov (CESR), Výboru európskych orgánov dohľadu nad poisťovníctvom a dôchodkovým poistením zamestnancov (CEIOPS) a Výboru európskych orgánov bankového dohľadu (CEBS). Návrh Komisie bol o 40 % nižší než suma, ktorú považovali za potrebnú výbory tretej úrovne na ďalšie štyri roky. Rada veľmi nechcela zvyšovať rozpočet, aj keď bolo jasné, že je potrebné výrazné zlepšenie dohľadu nad finančnými trhmi.
<P>
Na konci rokovaní sme sa dohodli na čísle približne 40 miliónov EUR na ďalšie štyri roky: 500 000 EUR pre výbory tretej úrovne v roku 2009 a ďalších 38,7 milióna EUR v rokoch 2010 až 2013, z čoho 13,5 milióna je určených pre tieto výbory. Pokiaľ ide o výbory pre finančné vykazovanie a audit, pôvodný návrh reformy tejto organizácie zo strany Komisie bol príliš slabý. Znamená to teda, že sme ako Parlament mohli urobiť zlepšenia a po trojstranných rokovaniach sme dosiahli prijateľný výsledok, pokiaľ ide o jednotlivé finančné referenčné sumy a finančné obdobia. Najnovšie zistenia Larosièrovej skupiny a správy naznačujú, že existujú dobré dôvody na to, aby Komisia najneskôr do 1. júla 2010 predstavila Parlamentu a Rade správu a potrebné legislatívne návrhy na ďalšiu reformu regulácie a dohľadu nad európskymi finančnými trhmi, aby sa tento program prispôsobil vykonaným zmenám.
<P>
Na pozadí súčasnej finančnej krízy sa zdá byť zásadné uprednostniť rozvoj konvergencie dohľadu a spolupracovať v oblasti finančných služieb v súvislosti s finančným výkazníctvom a auditom.
<P>
Na plenárnom zasadnutí o smernici Solventnosť II pred 14 dňami som povedal, že je dôležité, aby Európa vysielala jasné signály, ktorým by zvyšok sveta venoval pozornosť. Domnievam sa, že sme počas posledných týždňov takéto signály vysielali, a to aj vrátane správy pána Karasa o ratingových agentúrach, že nás naši medzinárodní partneri môžu brať vážne a že nie sme len cestujúcimi, ako to bolo počas niekoľkých posledných desaťročí. Je to dobrý signál.
<P>
Chcel by som poďakovať svojim tieňovým spravodajkyniam pani Bowlesovej a pani Berèsovej. Keďže toto je môj posledný prejav v tomto Parlamente, chcel by som poďakovať aj Komisii, svojim kolegom poslancom a Rade za ich spoluprácu. Bolo mi potešením spolupracovať s vami všetkými. Dovoľte mi uviesť príklad potešujúceho výsledku tejto spolupráce. Pred 30 minútami sa české predsedníctvo a Rada rozhodli prijať výsledok dohodnutý počas trojstranných rokovaní. Máme tu návrh, ktorý dnes môžeme prijať, a som si istý, že veľké skupiny v tomto Parlamente budú tiež hlasovať za tieto návrhy.
<P>
Ešte raz vám ďakujem za spoluprácu.
<SPEAKER ID="071" NAME="Charlie McCreevy">
člen Komisie. - Vážený pán predsedajúci, dva týždne po našej poslednej rozprave o opatreniach proti finančnej kríze vítam túto príležitosť hovoriť s vami o ďalších krokoch, ktoré sa spoločne prijali s cieľom čeliť tomuto problému.
<P>
Dnes ma mimoriadne teší vyhliadka na dohodu v prvom čítaní o dvoch kľúčových opatreniach: o programe Spoločenstva na podporu osobitných činností v oblasti finančných služieb, finančného výkazníctva a auditu a o revízii smernice o kapitálových požiadavkách. Obe by výrazne prispeli nielen k snahám o obnovu, ale v rozhodujúcej miere aj k dlhodobej efektívnosti finančného dohľadu a sile finančného sektora EÚ.
<P>
V prvom rade vítam pozmeňujúce a doplňujúce návrhy Parlamentu k návrhu programu Spoločenstva na podporu osobitných činností v oblasti finančných služieb, finančného výkazníctva a auditu. Finančná kríza nám ukázala potrebu ďalšieho posilňovania mechanizmov dohľadu EÚ. Zároveň nám pripomenula dôležitosť transparentnosti a nezávislosti orgánov činných v oblasti štandardov finančného výkazníctva a auditu.
<P>
Základom pre dosiahnutie týchto cieľov je pre Komisiu posilnenie úlohy kľúčových orgánov v tejto oblasti, ale na európskej a medzinárodnej úrovni. Práve preto Komisia navrhla poskytnutie finančnej pomoci pre tieto orgány.
<P>
Domnievame sa, že existuje konsenzus o tom, že všetky tieto orgány potrebujú stabilné, diverzifikované a primerané financovanie. Ak sa program prijme, umožní im nezávislejšie a efektívnejšie plniť ich poslanie. Pre tri výbory dohľadu bude program prvým krokom pri posilňovaní ich schopností v súlade s odporúčaniami uvedenými v správe pána de Larosièra.
<P>
Poskytlo by im to príležitosť na vypracovanie projektov, ktoré by skvalitnili konvergenciu dohľadu v Európe a spoluprácu medzi vnútroštátnymi orgánmi dohľadu. Vytvorením nových nástrojov v oblasti informatiky by sa zjednodušila najmä výmena informácií. Spoločné vzdelávanie vnútroštátnych orgánov dohľadu umožní vznik spoločnej kultúry dohľadu.
<P>
Program zároveň pripraví základ pre ďalšie kroky reforiem v oblasti dohľadu, na ktorých bude Komisia pracovať v najbližších týždňoch. Musíme zabezpečiť vysokú kvalitu pravidiel finančného výkazníctva a auditu, ktoré budú harmonizované na medzinárodnej úrovni. Musíme zabezpečiť rovnaké podmienky pre európskych používateľov a to, aby tieto pravidlá vypracovali tvorcovia štandardov.
<P>
To je dôležitou podmienkou pre vytvorenie priaznivého podnikateľského prostredia pre firmy a ešte väčší význam to má v súčasnom hospodárskom kontexte. Ak sa vyhneme spoliehaniu sa na to, že Nadácia výboru pre medzinárodné účtovné štandardy, Európska poradná skupina pre finančné výkazníctvo a medzinárodná Rada pre verejný dohľad získajú dobrovoľné financovanie od nediverzifikovaných subjektov s potenciálnym záujmom, môžeme zvýšiť kvalitu a dôveryhodnosť procesu tvorby štandardov.
<P>
Posilnením Európskej poradnej skupiny pre finančné výkazníctvo zabezpečíme silnejšie poradenstvo pre Európsku úniu v čase, keď Rada pre medzinárodné účtovné štandardy bude pripravovať medzinárodné štandardy finančného výkazníctva. Tým, že pomôžeme medzinárodnej Rade pre verejný dohľad rozšíriť jej možnosti dohľadu, sa snažíme zaistiť, aby medzinárodné štandardy auditu boli v súlade s požiadavkami EÚ na kvalitu pri ich uplatňovaní.
<P>
Predložené pozmeňujúce a doplňujúce návrhy upravujú návrh Komisie vo vzťahu k spôsobu, akým sa má prerozdeľovať objem finančných prostriedkov medzi príjemcov. Nie sme s tým úplne spokojní. Uprednostnili by sme najmä to, aby sa z Európskej poradnej skupiny pre finančné výkazníctvo (EFRAG) neprerozdeľovali žiadne sumy výborom EÚ pre dohľad.
<P>
EFRAG je európsky orgán. Je základným prvkom vplyvu EÚ v rámci procesu tvorby štandardov v Nadácii výboru pre medzinárodné účtovné štandardy. Rozdeľovanie súm z objemu finančných prostriedkov zo skupiny EFRAG do ostatných európskych orgánov nevysiela správny signál. Uznávame však, že sa zo skupiny EFRAG do výborov EÚ pre dohľad prerozdelí len veľmi malá suma.
<P>
Zároveň sa domnievame, že ešte stále môžeme dosiahnuť väčšinu z cieľov, na ktoré sa v rámci programu zameriavame, a preto môžeme tieto pozmeňujúce a doplňujúce návrhy podporiť. Ako povedal pán Hoppenstedt, rád využijem túto príležitosť a oznámim vám, že Výbor stálych zástupcov (Coreper) dnes ráno prijal predložené pozmeňujúce a doplňujúce návrhy, čo znamená, že Rada aj Komisia teraz podporujú návrh Parlamentu.
<P>
Prejdem k téme revízie smernice o kapitálových požiadavkách. Teší ma, že môžem vyjadriť všeobecnú podporu Komisie pozmeňujúcim a doplňujúcim návrhom Parlamentu. Všeobecnú podporu, nie úplnú, pretože Komisia stále prechováva určité obavy zo sekuritizácie.
<P>
Návrh, ktorý vlani v októbri prijala Komisia, je výsledkom rozsiahlych konzultácií, procesu, ktorý začal pred finančnou krízou. Z mnohých pohľadov sa táto revízia smernice o kapitálových požiadavkách ukázala ako včasná a mohutná prvá reakcia na krízu.
<P>
Európsky parlament pri prijímaní tohto návrhu v prvom čítaní chvályhodne reagoval v duchu naliehavosti. Výsledkom je, že teraz máme prísnejšie zásady riadenia rizika likvidity, dôraznejšie pravidlá pre diverzifikáciu rizika, posilnený dohľad, lepšiu kapitálovú základňu a investície do súkromného kapitálu spojené s požiadavkami na hĺbkovú previerku na účely sekuritizácie. Podľa všetkých kritérií to predstavuje výrazný posun dopredu.
<P>
Pokiaľ ide o teraz slávne 5 % ponechanie si angažovanosti na účely sekuritizácie, teší ma, že Parlament odolal výzve tohto odvetvia skoncovať s niečím, čo až minulý rok označilo ako úplný nezmysel. Chcel by som povedať, že pravidlo o ponechávaní vzniklo ako niečo, čo nie je nezmyslom, ale zdravým sedliackym rozumom. G20 ho teraz uznáva ako kľúčové opatrenie na posilnenie finančného systému. Z pohľadu budúcnosti Komisia bez akýchkoľvek pochybností podporí všetky ďalšie snahy o to, aby bol tento text ešte nezvratnejší.
<P>
Komisia zaujíma popredné miesto v rámci globálnych iniciatív na riešenie krízy. Bazilejský výbor pre bankový dohľad bude tento príklad nasledovať. Preto ma veľmi teší doložka, ktorú navrhol Európsky parlament a ktorá zabezpečuje revíziu do konca roka 2009. Komisia zváži potrebu zvyšovania požiadavky na ponechávanie si časti angažovanosti vzhľadom na medzinárodný vývoj.
<P>
Zároveň ma teší, že Parlament odolal výzve zo strany odvetvia na menej prísne pravidlá pre medzibankové riziká. Pripomeňme si, že banky nie sú bez rizika. Takúto dôležitú lekciu nám dala finančná kríza. Kľúčom k zaisteniu finančnej stability sú primeraná diverzifikácia a záruky.
<P>
Pokiaľ ide o vlastné zdroje, chápem váhavosť niektorých poslancov, že Parlament by mohol zvážiť zníženie významu určitých vnútroštátnych nástrojov, ktoré nespĺňajú kritériá prípustnosti kapitálu core Tier 1. Budem presnejší. Chápem túto váhavosť, ale len vzhľadom na súčasné hospodárske súvislosti. Plánuje sa ďalšia obnova. Komisia sa pevne zaviazala ďalej zlepšovať kvalitu vlastných zdrojov, ako sa to dohodlo na samite G20.
<P>
Pokiaľ ide o sekuritizáciu, Komisia sa stále domnieva, že v niektorých aspektoch by malo význam bližšie objasniť a stanoviť spôsob, akým sa bude vypočítavať 5 % ponechanie si hodnoty angažovanosti. Chápem, že Európsky parlament pracoval pod časovým tlakom, a teší ma, že Komisia dostala druhú šancu sprísniť text v správe do konca roka 2009.
<P>
Dve správy, o ktorých dnes budete hlasovať, dokazujú, že keď poslanci EP, ministri financií a komisári myslia strategicky a zabezpečujú politické vedenie, rýchla a účinná reakcia na problémy, ktoré pred nami stoja, je možná. Obe opatrenia, o ktorých dnes hovoríme, významne prispejú k príprave cesty pre revíziu finančného rámca a rámca dohľadu EÚ.
<P>
Okrem týchto opatrení sme minulú stredu predstavili balík rozhodujúcich iniciatív v reakcii na finančnú krízu o alternatívnych investičných fondoch, o štruktúrach odmeňovania a balíkoch retailových investičných produktov.
<P>
A v neposlednom rade do troch týždňov v oznámení Komisie uvedieme naše stanovisko k činnostiam nadväzujúcim na odporúčania správy pána de Larosièra o finančnom dohľade. Na základe podpory júnového zasadnutia Európskej rady predložíme na jeseň ďalšie legislatívne návrhy.
<SPEAKER ID="072" NAME="Gary Titley">
spravodajca Výboru pre rozpočet. - Vážený pán predsedajúci, chcem vyjadriť stanovisko Výboru pre rozpočet k správe pána Hoppenstedta. Podobne ako v prípade pána Hoppenstedta, aj v mojom prípade to bude môj posledný prejav v tomto Parlamente po 20 rokoch.
<P>
Rozpočtový výbor uznáva dôležitosť týchto návrhov a ich naliehavosť. Je celkom jasné, že niektoré z kľúčových politík EÚ budú bez primeraného financovania ohrozené, a preto radi podporíme tento návrh. Chceme však poukázať na to, že tieto peniaze pochádzajú z marže kapitoly 1a, takže znížia maržu, a tým aj dostupnosť financií pre iné projekty, ktoré môžu byť v budúcnosti dôležité. Na to by sme nemali zabudnúť.
<P>
Po druhé, mali by sme zabezpečiť, aby sa tieto organizácie v žiadnom prípade nestali agentúrami, lebo ak by k tomu došlo, začali by, samozrejme, podliehať Medziinštitucionálnej dohode o agentúrach.
<P>
A na záver, nechceme, aby bola pozícia Výboru pre rozpočet nejakým spôsobom ohrozená v dôsledku rýchleho úsilia o tieto návrhy. Práve preto Výbor pre rozpočet v pondelok večer rád podporil návrh pána McCreevyho o prechodnom financovaní, čím môžeme zaistiť realizáciu správnych finančných postupov a správneho trojstranného rokovania o finančných následkoch týchto návrhov.
<SPEAKER ID="073" NAME="Predsedajúci">
Pán Titley, ďakujem vám za 20 rokov, ktoré ste venovali európskym veciam.
<SPEAKER ID="074" NAME="John Purvis">
v mene skupiny PPE-DE. - Vážený pán predsedajúci, zdá sa, že sme nasledovníkmi starého zvyku zdvihnúť ruku, keď chceme prehovoriť. No ak by to tak nebolo, nehovoril by som svoj posledný prejav v Európskom parlamente v najhoršej hospodárskej situácii svojho života. Ten sa začal v 30. rokoch minulého storočia zničených pohromou. A ak by to tak nebolo, nemusel by som hovoriť o európskom právnom predpise, ktorý nie je, obávam sa, úplne uspokojivý: o smernici o kapitálových požiadavkách.
<P>
Moja skupina a ja podporíme kompromis dosiahnutý pánom spravodajcom Karasom na základe veľkých vedomostí a trpezlivosti pod veľkým časovým tlakom v súčasnej horúčkovitej hospodárskej situácii. Dúfam však, že moji kolegovia, ktorí sa sem vrátia po voľbách, prejdú späť na úplný spolurozhodovací proces, ktorý môže naozaj úplne otestovať a zlepšiť naše právne predpisy. Obávam sa, že veľa z tohto príliš uponáhľaného právneho predpisu bude mať nezamýšľané a nečakané následky. Obávam sa napríklad, že pravidlá o veľkých angažovanostiach vychvaľované pánom komisárom McCreevym a poháňané prirodzenou obavou z rizika protistrany veľmi sťažia opätovné aktivovanie medzibankového peňažného trhu do úplného a želaného rozsahu. Obávam sa, že nové pravidlo o ponechaní si časti angažovanosti, tiež také chválené pánom komisárom McCreevym, bude v skutočnosti prekážkou oživenia sekuritizácie, ktorá je podstatným a prevažne užitočným mechanizmom financovania hypoték, úverov na autá a spotrebných výdavkov.
<P>
Ani všetky stimuly zo strany vlády, o ktorých možno uvažovať, nemôžu nahradiť chradnúci sekuritizačný trh. Dúfam teda, že keď príde čas na revidovanie tejto smernice, vykonajú sa potrebné posúdenia vplyvu, že prebehnú konzultácie s múdrymi poradcami, že sa primerane a v plnej miere zvážia globálne súvislosti a že sa príslušné pravidlá budú úplne vykonávať.
<SPEAKER ID="075" NAME="Pervenche Berès" LANGUAGE="FR">
Vážený pán komisár, odsudzujem neprítomnosť predsedníctva Rady. Pán McCreevy, svoj mandát komisára pre vnútorný trh ste posunuli do pozície regulačnej nečinnosti. Bohužiaľ - a neviem, ako to presne vyjadriť - mali ste zmeniť názor a nechať si konečne poradiť od Socialistickej skupiny v Európskom parlamente, ktorá vám v čase predstavenia správy pána Katiforisa hovorila, že je potrebný právny predpis o ratingových agentúrach, alebo ste mali počúvať nášho spravodajcu pána Rasmussena, ktorý vám povedal, že do bankového sektora je potrebné zaviesť ponechanie si angažovanosti na účely sekuritizácie.
<P>
Napokon ste sa mali rozhodnúť aj pre zavedenie záruk za bankové vklady. Ako vidíte, regulačná dovolenka nie je novinkou. Našťastie už v ďalšom volebnom období nebudeme musieť riešiť tieto otázky s vami. Hovorím to preto, lebo váš posledný predložený návrh o alternatívnych fondoch a investičných fondoch bol nerozumný, a skutočnosť, že nesúhlasíte ani s diskusiou o tejto veci s Výborom pre hospodárske a menové veci, to len dokazuje.
<P>
Pokiaľ ide o správu pána Karasa, myslím si, že je to dôležitá správa, ktorú by sme dnes mali prijať, pretože dáva v rámci Únie signál nášmu bankovému sektoru a všetkým našim partnerom z G20, že na účely sekuritizácie sa musí zaviesť ponechávanie si časti angažovanosti. Vlastné zdroje musia byť lepšie definované. V budúcnosti bude potrebný väčší nadnárodný dohľad nad skupinami a integrovaný dohľad v súlade so správou pána Jacqua de Larosièra. Okrem toho musíme zorganizovať zúčtovacie strediská pre deriváty a swapy na úverové zlyhanie.
<P>
Chcela by som pánovi Karasovi poďakovať aj za spôsob, akým sme dokázali znovu otvoriť trojstranný dialóg, takže budeme schopní ešte pred tým, než táto smernica vstúpi do platnosti, revidovať hranicu ponechávania si časti angažovanosti. Na základe objednávky štúdií a zverenia mandátu CEBS, aby určili podmienky, za akých je možné toto ponechanie odborne plánovať, sme mohli overiť, či 5 % hranica, o ktorej dnes budeme hlasovať, je vhodnou hranicou, a teraz ešte o to viac, že sme napravili rozsah ponechania krokom, ktorý ja považujem za správny, a že sme sa zbavili záruk, o ktoré usiloval pán Purvis.
<P>
Pokiaľ ide o správu pána Hoppenstedta, chcem mu čo najúprimnejšie poďakovať, pretože sa domnievam, že aj v tomto prípade sa užitočne a pozitívne zapájame. V minulosti by nám Komisia povedala, že nemôže financovať výbory tretej úrovne. Dnes je to možné dokonca ešte pred tým, než sa tieto výbory stanú agentúrami. Teší nás to. Na základe podnetov spravodajcu budú teda prevádzkové náklady aj náklady na projekt spĺňať kritériá financovania a Parlament bude mať jasný prehľad o povahe projektov, ktoré sa takto budú financovať. Takýto krok môžeme len uvítať, uberá sa správnym smerom.
<P>
A napokon, vo vzťahu k účtovným štandardom a podmienkam, za akých medzinárodné organizácie prispievajú k ich vypracovaniu, sme vyvinuli tlak na tieto organizácie, aby zlepšili svoju správu a lepšie definovali svoje úlohy. Domnievam sa, že Európsky parlament prostredníctvom správy pána Hoppenstedta aj v tejto oblasti vykonal užitočnú prácu, a chcem poďakovať všetkým spravodajcom, ako aj tomuto Parlamentu za to, že neskôr, ako dúfam, veľkou väčšinou prijme tieto dve správy.
<SPEAKER ID="076" NAME="Sharon Bowles">
v mene skupiny ALDE. - Vážený pán predsedajúci, odsúhlasený text smernice o kapitálových požiadavkách je krokom vpred pre jadrový kapitál, angažovanosť a dohľad. Ustanovenie o sekuritizácii, teraz aj s primeranými sankciami v prípade nedostatočnej hĺbkovej previerky, nie je dokonalé, ale plní svoj účel, účel opätovného vytvorenia dôvery a nápravy sekuritizačného trhu. Revízia percent ponechávania si časti angažovanosti na konci roka znamená, že sme zahrnuli všetky východiskové body vrátane medzinárodnej spolupráce.
<P>
Európske problémy so sekuritizáciou prišli zo Spojených štátov z investičných fondov, no obavy zablokovali aj našu vlastnú sekuritizáciu. Banky prišli o hlavný nástroj, ktorý im umožňoval predávať ďalej svoje úvery - dôležitý nástroj, pretože uvoľňoval kapitál na ďalšie úvery a bol hlavným motorom rastu. V rokoch 2006 až 2007 tvoril sekuritizovaný objem v Európe celkovo 800 miliárd EUR, z toho 526 miliárd EUR bolo určených na podporu európskych hypoték a ďalšie desiatky miliárd na nákupy áut, výdavky kreditnou kartou a úvery pre MSP - áno, vrátane približne 40 miliárd EUR na nemecké úvery pre MSP. Práve tieto oblasti postihuje úverová kríza najviac. Nie je to náhoda. Musíme si uvedomiť skutočnosť, že úverovanie bankami je obmedzené výškou ich kapitálu a nemôžu robiť nič, kým nezískajú vyšší kapitál alebo úver nepredajú ďalej. Čím skôr teda zabezpečíme v Európe sekuritizáciu s kvalitnou kontrolou, tým lepšie.
<P>
Môže sa zdať, že ak 5 % ponechávanie angažovanosti zaručí dobré správanie bánk, potom 10 % by ho zaručilo ešte lepšie. Avšak ponechaná časť priťahuje kapitálové náklady, čím znižuje kapitál, ktorý možno uvoľniť, a následne obmedzuje úverovanie. Úder vo výške 10 % v čase trvajúceho tlaku na kapitál by len poškodil dlžníkov a podniky, nie banky. Práve preto aj ostatné fóra, ktoré začali s návrhmi na vyššie percento ponechávania, majú tendenciu dohodnúť sa na 5 %.
<P>
Napokon, bude to obozretnosť inteligentného dohľadu, ktorá zabráni budúcim novým zneužitiam, nie regulácia smerujúca k starým veciam, ktoré sú už preč. Vo výboroch tretej úrovne vidíme, že aj napriek problémom a chybám v dohľade práve Parlament lepšie než členské štáty uznal, že diery sa nedajú zaplátať bez prostriedkov. Na základe toho žiadal viac prostriedkov pre tieto výbory. Ťažiť z diverzifikovanejšieho neutrálneho financovania budú aj orgány medzinárodného účtovníctva a auditu a EÚ môže ísť v tomto smere ako príklad, nie však na dobu neurčitú, ak sa ostatné krajiny nezapoja. Som rada, že som to mohla objasniť. Financovanie by sa malo hľadať aj na strane používateľov, napríklad investorov.
<SPEAKER ID="077" NAME="Konstantinos Droutsas" LANGUAGE="EL">
Vážený pán predsedajúci, dnešná hospodárska kríza je krízou nadmernej produkcie a nadmerného zhromažďovania kapitálu. Ako dnes všetci pripúšťame, je to kríza samotného kapitalistického systému. Snahy prezentovať túto krízu ako finančnú krízu či krízu likvidity majú za cieľ oklamať pracujúcich a vyhnúť sa priznaniu skutočných príčin, ktoré vedú k zvýšenej nezamestnanosti, zníženým príjmom, flexibilným pracovno-právnym vzťahom a mohutnému útoku na pracujúcich.
<P>
Opatrenia prijímané v záujme dohľadu nad účtovnými štandardmi s kontrolou úverových limitov a vlastných zdrojov nielenže nedokážu obmedziť nezodpovednosť bánk, no v podstate sú to opatrenia, o ktoré sa usilujú samotné banky s cieľom ochrániť túto nezodpovednosť v rámci povrchného dohľadu a kontroly, dohľadu, ktorý namiesto ochrany záujmov malých vkladateľov, ktorí boli a sú vystavení riziku vyplývajúcemu z hospodárskej krízy, bude chrániť podmienky hospodárskej súťaže bánk a umožní používanie nových nástrojov na zvyšovanie ich ziskov.
<P>
Zdržanlivosť, ktorú banky ukázali dokonca aj voči spolufinancovaniu zo strany štátu odmenou za získanie len minimálnej kontroly, je typická pre ich pozíciu. Pozíciu nezodpovednosti, ktorá v džungli na trhu opäť vedie k zvýšeným ziskom a cenám, pričom od pracujúcich sa znovu žiada, aby zaplatili za náklady krízy. Pracujúcich neoklamú ani nepopletú rozhodnutia Európskej únie na ukončenie krízy. Vedia, že tieto rozhodnutia kladú celú váhu krízy na ich plecia a usilujú sa o ochranu ešte väčších ziskov z kapitálu.
<SPEAKER ID="078" NAME="Nils Lundgren" LANGUAGE="SV">
Ďakujem vám, pán predsedajúci. Práve sme prešli globálnym finančným krachom a ten nám stále spôsobuje problémy. Musíme zanalyzovať, prečo k nemu došlo, a to ešte pred tým, než začneme konať na úrovni EÚ. Chcel by som povedať toto: po prvé, máme tu kapitalizmus bez vlastníkov. Veľké spoločnosti už nespravujú ich akcionári, ale penzijné fondy, poisťovacie spoločnosti a iné typy fondov. To vedie k situácii, v ktorej môžu riadiaci pracovníci spravovať veci tak, ako chcú, a robia to spôsobom, ktorý je v súlade s ich vlastnými záujmami, ktoré spočívajú v obrovskom zvyšovaní rizika, a výsledok má potom dnešnú podobu. Máme tu banky, ktoré sú "príliš veľké, aby padli", ako hovorí chytľavá fráza. Glassov-Steagallov zákon mal takejto situácii predísť, v USA bol však zrušený. Mali by sme pouvažovať, či by to nemohlo byť čiastočné riešenie. Máme ručenie vkladov pre malých sporiteľov a aj dosť veľkých sporiteľov. Znamená to, že ľudia vkladajúci peniaze do bánk nedbajú na to, či sú banky bezpečné. Vedia totiž, že ich daňoví poplatníci ochránia. To je ten problém. Šéfovia centrálnych bánk nesfukujú bubliny, ale namiesto toho zožínajú pochvaly, keď nás stále uisťujú, že bubliny môžu rásť ad infinitum.
<P>
Alan Greenspan získal nesmierne dobré meno za niečo, čo je v praxi významným vysvetlením toho, prečo sa veci tak pokazili. Poskytovanie vysoko rizikových hypoték bolo začiatkom a podstatou a zaviedli ho politici, ktorí teraz hovoria, že to vyriešime tak, že trhu vezmeme viac moci. Pochybujem o tom. Regulačný systém v rámci dohody Bazilej II sa obišiel prostriedkami tieňového bankovníctva. A teraz hovoríme o nových pravidlách pre kapitál. Ak je to ďalšie tieňové bankovníctvo, nepomôže to. Preto sa domnievam, že by sme to mali riešiť inak a pýtať sa, čo by sa malo robiť. Potom zistíme, že na úrovni EÚ sa dá robiť len veľmi málo. Je to globálny problém a mal by sa riešiť inde.
<SPEAKER ID="079" NAME="Sergej Kozlík" AFFILIATION="NI">
(SK) Vážený pán predsedajúci, ctený Parlament a hostia. Za jeden z najlepších politických krokov Európskeho parlamentu v tomto funkčnom období pokladám minuloročné rozhodnutie o potrebe obozretnej regulácie finančného systému a o zvýšení jeho stability. Škoda, že neprišlo už o tri roky skôr. Ako praktický výstup do tohto rámca zapadá aj návrh predkladanej smernice o kapitálových požiadavkách. Finančná kríza upozornila na nedostatky v mechanizmoch dohľadu vrátane konsolidovaného dohľadu.
<P>
Súhlasím, že východiskom pre riešenie problému by mohlo byť vytvorenie decentralizovaného európskeho systému orgánov bankového dohľadu, ktorý by vychádzal z modelu európskych centrálnych bánk. Podporujem aj prísnejšie pravidlá sekuritizácie. Originátori by mali niesť určité percento rizika vyplývajúce z angažovanosti a investori by mali byť zaviazaní zabezpečovať hĺbkové audity. Len tak sa dostaneme ďalej.
<SPEAKER ID="080" NAME="Zsolt László Becsey" AFFILIATION="PPE-DE">
(HU) Ďakujem, pán predsedajúci. Chcel by som zablahoželať spravodajcom a skupine tieňových spravodajcov ku kompromisu, ktorý sa podarilo dosiahnuť. Aj keď mnohí z nás nepovažujú mnohé z argumentov ani zďaleka za ideálne alebo užitočné, myslím si, že je dôležité, že sa nariadenie vypracovalo práve teraz, pred voľbami.
<P>
Chcel by som uviesť niekoľko poznámok. 1. Ako spravodajca zodpovedný za mikroúvery vítam, že správa obsahuje požiadavku, ktorá sa objavila aj v mojej správe, a to na vypracovanie systémov riadenia rizika, ktoré by zohľadňovali vlastnosti mikroúverov, ako napríklad netradičné záruky a prečerpanie. Dúfam, že sa tak stane čo najskôr. Chcem poďakovať pani Berèsovej za pozmeňujúci a doplňujúci návrh 2. Bol som veľmi kritický voči mechanizmom dohľadu, dokonca aj počas rozpravy o pozmeňujúcom a doplňujúcom návrhu z roku 2005. Vzťahuje sa to najmä na dohľad nad materskými inštitúciami, čo v skutočnosti zvyšuje ústavné obavy vzhľadom na zavedenie v krajinách dcérskych spoločností, aj keď sa dcérske spoločnosti zvyčajne nachádzajú v nových členských štátoch.
<P>
Túto zraniteľnosť obmedzuje, možno dokonca priamo zastavuje kolegiálny systém, ktorý je podľa mňa stále len krokom správnym smerom, nie však reálnym riešením. Avšak v záujme kompromisu považujem túto situáciu za pokrok najmä preto, že súčasný kompromis zároveň zastáva názor, že by sa mal rýchlo vypracovať návrh nariadenia o integrovanom systéme dohľadu na základe dokumentu pána de Larosièra, čo podľa nás bude dobré a zabezpečí to veľmi významné výhody pre posilnenie Spoločenstva.
<P>
Rád by som osobitne poďakoval za solidaritu preukázanú štátom mimo eurozóny v súvislosti s pozmeňujúcim a doplňujúcim návrhom k článku 153 ods. 3, keďže na základe prijatia môjho návrhu sa až do konca roku 2015 nebude uplatňovať osobitná riziková prémia na úvery pre tieto krajiny, ktoré získali vo všeobecnosti v eurách z verejných financií alebo centrálnej banky. Ak vezmem do úvahy všetky tieto body, navrhujem blokové hlasovanie o kompromise vrátane 5 % ponechávania si časti angažovanosti, pretože je to samo osebe určitým spôsobom vyjadrením pokroku.
<P>
A napokon, keďže toto je môj posledný prejav, chcel by som vám poďakovať, pán predsedajúci, a všetkým kolegom poslancom za prácu, ktorú som tu za posledných päť rokov mohol vykonať.
<SPEAKER ID="081" NAME="Elisa Ferreira" AFFILIATION="PSE">
(PT) Európske bohatstvo sa v tomto roku zníži o 4 % a nezamestnanosť sa zvýši na 26 miliónov. Svet a Európska únia mali urobiť viac, lepšie a skôr, pokiaľ ide o reguláciu finančných trhov.
<P>
Vítam prácu, ktorú vykonal tento Parlament, pričom veľa z nej prebiehalo v atmosfére naliehavosti. Zdôraznila by som však príspevok Socialistickej skupiny v Európskom parlamente, ktorý mal v správnom čase získať viac uznania.
<P>
Je mi ľúto, že reakcia Komisie bola pomalšia, postupnejšia a obmedzenejšia, než si to vyžadovala a vyžaduje situácia, ako to dokazuje aj posledný návrh o hedžových fondoch.
<P>
Prijatie smernice o kapitálových požiadavkách je ďalším krokom správnym smerom. Vieme, že nie je dostatočne ambiciózna a neplní očakávania, no dnes je najdôležitejšie vyslať jasný signál finančným inštitúciám a trhom, že ich zvyčajné postupy sa skončili. Blahoželám k práci spravodajcovi a skupine tieňových spravodajcov, najmä pani Pervenche Berèsovej, pri hľadaní kompromisu.
<P>
Táto smernica naozaj zavádza jasné pravidlá, počas ďalšej revízie však bude treba vykonať veľa práce na niektorých z kontroverznejších tém, najmä vo vzťahu k úrovni ponechávania si časti angažovanosti na účely sekuritizácie.
<P>
Dnes je rozhodujúce, aby Parlament zaistil prijatie tejto smernice a tým vyslal jasnú správu európskym občanom, že sa veci menia a budú sa ďalej meniť a že sa o ne mimoriadne zaujímame.
<SPEAKER ID="082" NAME="Wolf Klinz" AFFILIATION="ALDE">
(DE) Vážený pán predsedajúci, dámy a páni, finančná kríza nám jasne ukázala, že je potrebné revidovať rámec finančného trhu Európskej únie. Moja skupina podporuje návrhy vypracované počas trojstranných rokovaní, najmä návrhy novej smernice o kapitálových požiadavkách pre banky. Výsledkom 5 % ponechávania si angažovanosti na účely sekuritizácie bude zvýšenie dohľadu na základe rizika, odstránenie zneužívania účelovo zriadených spoločností a zlepšenie kvality štruktúrovaných produktov. Je mi však ľúto, že pravidlo medzibankových úverov v rámci roka je veľmi obmedzujúce a že sa tiché kapitálové vklady akceptujú ako plnohodnotný kapitál len na prechodné obdobie.
<P>
Pokrok dosiahnutý vďaka reštrukturalizácii rámca finančného trhu je dobrý, zatiaľ však nepostačuje. Práca bude teda pokračovať. Dúfam, že banky ukážu väčšiu ochotu spolupracovať než počas niekoľkých posledných mesiacov, keď som ich videl skôr v úlohe brzdy než partnera pri hľadaní perspektívnych riešení.
<SPEAKER ID="083" NAME="Werner Langen" AFFILIATION="PPE-DE">
(DE) Vážený pán predsedajúci, v prvom rade by som chcel povedať, že tento druhý projekt, o ktorom dnes hovoríme, sme začali s cieľom vytvoriť normálny základ pre reguláciu finančného trhu. Krízu finančných trhov možno sčasti pripísať zlyhaniu trhov a sčasti zlyhaniu regulácie. Vypracovali sme zoznam opatrení, ktoré musia ratingové agentúry regulovať. Prijali sme uznesenia o smernici o kapitálových požiadavkách, platoch manažérov, hedžových fondoch, účtovných nariadeniach a európskej štruktúre dohľadu. Dnes riešime druhý bod.
<P>
Rokovania sa vedú na základe hlasovania vo výbore, nie na základe bežného postupu prvého čítania, ale na základe dohody dosiahnutej medzi Radou, Komisiou a Parlamentom. Uznávam, že pán Karas dosiahol mnohé veci. Mnohí z kolegov poslancov a ja tiež však zastávame iný názor, ako na to poukázal pán Klinz. Súvisí to predovšetkým s ponechávaním si časti angažovanosti na účely sekuritizácie. Kríza sekuritizačného trhu a finančného trhu vznikla hlavne v dôsledku vytvorenia produktov finančného trhu bez vlastného rizika. Práve preto si už banky navzájom nedôverujú, pretože nikto nemá cenné papiere, za ktoré by prijali záruku s rizikom. Návrh hovorí o 5 % ponechávaní si angažovanosti. Podľa môjho názoru je 10 % oveľa primeranejšia hodnota, a preto som predložil pozmeňujúci a doplňujúci návrh. Som si istý, že ak Rada prijme všetky ostatné veci, bude musieť zvážiť aj toto 10 % ponechanie angažovanosti. Ako Parlament máme zodpovednosť poskytnúť občanom ďalšie záruky, že sa globálna kríza finančných trhov tohto druhu už nikdy nezopakuje.
<P>
Z tohto dôvodu navrhujem a žiadam, aby sme prijali kompromis dosiahnutý pánom Karasom s výnimkou 10 % ponechávania si angažovanosti a odpočítavania tichých kapitálových vkladov.
<SPEAKER ID="084" NAME="Ieke van den Burg" AFFILIATION="PSE">
Vážený pán predsedajúci, stojím tu so zmiešanými pocitmi počas svojej poslednej rozpravy v tomto Parlamente. Veľmi ma teší rozhodnutie, ktoré sme prijali v súvislosti so správou pána Hoppenstedta, zvýšiť financovanie výborov tretej úrovne. Je to krok smerom k dôraznejšiemu európskemu dohľadu nad finančnými trhmi, ktorý sa rozšíril ďaleko za národné hranice. Tento krok som dôrazne podporovala a dúfam, že táto rozprava bude intenzívne pokračovať aj v ďalšom volebnom období.
<P>
Ďalší dokument o smernici o kapitálových požiadavkách nie je podľa mňa dobrým príkladom lepšej regulácie v rámci Lamfalussyho procesu, ktorý sme vypracúvali 10 rokov, počas ktorých som tu aktívne pôsobila. Podporím výsledky, pretože je potrebné, aby sme vyslali silný signál trhu, ale uprednostnila by som prístup viac založený na zásadách a transparentnejšie konzultácie v politickom procese. Existoval tlak na dosiahnutie tohto náhlivého výsledku. Dúfam, že na konci roka, pri kompletnejšej revízii smernice o kapitálových požiadavkách, sa primerane zohľadní aj Lamfalussyho proces. Dôrazne odporúčam, aby Výbor pre hospodárske a menové veci znovu tento proces zaviedol.
<P>
Vo svojom poslednom prejave nadviažem aj na to, čo povedala pani Berèsová, a chcem pánovi McCreevymu povedať, že to, čo urobil pre reguláciu týchto finančných trhov, je naozaj príliš málo a príliš neskoro. Chcem vyjadriť svoje uznanie kolegom z Výboru pre hospodárske a menové veci za ich spoluprácu počas týchto 10 rokov. Dúfam, že v novom volebnom období dostanú komisára, ktorý sa bude venovať výlučne finančným trhom, bude riešiť portfólio, ktoré sa skutočne zameriava na túto veľmi dôležitú tému, ktorá nás teraz doviedla do problémov, a ktorý bude naozaj oddaný regulácii a správnemu európskemu dohľadu nad finančnými trhmi.
<SPEAKER ID="085" NAME="Udo Bullmann" AFFILIATION="PSE">
(DE) Vážený pán predsedajúci, dámy a páni, ak chcete odvodniť močiar, nepýtate sa najtučnejších žiab, ako by si to predstavovali. A práve to je problémom správy o smernici o kapitálových požiadavkách, o ktorej dnes hovoríme. Ak nechceme aj o desať či dvadsať rokov zriaďovať zlé banky, musíme zabezpečiť, aby banky a úverové inštitúcie prevzali výraznú časť obchodného rizika, ak budú ďalej obchodovať s kritickými produktmi. Päť percent nie je výrazná časť.
<P>
Pán komisár McCreevy predstavil 15 % a toto odvetvie následne túto hodnotu znížilo na 5 %. Rada s tým súhlasila a Európsky parlament sa pritom naozaj nevyznamenal. My nemeckí sociálni demokrati budeme hlasovať za vyššie ponechanie si angažovanosti a budeme hlasovať aj za pokračovanie tichých kapitálových vkladov, pretože politika hospodárskej súťaže, ktorá útočí na obchodný model a nemá nič spoločné s reštrukturalizáciou bánk, je nespravodlivá.
<P>
Dúfam, že prijmeme rozumné uznesenie a že po 7. júni budeme mať Parlament, ktorý sa s odvahou a väčšou vervou jasne vyjadrí počas reštrukturalizácie finančného trhu.
<SPEAKER ID="086" NAME="Antolín Sánchez Presedo" AFFILIATION="PSE">
(ES) Vážený pán predsedajúci, prijatie tejto smernice ako prvej reakcie na finančnú krízu z augusta 2007 by sa nemalo odkladať. Vzhľadom na okolnosti by sa mala uplatňovať obozretne v záujme zabrániť zvratom a mala by byť sprevádzaná ambicióznejšou revíziou v súlade s medzinárodným vývojom.
<P>
Finančné inštitúcie potrebujú pevnú kapitálovú základňu a musia súťažiť vyvážene prostredníctvom harmonizovanej definície vlastných zdrojov, najmä hybridných nástrojov, a prostredníctvom primeraného posilňovania riadenia veľkých rizík. Rozhodujúce je priniesť väčšiu transparentnosť a zladiť záujmy emitentov a investorov v procesoch sekuritizácie. Ponechanie si minimálne 5 % sekuritizovaných produktov v súvahe, zabránenie viacnásobnému použitiu takýchto produktov a zintenzívnenie náležitej starostlivosti investorov predstavujú kroky týmto smerom. Vytvorenie kolégií orgánov dohľadu pre cezhraničné skupiny a posilnenie úlohy Výboru európskych orgánov bankového dohľadu smerujú k lepšie integrovanému európskemu dohľadu.
<SPEAKER ID="087" NAME="Margarita Starkevičiūt" AFFILIATION="ALDE">
(LT) Aj ja by som chcela poďakovať svojim kolegom za päť vynikajúcich rokov spolupráce, aj keď musím povedať, že na ďalšie legislatívne obdobie stále zostávajú nevyriešené otázky. Táto smernica nerieši predovšetkým problém posudzovania bankových činností.
<P>
Prístup založený na riziku nevyhovoval tomuto účelu a my musíme pouvažovať o inom type posudzovania, možno o prístupe, ktorý je známy ako prístup založený na výkonnosti. Navyše sme sa ešte stále nerozhodli, kto bude platiť. Daňoví poplatníci ktorého štátu budú riskovať svoje vlastné peniaze, ak bude mať veľká európska skupina problémy?
<P>
Bude na európskej úrovni vytvorený osobitný fond? Budú rôzne krajiny prispievať do spoločného fondu? Pokiaľ nebudeme mať odpoveď, nemôžeme povedať, že máme silnú a dobre pripravenú reguláciu finančného sektora.
<SPEAKER ID="088" NAME="Miloslav Ransdorf" AFFILIATION="GUE/NGL">
(CS) Vážený pán predsedajúci, som presvedčený, že naše opatrenia, o ktorých tu diskutujeme, musia mať aj preventívny charakter, pretože situácia je naozaj vážna. Objem finančných derivátov na svetom trhu je päťkrát väčší, ako je svetový hrubý domáci produkt, to je bublina, ktorá spľaskne, a rizikom je, že najmä v Spojených štátoch sa veľmi dramaticky zníži hrubý domáci produkt. Trpel by celý svet vrátane našich európskych štátov. A tiež je tu riziko hyperinflácie, pretože v Spojených štátoch, ako sa zdá, prevláda myšlienka, že je možné všetky problémy vyriešiť nalievaním ďalších a ďalších peňazí do systému bez ohľadu na to, že ten systém vykazuje závažné nedostatky. Myslím si teda, že práve tento preventívny aspekt je veľmi dôležitý a niektoré problematické nástroje na finančnom trhu treba jednoducho zakázať, ako je napríklad tieňové bankovníctvo.
<SPEAKER ID="089" NAME="Predsedajúci">
Ešte pred tým, než dostane priestor pán komisár McCreevy, keďže niekoľkí poslanci dnes hovorili v Parlamente posledný raz, považujem za svoju povinnosť nielen v mene poslancov EP, ale aj európskych občanov a voličov poďakovať im za ich oddanosť veci počas týchto rokov. Verím, že úloha, ktorú si zvolili, a to úsilie o zlepšenie vecí, si zasluhuje vďaku všetkých našich občanov.
<SPEAKER ID="090" NAME="Charlie McCreevy">
člen Komisie. - Vážený pán predsedajúci, dovoľte mi najprv poďakovať najmä spravodajcom pánovi Karasovi a pánovi Hoppenstedtovi a ďalším za ich snahu o nájdenie kompromisov v týchto dvoch konkrétnych oblastiach.
<P>
Pokiaľ ide o správu pána Hoppenstedta, pozitívny výsledok vo výbore Coreper dosiahnutý dnes ráno pripravuje cestu pre prijatie v prvom čítaní. Dohoda o tejto strategickej iniciatíve je veľmi vítaná, pretože vysiela správny signál, signál nášho odhodlania reagovať na finančnú krízu, posilniť finančný dohľad a zlepšiť štandardný proces posudzovania na účely finančného výkazníctva a auditu. Je to však len prvý krok vo veľmi dlhom procese. V najbližších mesiacoch sa preto teším na pokračovanie v tejto práci s vami v novom Parlamente.
<P>
Pokiaľ ide o sekuritizáciu, všetci súhlasíme s tým, že požiadavka na 5 % ponechávanie si angažovanosti je prvým krokom. Bazilejský výbor bude pracovať na kvantitatívnom ponechaní. Tento krok požadovala G20. Európska únia strategicky napreduje a budeme ďalej prispievať k dosahovaniu ďalšej jednotnosti na globálnej úrovni.
<P>
Dovoľte mi spomenúť jednu myšlienku vo vzťahu k sekuritizácii. Pani Bowlesová predniesla v tomto smere veľmi dôraznú pripomienku. Je veľkou zástankyňou sekuritizácie a poukázala na jej dobré aspekty a sumu peňazí, ktorá smeruje na kapitálové trhy pre malé a stredné podniky a veriteľom všeobecne vo všetkých členských štátoch Európskej únie. Ak by mal azda niekto dojem, že nevidím výhody sekuritizácie za tieto roky, musím povedať, že ich naozaj vidím! Vo svojej predošlej funkcii a dlho pred tým, než som sem prišiel, som si uvedomoval výhody sekuritizácie. Ale otázka toho, aký podiel by si mal originátor sekuritizácie ponechať, je osobitnou témou. Akceptujem to, čo povedala pani Bowlesová, že v budúcnosti ponechávanie si akéhokoľvek percenta bude priťahovať kapitálové náklady. Nikto si nemôže byť istý, kedy skončí súčasná finančná kríza. No bez ohľadu na to, kedy tento koniec príde, si myslím, že si môžeme byť absolútne istí, že v nadchádzajúcich rokoch budú musieť finančné inštitúcie na všetkých úrovniach udržiavať výraznejší a kvalitnejší kapitál v pomere k úverom. Ja tu nebudem, ale mnohí z vás áno, ale nech je ten koniec akýkoľvek, bude to nevyhnutný výsledok tejto konkrétnej finančnej krízy. Nie ihneď, dokonca možno ani v strednodobom horizonte nie, ale z dlhodobého hľadiska to tak bude celkom určite. Ak by som sa pozrel do svojej krištáľovej gule, videl by som tam na najbližšie roky práve to. Rozprava sa teda vedie o percente. Ľudia poznajú môj názor na túto otázku. Už dlho v tomto smere zastávam veľmi jednoznačné stanovisko.
<P>
Počas fázy procesu v Rade ministrov boli predložené rôzne pozmeňujúce a doplňujúce návrhy a návrhy Európskeho parlamentu týkajúce sa rôznych "neúčastí" na jednej alebo druhej veci, proti ktorým moji úradníci na moju žiadosť veľmi, veľmi dôrazne namietajú, pretože naozaj verím vo veľmi jednoduchú poučku, že 5 % z niečoho je lepších než 55 % z nuly. Čím viac neúčastí bude - a môžeme mať 5 %, 10 %, 15 % - 15 % z nuly je stále nula. Preto vítam príležitosť, že sa Komisia vo svojej správe do konca tohto roka vráti k tejto konkrétnej veci s cieľom zaistiť, aby sa znenie primerane sprísnilo. Dôrazne zastávam tento názor, pretože by som nerád videl osobitné neúčasti. Ale cením si, čo povedali pani Bowlesová a ostatní o výhodách sekuritizácie pre kapitálový trh. Dúfam, že som nikdy nevyvolal dojem, že by to tak nebolo.
<P>
Na záver mi dovoľte pripojiť sa k pánovi predsedajúcemu a jeho želaniu úspechov v budúcej kariére, nech je už akákoľvek, poslancom, ktorí odchádzajú. Počas piatich rokov, ktoré som tu strávil, som spoznal väčšinu z nich v istých úlohách a cením si ich prácu, aj keď som s nimi nie vždy súhlasil. Domnievam sa, že by som si nemal vybrať jednu osobu, ale rád by som v tejto súvislosti osobitne spomenul pána Purvisa. Vždy som považoval jeho rady za múdre, rozvážne, uvážené a nedogmatické a osobitne mu želám veľmi úspešnú budúcnosť.
<SPEAKER ID="091" NAME="Othmar Karas">
spravodajca. - (DE) Vážený pán predsedajúci, dámy a páni, v prvom rade by som vám chcel poďakovať za podporu a za signál, ktorý vysielame sporiteľom, podnikom, bankám a finančnému svetu.
<P>
Rozprava bola veľmi otvorená. Zároveň poukázala na slabé stránky a potrebu ďalšieho vývoja. Môžem vám povedať, že všetky vaše želania, ako aj vaša kritika a výhrady zohrávali úlohu počas rokovaní, že sme sa ich pokúsili zahrnúť do odôvodnení a požiadaviek na revízie. Neexistuje nič, čo tu dnes zaznelo a pritom by nezohrávalo úlohu aj v predloženej dohode - v niektorých prípadoch nie veľmi významnú úlohu, ale všetko úlohu zohrávalo.
<P>
Je preto absolútne jasné, že ide o dôležitý krok vpred. Nie je to však záverečný krok, pretože oznamujeme ďalšie kroky v rámci tejto dohody, informujeme o nich a podporujeme ich a určujeme smerovanie tejto rozpravy. Inými slovami, rozprava bude pokračovať, musí pokračovať. Domnievam sa však, že je dôležité, aby sme vyslali jasný signál teraz, v tomto volebnom období, že sme kompetentní, že si želáme vytvoriť dôveru, bezpečnosť a stabilitu, že dokážeme reagovať rýchlo a že vieme, čo ešte treba v budúcnosti urobiť. Vyzývam vás preto, aby sme tento krok podnikli spoločne a veľkou väčšinou.
<P>
Ďakujem vám veľmi pekne za túto rozpravu.
<SPEAKER ID="092" NAME="Karsten Friedrich Hoppenstedt" LANGUAGE="DE">
Vážený pán predsedajúci, už v prvom kole prejavov som vyjadril svoje stanovisko k určitým veciam. Rád by som však znovu veľmi jasne povedal, že svet vrátane našich partnerov v Spojených štátoch, Číne a na iných miestach sleduje Európsku úniu, Radu, Komisiu a Parlament, aby zistil, ako budeme reagovať na krízu. Spomínal som aj to, že už došlo k určitej reakcii viditeľnej na istých pravidlách, ktoré sa teraz prepracúvajú. Veci sa trochu hýbu aj v USA v oblasti smernice o zaistení a iných vecí, ako napríklad záruk. Okrem toho sme sa poučili, že ak my Európania nebudeme mať niečo konkrétne v rukách, naši partneri reagovať nebudú.
<P>
V priebehu minulého a tohto mesiaca sme prijali rozhodnutia a začali ich realizovať, a spoločne s Radou sa nám podarilo nájsť rozumné riešenia.
<P>
Chcel by som ešte raz využiť túto príležitosť a poďakovať Komisii, ktorá bola chvíľami ťažkopádna, a Rade, kde sme sa pokúšali nájsť rozumné riešenia počas nočných rokovaní a počas mnohých trojstranných rokovaní, pretože len pred hodinou aj oni schválili rozumný kompromis, ktorý sme našli.
<P>
Ďakujem, samozrejme, aj svojim spolubojovníkom z Výboru pre hospodárske a menové veci, pani Berèsovej, pani Bowlesovej a ďalším, ale aj členom personálu, ktorí museli znášať veľkú časť tlaku.
<P>
Domnievam sa, že je možno dôležité poukázať ešte raz aj na to, že som sa zúčastnil zavádzania jednotného európskeho trhu ako koordinátor počas zavádzania eura a ďalších podobných vecí. Ide pritom o medzníky, ktoré prirodzene inšpirovali túto prácu a tvorbu politík. Bolo príjemné pracovať s vami všetkými a ešte raz by som chcel poďakovať svojim kolegom poslancom, Komisii a Rade - ako som už spomínal - za spoluprácu. Želám všetkým z vás, ktorí sa dobrovoľne rozhodli nevrátiť sa sem, všetko dobré do budúcnosti.
<P>
Pred nami je veľa úloh vrátane úlohy ďalej poukazovať na význam Európskej únie a dôležitosť práce Parlamentu. Pre voľby, ktoré sa v Nemecku majú konať 7. júna a inde od 4. do 7. júna, je dôležité aj to, aby sa pozornosť ľudí nasmerovala na to, aká dôležitá je naša práca. Dúfam, že volebná účasť bude potom vysoká. Ešte raz srdečná vďaka vám všetkým a všetko dobré do budúcnosti. Toto je môj posledný prejav, ako som už povedal.
<SPEAKER ID="093" NAME="Predsedajúci">
Spoločná rozprava sa skončila.
<P>
Hlasovanie sa uskutoční dnes, v stredu 6. mája 2009.
<P>
Písomné vyhlásenia (článok 142)
<SPEAKER ID="094" NAME="Paolo Bartolozzi  " LANGUAGE="IT">
Vážený pán predsedajúci, dámy a páni, zmenou a doplnením smerníc o úverových inštitúciách, ich vlastných zdrojoch, veľkých angažovanostiach, mechanizmoch dohľadu a krízovom riadení sa Európska únia posúva smerom k opätovnej všeobecnej úprave celého systému.
<P>
Zmenená a doplnená smernica by odstraňovala samostatné rozhodovanie členských štátov o vlastných financiách, ktoré by bolo prekážkou pri harmonizácii postupov dohľadu a spravodlivej hospodárskej súťaže medzi bankami. Tieto rozdiely sa musia prekonať spoločnými pravidlami, ktoré audítorským orgánom a centrálnym bankám umožnia čeliť možnej platobnej neschopnosti bankového systému najmä v štátoch, ktoré prijali euro. Pozmeňujúce a doplňujúce návrhy sa týkajú potreby sprísniť dohľad nad cezhraničnými bankovými skupinami.
<P>
Opätovné otvorenie medziinštitucionálnych rokovaní o dohode dosiahnutej medzi Európskym parlamentom a Radou sa týkalo minimálnej hranice, ktorá sa má vzťahovať na nominálnu hodnotu sekuritizácie. Ide o sumu rizika, ktorú si banky musia ponechať vo vlastnej súvahe, ak sporiteľom ponúkajú "štruktúrované" produkty.
<P>
V Rade všetky členské štáty hlasovali za ponechanie hranice vo výške 5 %. Jej zvýšenie by znemožnilo obnovu sekuritizačného trhu a nepomohlo by znovu vytvoriť bezpečné trhy.
<P>
(Rokovanie bolo prerušené o 11.50 hod. a pokračovalo o 12.05 hod.)
<SPEAKER ID="097" NAME="Andreas Mölzer" AFFILIATION="NI">
(DE) Vážená pani predsedajúca, odvolávam sa na článok 145 rokovacieho poriadku. Pri rokovaní dňa 24. apríla počas mojej neprítomnosti pri hlasovaní pán Hans-Peter Martin vyhlásil, že nejaká neoprávnená osoba nezákonne hlasovala pomocou mojej hlasovacej karty z môjho kresla. Predsedníctvo to mohlo ihneď zamietnuť ako nesprávne.
<P>
Chápem, že v súčasnosti, počas volebnej kampane, mnohí moji kolegovia poslanci začínajú byť nervózni. Dá sa to však prirovnať obvineniu z klamstva, podvodu a neoprávneného obohacovania z mojej strany. Je to obvinenie z vážneho trestného činu. Pán Martin stále znova a znova na verejnosti očierňuje, pranieruje a ohovára Parlament, jeho poslancov, dokonca aj úradníkov a najmä svojich rakúskych kolegov prekrúcaním faktov, polopravdami a nepravdami a miera, v akej to dokážem tolerovať, bola prekročená. Žiadam, aby vzal svoje obvinenia späť, aby sa ospravedlnil a aby predsedníctvo odsúdilo jeho konanie.
<P>
(potlesk)
<SPEAKER ID="098" NAME="Predsedajúca">
Ďakujem vám, pán Mölzer. Ako kolegovia vedia, zariadenie bolo vtedy skontrolované a zistilo sa, že nedošlo k žiadnemu inému alebo nevhodnému použitiu zariadenia, vec sa teda objasnila.
<P>
Vidím, že pán Hans-Peter Martin žiada o slovo. Dávam vám teda krátky priestor.
<P>
(nesúhlasný šum)
<SPEAKER ID="099" NAME="Hans-Peter Martin" AFFILIATION="NI">
(DE) Vážená pani predsedajúca, mohli by ste, prosím, požiadať Parlament o ticho?
<P>
(smiech)
<P>
Alebo budem potrestaný odňatím denných diét, ak sa tu odvážim vyhlásiť "referendum"?
<P>
Podľa článku 149 mám právo vyjadriť osobnú poznámku. Dôrazne odmietam to, čo práve vyslovil môj kolega. Pamätám si, čo som naozaj v pléne povedal počas neprítomnosti mnohých pravicových extrémistov a davu za mnou. Stojím si za tým. A ak som obviňovaný...
<P>
(protesty)
<P>
Počujete tu ďalšie protesty, ktoré sú také strašné, že ich nechcem opakovať na verejnosti. Ale práve takíto sú pravicoví extrémisti. Poznáme to z histórie a pred nami je obrovské riziko.
<P>
Pokiaľ ide o obvinenia z nezákonnosti môjho konania, chcel by som poukázať na to, že došlo k viacerým pokusom o kriminalizáciu mojej osoby, nikdy však neprebehli žiadne trestné vyšetrovania. A to nie preto, že by boli rakúski sudcovia alebo prokurátori zaujatí, ale pretože videli, že tieto obvinenia nie sú opodstatnené. Ak pravicoví extrémisti teraz pokračujú v ofenzíve s takýmito argumentmi, je na voličoch, aby to posúdili.
<P>
(Predsedajúca prerušila rečníka.)
<SPEAKER ID="100" NAME="Predsedajúca">
Vypočuli sme si vás. Povedala som, že vec sa objasnila. To je všetko. Ďakujem vám.
<P>

<SPEAKER ID="101" NAME="Beniamino Donnici" AFFILIATION="ALDE">
(IT) Vážená pani predsedajúca, dámy a páni, pani predsedajúca, ako viete, ale mnohí kolegovia poslanci nevedia, v dôsledku vážneho nedostatku informácií poskytnutých v danej veci predsedníctvom, ktoré naďalej mlčí, dosiahol Európsky súdny dvor konečne rozsudok v prípade dlhodobého sporu, v ktorom som, bohužiaľ, vystupoval proti Európskemu parlamentu a pánovi Occhettovi.
<P>
Súdny dvor zvrátil rozhodnutie prijaté týmto Parlamentom dňa 24. mája o nepotvrdení môjho mandátu po vyhláseniach vnútroštátnych orgánov a Európsky parlament teraz musí uhradiť náklady. Zámerom včasného rozhodnutia Súdneho dvora bolo obnoviť legitímne zloženie Parlamentu pred ukončením jeho mandátu, ale dňa 4. mája o 17.00 hod. pán predseda Pöttering podal tomuto Parlamentu jednostrannú, dvojzmyselnú a zmätenú správu o tejto záležitosti a znovu vyzval Výbor pre právne veci, aby moje právomoci potvrdil, aj keď dobre vedel, že išlo len o zápis. A nielen to. Okrem toho nepožiadal o mimoriadne zasadnutie Komisie, keďže išlo o záverečné rokovanie vo volebnom období Parlamentu, pokiaľ sa nerozhodne predĺžiť platnosť môjho mandátu aj na ďalšie obdobie.
<P>
Vyzývam preto predsedníctvo, aby do zajtra napravilo túto ďalšiu veľkú chybu, aby sme dodržali rozhodnutie Európskeho súdneho dvora. Vážená pani predsedajúca, želal by som si, aby bol Európsky parlament ušetrený od tejto ťažkej právnej porážky, a napriek všetkému chcem vyjadriť rešpekt voči vám aj svojim kolegom poslancom.
<SPEAKER ID="102" NAME="Predsedajúca">
Ďakujem vám, pán Donnici. Vaše poznámky boli zaznamenané a, samozrejme, predseda naozaj vydal vyhlásenie v pondelok popoludní. Vaše poznámky odovzdáme na dnešnú popoludňajšiu schôdzu predsedníctva.
