<CHAPTER ID="017">
Vývoz zbraní (Kódex správania) (rozprava) 
<SPEAKER ID="191" NAME="Predsedajúci">
Ďalším bodom programu je vyhlásenie Rady o vývoze zbraní (Kódex správania).
<SPEAKER ID="192" NAME="Jean-Pierre Jouyet">
úradujúci predseda Rady. - (FR) Vážený pán predsedajúci, ako ste povedali, veľmi meškáme, za čo by som sa chcel poslancom ospravedlniť.
<P>
Uvediem túto rozpravu, ale, žiaľ, mám iné povinnosti a z dôvodu neočakávaného oneskorenia od nich nemôžem upustiť. Preto požiadam Generálny sekretariát Rady, aby počas rozpravy zaujal moje miesto a najmä aby poskytol predsedníctvu podrobnú správu o jej záveroch.
<P>
Dámy a páni, chcel by som vás upozorniť na skutočnosť, že transformácia kódexu správania na spoločnú pozíciu je dôležitým cieľom francúzskeho predsedníctva a že je potrebné stanoviť právny základ pre zodpovedný prístup prijatý členskými štátmi s ohľadom na vývoz zbraní a zvýšenie počtu bodov konvergencie medzi jednotlivými štátmi.
<P>
Vaše uznesenie z 13. marca preukazuje, že sa tiež stotožňujete s naším názorom týkajúcim sa tejto problematiky. V posledných týždňoch sa obnovili diskusie. Robíme všetko, čo je v našich silách, aby sme v tejto otázke pokročili ešte pred skončením francúzskeho predsedníctva. Prijatie spoločnej pozície bude predstavovať nástroj, ktorý pomôže zaviesť zodpovednú politiku vypracovanú najmä s cieľom zabrániť zneužívaniu takéhoto vývozu na účely vnútorného utláčania alebo medzinárodnej agresie a na podnecovanie regionálnej nestability.
<P>
Sme presvedčení, že iniciatíva Únie v rámci Organizácie Spojených národov na zriadenie zmluvy o obchode so zbraňami získa dôveryhodnosť, hneď ako sa náš vlastný systém kontroly prevozu výzbroje stane záväzným. Podporujeme názor tohto Parlamentu, ktorý zdôrazňuje naliehavosť zmeny kódexu správania na právne záväzný nástroj.
<P>
Podporujeme tiež váš názor týkajúci sa potreby zaviesť efektívnu kontrolu provízneho predaja zbraní. Členské štáty sa dohodli, že záväzky týkajúce sa výmeny informácií, ktoré ustanovuje pozícia Rady z roku 2003, by sa mali realizovať prostredníctvom mechanizmu ustanoveného v rámci kódexu správania.
<P>
Preto aj keď niektoré členské štáty ešte neprijali potrebné právne predpisy na transpozíciu týchto záväzkov do vnútroštátneho práva, môžem vás ubezpečiť, že všetky členské štáty majú predpisy týkajúce sa tejto oblasti. Úlohou je teraz aktualizovať tieto predpisy, aby boli plne v súlade so spoločnou pozíciou Rady.
<P>
Prijatie spoločných predpisov týkajúcich sa kontroly vývozu vo forme spoločnej pozície umožní členským štátom posilniť ich vlastné kontroly provízneho predaja zbraní. Nezákonný pohyb zbraní je ďalším problémom, ktorý sa nás týka, a stratégia EÚ o ručných zbraniach a ľahkých zbraniach jasne naznačuje potrebu konať, aby sme zastavili alebo obmedzili nezákonný pohyb zbraní. Toto opatrenie bolo podporené 6. decembra 2007 vo Viedni na stretnutí 40 štátov, ktoré sa podieľali na Wassenaarskej dohode o kontrolách vývozu konvenčných zbraní a tovaru a technológií s dvojakým použitím.
<P>
Predsedníctvo podporuje myšlienku preskúmania možnosti rozšírenia týchto osvedčených postupov na destabilizáciu pohybov ručných zbraní a ľahkých zbraní, najmä po mori. Napriek oneskoreniu pri prijímaní spoločnej pozície by som rád zdôraznil skutočnosť, že kódex správania je zvlášť účinný nástroj, ktorý výraznou mierou prispel k harmonizácii vnútroštátnych politík členských štátov v oblasti vývozu zbraní. V tejto súvislosti by som tiež chcel poukázať na to, že harmonizáciu uľahčuje návod na používanie s uvedenými usmerneniami, ktoré dodržiavajú štátni úradníci zodpovední za túto oblasť. Tento návod sa pravidelne aktualizuje, a preto je významnou a praktickou pomôckou v úsilí o harmonizáciu vnútroštátnych politík v tejto oblasti.
<P>
Na záver by som rád povedal, že spolupracujeme v záujme vytvorenia zodpovedného prístupu k vývozu zbraní. Chcel by som sa poďakovať Európskemu parlamentu za pomoc v tejto záležitosti.
<P>
Môže sa spoľahnúť na záväzok Rady aj predsedníctva.
<SPEAKER ID="193" NAME="Stefano Zappalà" LANGUAGE="IT">
Vážený pán predsedajúci, pán úradujúci predseda Rady, dámy a páni, teroristické útoky, s ktorými sa stretávame od roku 2001, ktoré sa najnovšie udiali len pred niekoľkými dňami v Indii, a rôzne konflikty odohrávajúce sa v rôznych častiach sveta spôsobujú, že táto téma obchodu so zbraňami sa stáva zvlášť dôležitou z pohľadu súčasnosti aj budúcnosti v tom najširšom zmysle. Stáva sa až príliš často, že vážne úmysly vyjadrené formou zásadných vyhlásení sa následne nepodarí podporiť konkrétnym činom. Každému je úplne zrejmé, že je to citlivá téma, ktorá sa týka hlavných priemyselných a obchodných procesov. Je preto pochopiteľné, aké náročné je pre všetky štáty, najmä členské štáty, aby ratifikovali kontrolný a regulačný systém. Tlak udalostí a to, že vieme, že k nezákonnému obchodovaniu so zbraňami dochádza vnútri aj smerom von, si však vynucujú naliehavú prioritu regulovať túto oblasť právne účinným spôsobom. Ak sa kódex správania rýchlo ratifikuje, navrhovaná smernica o transferoch výrobkov na účely obrany v rámci Spoločenstva nadobudne skutočný význam.
<P>
Je mi ľúto, že pán úradujúci predseda Rady odišiel, aj keď na základe toho, čo povedal, sa zdá, že všetko je v poriadku. Preto vynechám niektoré ďalšie otázky, ktoré som si pripravil. V skutočnosti nemám pocit, že všetko je v úplnom poriadku. Preto si myslím, že záväzok, ktorý dnes večer prijal pán minister, podobne ako mnoho iných záväzkov, ktoré prijali iné osoby za iných okolností, sa musí zmeniť, keďže sa blížime ku koncu francúzskeho predsedníctva, na ďalekosiahly podnet, najmä budúci týždeň, aby kódex správania mohli všetky členské štáty aspoň ratifikovať. Bolo by vynikajúce, keby sa to Francúzsku podarilo dosiahnuť inak ako len oznámením tu v Parlamente, ale potom by to muselo preukázať na konkrétnych výsledkoch.
<SPEAKER ID="194" NAME="Predsedajúci">
Pán Zappalà, pán Jouyet naozaj musel odísť. Chcel by som sa v jeho mene ospravedlniť, pretože musel stihnúť vlak. Dôvodom, prečo tu teraz nemôže byť je, že táto rozprava prebieha nadčas. Všetci vieme, ako svedomito vykonáva pán Jouyet prácu za týchto šesť mesiacov, ale ten kto nestíha, je Parlament. Nemusíte sa obávať, úradníci Rady, ktorí sú tu, postúpia predsedníctvu všetky pripomienky, ktoré ste vyjadrili a ktoré vyjadria ďalší poslanci.
<SPEAKER ID="195" NAME="Ana Maria Gomes" LANGUAGE="PT">
Vážený pán predsedajúci, uznesenie, o ktorom dnes diskutujeme, preukazuje, že v tomto Parlamente prevláda konsenzus o tom, ako by mala vyzerať politika vývozu zbraní členských štátov Európskej únie. Šesť najväčších politických skupín sa spojilo, aby obhájilo spoločný zoznam právne záväzných kritérií pre európsky vývoz zbraní: osem kritérií kódexu správania.
<P>
Každý súhlasí s výzvou francúzskeho predsedníctva, aby vyriešilo bezvýchodiskovú situáciu, v ktorej sa nachádzame už tri roky a ktorú môže vyriešiť len Francúzsko. Počuli sme pána Jouyeta, ktorý len pred chvíľou povedal, že Francúzsko je teraz za právne záväzný kódex správania. Včera sme vo Výbore pre zahraničné veci počuli od francúzskeho ministra obrany, že nedávny návrh jeho krajiny na zmeny kódexu správania na spoločnú pozíciu bol zmarený nedostatočným konsenzom v Rade. Pán minister nespomenul skutočnosť, že návrh Francúzska bol spojený so zrušením embarga týkajúceho sa zbraní uvaleného na Čínu. To bol dôvod, prečo niekoľko členských štátov odmietlo návrh Francúzska. Ak sa táto stratégia potvrdí, bude predstavovať poškodenie programu bezpečnosti a obrany zo strany francúzskeho predsedníctva, ktoré sa inak vyznačuje cieľavedomosťou a dynamikou v záujme jednotnej Európy.
<P>
Na základe silnejúcej európskej integrácie v oblasti zahraničnej politiky, je politika "každý sám za seba" v súvislosti s vývozom zbraní čoraz neprijateľnejšia. Pravda je, že kódex správania sa už berie vážne v mnohých hlavných mestách, ale musíme skoncovať so situáciou, v ktorej sú európske krajiny systematicky používajúce kritéria ako ľudské práva, udržateľný rozvoj a regionálna stabilita na usmerňovanie vývozu znevýhodnené ich partnermi, ktorí uplatňujú tie isté kritériá selektívne.
<P>
Európske predsedníctva sa končia, ale Európa si naďalej potrebuje udržať spoločné kritériá na vývoz zbraní a naďalej zostáva aj konsenzus v tomto Parlamente v prospech spoločnej pozície.
<SPEAKER ID="196" NAME="Renate Weber">
v mene skupiny ALDE. - Vážený pán predsedajúci, tento rok oslavujeme desiate výročie Kódexu správania Európskej únie pri vývoze zbraní. Aj keď vtedy to bol úspech, teraz musíme vyjadriť pocit sklamania a trpkosti z toho, že sa nám nepodarilo z neho urobiť právne záväzný dokument.
<P>
Uplynuli tri roky odvtedy, ako pracovná skupina Rady pre vývoz konvenčných zbraní dosiahla technickú dohodu o spoločnej pozícii. Ešte koľko rokov potrebuje Európska rada na jej prijatie? Ako môžeme my ako Európska únia chrániť svoju vlastnú dôveryhodnosť, keď sa vyslovujeme proti nezákonnému obchodovaniu so zbraňami, ak si nedokážeme dať do poriadku celý svoj dom?
<P>
Potrebujeme, aby bol kódex správania právne záväzný, ak chceme zabrániť jednoduchému transferu zbraní v rámci Spoločenstva, čo môže byť pre obchodníkov pokušením, aby hľadali najslabšie ohnivko v Európe. Keď hovoríme o vývoze zbraní, zároveň by sme mali myslieť na ľudské životy, o ktoré ide v nestabilných krajinách. Ľahko nás môžu obviniť, že namiesto vytvárania mieru podnecujeme lokálne konflikty v zraniteľných častiach sveta.
<P>
Vítam vyhlásenie francúzskeho ministra obrany, že Francúzsko odstúpi od svojich výhrad voči spoločnej pozícii. Dokáže francúzske predsedníctvo presvedčiť iné členské štáty, ktoré sú stále proti nej? Môžem v to len dúfať a želám si, aby francúzske predsedníctvo v nasledujúcich dvoch týždňoch prijalo spoločnú pozíciu tak, ako iné veľké úspechy v priebehu svojho funkčného obdobia.
<SPEAKER ID="197" NAME="Raül Romeva i Rueda" LANGUAGE="ES">
Vážený pán predsedajúci, pravda je, že som rozhorčený, pretože by som radšej vystupoval s nadšeným prejavom a blahoželal francúzskemu predsedníctvu k tomu, že konečne dosiahlo niečo, o čom už deväť predsedníctiev počúvame, že je potrebné - prijatie spoločnej pozície o vývoze zbraní. Hovorím, že počúvame to isté už deväť predsedníctiev, pretože nám vykonanie tejto úlohy sľubujú už od holandského predsedníctva v roku 2004.
<P>
Vieme, že z technického hľadiska je úloha v pracovnej skupine COARM (kódex správania pri vývoze zbraní) splnená. Dnes by som rád počul, že už je prijaté rozhodnutie, aby ministri konečne podpísali tento dokument.
<P>
Preto s ľútosťou počúvam, že sme ešte nedospeli do tejto fázy, a s ešte väčšou ľútosťou sa dozvedám, že dôvodom takéhoto stavu je, že toto rozhodnutie sa spája s iným rozhodnutím, ktoré vyvoláva obavy: zrušením embarga týkajúceho sa zbraní uvaleného na Čínu. Tieto dva problémy, ako sme už mnohokrát povedali, sú samostatné a nemajú navzájom vôbec nič spoločné. Mám pocit, že podmieňovať jedno rozhodnutie druhým neprospieva tomu, o čom diskutujeme, konkrétne mieru a kontrole vývozu zbraní.
<SPEAKER ID="198" NAME="Tobias Pflüger" LANGUAGE="DE">
Vážený pán predsedajúci, zbrane slúžia na zabíjanie. Dôvodom vývozu zbraní, o ktorom diskutujeme, je zabíjať druhých ľudí - nepriateľov. To sa v tejto rozprave nikdy nespomenulo.
<P>
Už desať rokov prebieha diskusia o tom, či je tento kódex správania právne záväzný. Podobne ako moji kolegovia poslanci som dúfal, že aj ja dnes budem počuť: áno, dospeli sme k tomu. Evidentne sme k tomu však ešte nedospeli. Medzičasom som sa dozvedel, že v smernici je očividne zahrnutá možnosť neúčasti so zámerom zjednodušiť transfer výrobkov určených na obranu v rámci EÚ, takže želaním je evidentne mať medzery v právne záväznej povahe vývozu zbraní. To nemôžeme dovoliť. Zahrnúť sa musí aj tovar s dvojakým použitím.
<P>
Chcel by som ešte raz zdôrazniť, že ide o zásobovanie zbraňami z Európskej únie - Európska únia sa stala najväčším vývozcom zbraní na svete - a ak sa tieto zbrane doručia, v určitej fáze sa tiež použijú. Keď sa použijú, budú tiecť krokodílie slzy. Potrebujeme konečne tento právne záväzný kódex správania. Dúfam, že sa to podarí ešte pred skončením francúzskeho predsedníctva Rady.
<SPEAKER ID="199" NAME="Justas Vincas Paleckis" AFFILIATION="PSE">
(LT) Pred desiatimi rokmi sa Európska únia dohodla na kódexe správania pri vývoze zbraní. Žiaľ, zatiaľ sa neuplatňuje. Rada na stretnutí za zatvorenými dverami nie je schopná prijať spoločnú pozíciu. Je veľmi dôležité, aby sme vedeli, ktoré krajiny ju blokujú, zatiaľ čo samy môžu vo výraznej miere profitovať z krvi a utrpenia ľudí.
<P>
Európsky parlament v marci prijal uznesenie o tejto otázke. Kým však rozprávame, zbrane vyrobené v krajinách Európskej únie prechádzajú prostredníctvom čoraz silnejšieho nezákonného prúdu do konfliktných oblastí a dostávajú sa do rúk zločincov. Paradoxné je, že sa tieto zbrane dostávajú aj do krajín, ktorým EÚ poskytuje mimoriadne výraznú podporu na rozvoj.
<P>
Predsednícke krajiny Rady Európy - Francúzsko a napokon možno aj Česká republika - musia urobiť všetko, čo je v ich silách, na prijatie kódexu správania pri vývoze zbraní, aby zabránili nezodpovednému transferu zbraní EÚ k zločincom. Ak sa to nepodarí, musia sa označiť strany, ktoré sú prekážkou.
<SPEAKER ID="200" NAME="Jan Cremers" AFFILIATION="PSE">
(NL) Vážený pán predsedajúci, dámy a páni, keď sme zaznamenali 10. výročie Kódexu správania Európskej únie pri vývoze zbraní, žiaľ, všimli sme si, že nedošlo k žiadnemu pokroku, pokiaľ ide o vytvorenie právne záväzného nástroja z tohto dobrovoľného kódexu. Európsky parlament sa už roky zasadzuje za pretransformovanie tohto kódexu správania do právneho predpisu, ktorý by bol pre členské štáty záväzný, vzhľadom na zvyšujúcu sa internacionalizáciu zbrojárskeho priemyslu.
<P>
Európsky parlament v súčasnosti diskutuje o návrhu smernice s úmyslom vytvorenia vnútorného trhu s výrobkami určenými na obranu. Pri rozhovoroch na túto tému Skupina socialistov v Európskom parlamente požadovala väčšiu transparentnosť a účinnejšie postihy v prípade nedodržania povinností. V tejto súvislosti naša skupina vníma tento kódex správania z iného hľadiska, ale pre chýbajúci právny rámec momentálne môžeme len vyzvať členské štáty, aby konali v zmysle tohto kódexu správania.
<P>
Potrebujeme prísnejšie pravidlá pre vývoz prvkov výzbroje, prepravu výrobkov prostredníctvom spoločných podnikov a opätovný vývoz európskeho vojenského tovaru do tretích krajín. Len za minulý rok predali západné krajiny zbrane do rozvojových krajín za približne 42 miliárd USD, z čoho polovicu tvorili európske zbrane. To sa musí zmeniť. Európska únia by mala byť najmä v tejto oblasti dobrým príkladom.
<SPEAKER ID="201" NAME="Ioan Mircea Paşcu" AFFILIATION="PSE">
Vážený pán predsedajúci, desiate výročie prijatia kódexu je príležitosťou na oslavu a aj motiváciou na pokračovanie v úsilí o jeho uzákonenie. Skutočnosť, že 10 rokov po prijatí je kódex dobrovoľný, však naznačuje zložitú sieť hospodárskych, obchodných a politických záujmov, s ktorými nesúhlasíme. Preto aj napriek našej morálnej nadriadenosti, keď požadujeme, aby sa uplatňovanie kódexu uzákonilo, to nestačí. Potrebujeme podrobnú odbornú analýzu tohto predmetu záujmov, aby sme mohli určiť spôsoby práce, ktorými by sme presvedčili výrobcov zbraní, exportérov a politikov, aby zmenili postoj. Preto, ako som už povedal, obyčajné naliehanie založené len na morálke, nech je akokoľvek dôrazné, nebude stačiť.
<SPEAKER ID="202" NAME="Predsedajúci">
Na záver rozpravy mi dovoľte uviesť, že som dostal štyri návrhy uznesení v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok 4. decembra od 12.00 hod.
