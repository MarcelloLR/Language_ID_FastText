<CHAPTER ID="005">
Program činnosti španielskeho predsedníctva (pokračovanie rozpravy) 
<SPEAKER ID="060" NAME="Predsedajúci">
Dámy a páni, budeme pokračovať v rozprave o programe činnosti španielskeho predsedníctva.
<SPEAKER ID="061" NAME="Carlo Casini" AFFILIATION="PPE">
(IT) Vážený pán predsedajúci, dámy a páni, ako predseda Výboru pre ústavné veci tohto Parlamentu som rád, že španielske predsedníctvo prikladá význam plneniu štrukturálnych reforiem ustanovených v Zmluve o fungovaní Európskej únie, predovšetkým pokiaľ ide o Európsku službu pre vonkajšiu činnosť, občiansku iniciatívu a o dodržiavanie Európskeho dohovoru o ochrane ľudských práv zo strany Európskej únie, v súvislosti s ktorým náš výbor už vymenoval spravodajcu, Španiela pána Jáurequiho Atonda, ktorého už poznáte.
<P>
Avšak, pán Zapatero, v rozhovore, ktorý uverejnil španielsky denník El País minulú nedeľu, ste vyjadrili želanie, aby boli výsledkom zákona o náboženskej slobode v Španielsku kroky smerom k normalizácii v rámci všetkých jeho verejných inštitúcií.
<P>
Preto by som v tejto súvislosti rád navrhol, aby sme v krátkosti uvažovali nad skutočnosťou, že štruktúry Európy predstavujú prostriedok na dosahovanie cieľov a že cieľ Európskej únie je potvrdený v článku 2 Lisabonskej zmluvy, je to presadzovanie dôstojnosti, rovnosti, slobody a solidarity. Z uvedeného dôvodu musím vyjadriť určité znepokojenie nad smerovaním tejto rozpravy o hodnotách.
<P>
Kultúrna jednota je dôležitejšia ako hospodárska jednota. Európsky duch je silnejší ako verejná, prepáčte, právna štruktúra. Základom európskeho ducha je prirodzená túžba starovekého Grécka po pravde a kráse a kult spravodlivosti Ríma. A na základe tohto neobyčajne veľkolepého dedičstva kresťanstvo prinieslo hodnotu ľudských bytostí, ktoré sú si rovné od počatia po prirodzenú smrť.
<P>
V súčasnosti žiadame o odchod na Haiti, o prítomnosť na Haiti práve v mene kresťanského kríža, pretože v centre záujmu kresťanstva sú všetky ľudské bytosti, a predovšetkým tie najchudobnejšie.
<P>
Preto sa vás pýtam, čo znamená "normalizácia" v súvislosti s náboženskou slobodou? Znamená azda zabránenie verejným prejavom náboženského cítenia všetkých občanov? Znamená zabúdanie na korene našich krajín vrátane kresťanských koreňov?
<SPEAKER ID="062" NAME="Kader Arif" AFFILIATION="S&amp;D">
(FR) Vážený pán predsedajúci, pán Zapatero, pán Buzek, dámy a páni, v tomto období krízy má obchodná politika v rámci verejnej diskusie čím ďalej, tým dôležitejšie miesto, pretože Európania stále viac prichádzajú na to, že obchodná stratégia zavedená na úrovni Únie má priamy vplyv na rast a zamestnanosť.
<P>
Boj o zníženie nákladov viedol v súvislosti so zvýšenou medzinárodnou hospodárskou súťažou k príliš veľkej strate pracovných miest alebo k presídľovaniu. Vzhľadom na túto situáciu sa naša skupina domnieva, že obchod musí byť nástrojom na dosahovanie cieľov, akými sú vytváranie pracovných miest, znižovanie nerovností a trvalo udržateľný rozvoj. Zdalo sa, že pán De Gucht, komisár pre obchod, počas svojho vypočutia súhlasil s názorom, že obchod by nemal byť samoúčelný.
<P>
Rád by som preto vedel, či počas vášho predsedníctva budete podporovať reformu európskej obchodnej politiky s cieľom zaručiť vytváranie väčšieho množstva pracovných miest a s cieľom užšie ju prepojiť so skutočnou priemyselnou politikou. Prijmete aj opatrenia na podporu spravodlivého obchodu na svetovej úrovni, ktorý umožní presadzovať rozvoj, dôstojnú prácu a dodržiavanie ľudských práv? Inými slovami, ustanovíte vo svojich dohodách záväzné sociálne a environmentálne normy?
<SPEAKER ID="063" NAME="Luis de Grandes Pascual" AFFILIATION="PPE">
(ES) Pán Zapatero, pre Španiela, ktorým som, je cťou pozdraviť vás na tomto mieste pri preberaní úlohy predsedu predsedníctva Európskej únie. Toto obdobie je obdobím mnohých očakávaní a úloh a, samozrejme, nesmieme zlyhať pri ich splnení. Je dôležité, aby naši občania videli, že naše inštitúcie, ktoré prešli zmenami, dokážu poskytnúť riešenia skutočných problémov.
<P>
Viete, že súhlasíme s programom, ktorý ste predložili. Viete, že pre španielsku Partido Popular je to otázka štátu a že vás budeme podporovať vo všetkom, čo považujeme za spoločné záujmy Európy a čo je dôležité pre Španielsko. Je to ambiciózny program a dúfajme, že je aj veľmi obsažný.
<P>
Dúfam, že v tomto albume španielskeho predsedníctva, určite veľmi farebnom a rôznorodom, budú ľudia vnímať každú udalosť ako míľnik v súvislosti so skutočnými problémami, ktoré sa ich týkajú.
<P>
Kríza zasahuje hospodárstva a nezamestnanosť sa zdá byť piatym jazdcom Apokalypsy. Čestne ste uznali, že v Španielsku je dvadsaťpercentná nezamestnanosť. To vás však neobmedzuje. Som presvedčený, že táto skutočnosť nás všetkých zaväzuje k tomu, aby sme našli východisko z problému, ktorý musíme vyriešiť spoločne. Je to skutočný problém.
<P>
Pridelený čas mi neumožňuje vyjadrovať sa príliš obšírne, pán premiér. Chcem vám však povedať, že Španielsko má pred sebou riešenie mnohých problémov. Som si istý schopnosťou Španielska ako národa a chcem veriť a nepochybujem, že pri ich riešení obstojíte. V tomto období v Európe musíme splniť tieto očakávania.
<P>
Na druhej strane, globalizovaný svet, zmienili ste sa o tom s istou dávkou porozumenia, znamená, že sa objavujú nové mocenské centrá a že je potrebné, aby Európska únia začala plniť pri ochrane svojich hodnôt a záujmov aktívnejšiu a súdržnejšiu úlohu. Inak riskujeme, že stratíme význam.
<P>
Na záver, pán premiér, my Španieli nesúhlasíme, aby nám bola odopieraná možnosť predkladať návrhy. Máme právo. Musíme mať aj pokoru, aby sme prijali radu Dona Quijota Sanchovi Panzovi, keď mu odporúčal pokoru pri jeho ilúzii o vládnutí na ostrove Barataria.
<P>
(Predsedajúci prerušil rečníka.)
<SPEAKER ID="064" NAME="Glenis Willmott" AFFILIATION="S&amp;D">
Vážený pán predsedajúci, vítam veľmi pozitívny a ambiciózny program pána premiéra pre španielske predsedníctvo. Jeho dôraz na zamestnanosť a rast je veľmi dôležitý pre nás všetkých, pretože sa dostávame z finančného poklesu. Veľmi sa teším na spoluprácu s partnerskou socialistickou vládou.
<P>
Obdobie nasledujúcich šiestich mesiacov je pre hospodársku a environmentálnu budúcnosť EÚ zásadné a tešíme sa na februárové zasadnutie Rady z dôvodu ambiciózneho vedenia pri reformách vo finančnom sektore.
<P>
Po nedávnych neúspešných rokovaniach v oblasti zmeny klímy v Kodani by som veľmi rada počula, ako bude predsedníctvo spolupracovať s Komisiou na predložení spoločného cieľa EÚ v oblasti zníženia emisií do 31. januára. O tejto otázke sme sa už zmienili, avšak na záver naliehavo žiadam, pán premiér, aby ste počas svojho predsedníctva využili príležitosť a vyriešili otázku zabavovania pozemkov a ostatné problémy, ktoré sú príčinou znepokojenia a zármutku desiatok tisícov vlastníkov nehnuteľností v celom južnom Španielsku, ktorí dodržiavajú zákony. Teraz musíme skutočne konať.
<P>
Pán Zapatero, je dobré, že ste tu, a želám vám veľmi úspešné funkčné obdobie.
<SPEAKER ID="065" NAME="Tunne Kelam" AFFILIATION="PPE">
Vážený pán predsedajúci, španielske predsedníctvo bude hodnotené na základe zavedenia Lisabonskej zmluvy na inštitucionálnej úrovni. Pán premiér, želám vám veľa úspechov.
<P>
Aby ste stimulovali hospodársku obnovu a vytvorenie nových pracovných miest, je vašou úlohou dosiahnuť dokončenie vnútorného trhu EÚ vrátane otvorenia trhu služieb v oblastiach, ktoré sú stále považované za výnimky. Kým sa nedosiahne tento cieľ, úspech akejkoľvek stratégie EÚ bude mať obmedzený účinok.
<P>
Podporujem váš záväzok vytvoriť spoločný trh s energiou prostredníctvom prepojenia energetických sietí v rámci celej Európy. Bol by som rád, keby ste v tejto súvislosti využili stanovisko Parlamentu v oblasti vonkajšej energetickej bezpečnosti a solidarity, ktoré bolo prijaté v roku 2007 a čaká na implementáciu.
<P>
Stratégia EÚ 2020 znamená zavedenie informačných a komunikačných technológií do každodennej praxe a využívanie osvedčených postupov členských štátov, ktoré už v tejto oblasti dosiahli pokrok. Dúfam, že vášmu predsedníctvu sa podarí prijať rozhodnutie o založení ústrednej agentúry pre správu systémov informačných technológií, ktorú Európa jednoznačne potrebuje. Naliehavo potrebujeme vypracovať aj spoľahlivú stratégiu bezpečnosti kybernetickej obrany.
<P>
Dúfam, že v rámci novej stratégie Východného partnerstva zohrá Európa aktívnejšiu úlohu aj pri stabilizácii situácie na južnom Kaukaze.
<P>
V neposlednom rade navrhujem, aby ste sa aj naďalej angažovali v súvislosti so spoločným stanoviskom ku Kube, až kým sa nepotvrdia skutočné zmeny v tejto krajine. Bohužiaľ, ak režim odmietne umožniť nášmu kolegovi socialistovi vstup do krajiny z toho dôvodu, že mal v úmysle nadviazať kontakt s opozíciou, nie je to znakom skutočnej zmeny.
<SPEAKER ID="066" NAME="Catherine Trautmann" AFFILIATION="S&amp;D">
(FR) Vážený pán predsedajúci, pán Barroso, pán Zapatero, chcem poďakovať predovšetkým pánovi Zapaterovi za opätovné vyjadrenie ambície, politického hľadiska a tiež odhodlania v období, keď sa Európska únia musí zotaviť z krízy, a bezprostredne po neúspechu v Kodani.
<P>
Očakávam, že Komisia a predsedníctvo nám umožnia utvoriť z otázok vytvárania väčšieho množstva kvalitnejších pracovných miest, boja proti sociálnemu vylúčeniu a trvalo udržateľného rozvoja ťažisko stratégie EÚ 2020. Platí to najmä pre rozpočet na poľnohospodárstvo a tiež pre rozpočet na odvetvie rybného hospodárstva. Zaviazali ste sa k tomu.
<P>
Pán Zapatero, spoliehame sa, že zabezpečíte prostriedky na túto politiku, že prepojíte ozdravenie pôdy a potravinovú bezpečnosť, že vytvoríte podmienky na vytváranie ekologických pracovných miest a na zachovanie zdrojov rybného hospodárstva, že zaručíte potravinovú bezpečnosť a vytvoríte spravodlivejšie podmienky obchodu pre južné krajiny.
<P>
Potrebujeme ambiciózny rozpočet na poľnohospodárstvo a žiadam o prepojenie rozpočtu na rybné hospodárstvo s týmto rozpočtom. Pokiaľ ide o tieto oblasti, naše pracovné miesta, ale aj naša politika budú posudzované na základe dosiahnutých výsledkov.
<SPEAKER ID="067" NAME="Jan Olbrycht" AFFILIATION="PPE">
(PL) Vážený pán predsedajúci, pán Zapatero, medzi otázkami, o ktorých dnes pán premiér hovoril trocha všeobecne a zoširoka, je mnoho takých, ktoré si vyžadujú vypracovanie a predloženie konkrétnych návrhov.
<P>
Tieto otázky možno rozdeliť do dvoch kategórií; tie, ktoré, objektívne povedané, španielske predsedníctvo bude musieť riešiť, a tie, ktoré bude chcieť riešiť, pretože sa pokúsi dosiahnuť svoje ciele. Medzi otázky, ktoré je potrebné riešiť, patria otázky vzťahov medzi európskymi inštitúciami, a na tomto mieste by som rád upozornil pána Zapatera na ustanovenia Lisabonskej zmluvy, v ktorej sa v Protokole o uplatňovaní zásad subsidiarity a proporcionality uvádza aj potreba vymedzenia úloh regionálnych a miestnych orgánov v rámci členských štátov. Pokiaľ ide o regionalizáciu, skúsenosť Španielska naznačuje, že možno práve španielske predsedníctvo sa pokúsi objasniť formuláciu týkajúcu sa úloh regionálnych a miestnych orgánov. Uvedená skutočnosť nadobúda význam práve vtedy, keď pán Zapatero hovorí o rozvoji inovačnej schopnosti a vzdelávania ako o jednom zo svojich cieľov. Ako vieme, tento cieľ sa vo veľkej miere dosahuje prostredníctvom európskych fondov na regionálnej a miestnej úrovni.
<P>
Európsky parlament s veľkým záujmom očakáva vypracovanie určitých otázok, riešenie inštitucionálnych záležitostí a návrhy týkajúce sa budúcnosti politiky súdržnosti, ktorá sa, ako vieme, bude riešiť najskôr v Zaragoze a potom v rámci Týždňa inovačných regiónov v Európe. S veľkým záujmom očakávame rozhodnutia a konkrétne návrhy.
<SPEAKER ID="068" NAME="Anni Podimata" AFFILIATION="S&amp;D">
(EL) Vážený pán predsedajúci, pán premiér, skutočnosť, že Španielsko preberá predsedníctvo Európskej únie v tomto zložitom okamihu, predstavuje obrovskú výzvu a obrovskú príležitosť pre tých z nás, ktorí zastávajú názor, že doterajší európsky návod na riešenie krízy bol jednostranný a že Európa neprijala dostatočné opatrenia na obmedzenie vplyvu na reálnu ekonomiku a zamestnanosť, výzvu pre tých z nás, ktorí zastávajú názor, že stratégia obnovy by mala byť aj stratégiou zmeny modelu rozvoja, a teda zaručenia hospodárskeho, sociálneho a environmentálneho blaha občanov Európy. Španielske predsedníctvo je obrovskou výzvou pre tých z nás, ktorí sa domnievajú, že je potrebné európske hospodárske riadenie, ako aj demokratizácia nástrojov hospodárskej politiky, ktoré zaručia finančnú obozretnosť a požadovanú solidaritu v nevyhnutných prípadoch s cieľom chrániť záujmy európskych občanov.
<SPEAKER ID="069" NAME="Edite Estrela" AFFILIATION="S&amp;D">
(ES) Som rada, že mám príležitosť poznamenať, že Josému Luisovi Zapaterovi sa podarilo európske ženy prekvapiť mimoriadne inovačnými a progresívnymi opatreniami. Samozrejme, urobil to prostredníctvom zostavenia skutočne rodovo vyváženej vlády a prostredníctvom odvážneho začlenenia otázok rodovej rovnosti a vzájomného rešpektu do národného i európskeho programu.
<P>
Pán premiér, srdečne vám blahoželám k ambicióznemu programu opatrení proti rodovo podmienenému násiliu, ktoré predstavuje spoločenský problém. Zriadenie európskeho strážcu v oblasti rodovo podmieneného násilia predstavuje priekopnícky návrh, ktorý európske ženy podporujú a schvaľujú.
<P>
Pán premiér, v mene portugalských socialistov vám želám veľa šťastia. Môžete počítať s našou solidaritou. Ženy podporujú Zapatera!
<SPEAKER ID="070" NAME="Ramón Jáuregui Atondo" AFFILIATION="S&amp;D">
(ES) Pán premiér, veľmi rád by som vám čo najúprimnejšie povedal, že ste vynikajúco predstavili spôsob práce španielskeho predsedníctva. Myslím, že to bol mimoriadny prejav.
<P>
Chcel som vám položiť otázku v súvislosti s Latinskou Amerikou, pán premiér. Myslím si, že je pre Európu veľmi dôležitá a, samozrejme, aj Európa je dôležitá pre Latinskú Ameriku. V Latinskej Amerike existuje mnoho väzieb medzi ľuďmi, mnoho obchodných záujmov a mnoho rozvíjajúcich sa štátov, ako napríklad Argentína, Brazília alebo Mexiko, ktoré sú súčasťou tohto nového svetového riadenia a ktoré musia vytvoriť s Európou alianciu.
<P>
Chcel by som sa vás opýtať, pán predseda, aké sú plány Európskej únie a vášho predsedníctva v súvislosti s Latinskou Amerikou, čo sa očakáva od samitu s Latinskou Amerikou a aké plány má Európska únia a vaše predsedníctvo s Latinskou Amerikou.
<SPEAKER ID="071" NAME="Laima Liucija Andrikien" AFFILIATION="PPE">
(ES) Keďže mám len minútu rečníckeho času, sústredím sa na občianske práva.
<P>
Španielske predsedníctvo je pre nás príležitosťou na to, aby sme si zamietli pred vlastným prahom. Jedným z príkladov sú Kanárske ostrovy a ich obyvatelia.
<P>
Minulý rok som tam navštevovala kurz španielčiny. Na svoje prekvapenie som zistila, že keď si vyberiem kurz na pevnine alebo na Baleárskych ostrovoch, náklady mi preplatia. Kurz sa však neprepláca, ak sa škola nachádza na Kanárskych ostrovoch, pretože nie sú súčasťou Európy. Patria do Európskej únie, nie sú však časťou Európy a výsledkom je, že jazykové školy na týchto ostrovoch sú aj napriek vysokej kvalite kurzov pripravované o možnosť...
<P>
(Predsedajúci prerušil rečníčku.)
<SPEAKER ID="072" NAME="Chris Davies" AFFILIATION="ALDE">
Vážený pán predsedajúci, pán premiér vo svojich úvodných poznámkach hovoril o potrebe Európy rozvíjať účinnejšiu zahraničnú politiku, najmä pokiaľ ide o jej blízkych susedov, medzi ktorých musíme zahrnúť aj Izrael.
<P>
Je to krajina, ktorá vojensky okupuje územie iného národa, ktorá porušuje ľudské práva, naďalej blokuje pásmo Gazy a uplatňuje kolektívne tresty voči jednému a pol miliónu ľudí, a predsa ju naďalej považujeme za normálneho obchodného partnera. Naše zásady a naša politika sú zrejmé, len minulý mesiac ich zopakovali ministri zahraničných vecí. Zdá sa však, že za našimi slovami nestoja žiadne činy.
<P>
Myslím si, že skutočnou skúškou tohto predsedníctva v priebehu niekoľkých nadchádzajúcich mesiacov bude to, či začneme uplatňovať určitú nezávislosť v našich vzťahoch s Izraelom a či začneme dokazovať, že naše zásady niečo znamenajú a že ich budeme uplatňovať.
<SPEAKER ID="073" NAME="Kinga Göncz" AFFILIATION="S&amp;D">
(HU) Aj ja želám španielskemu predsedníctvu, ktoré je prvým v rámci predsedníckej trojky v súlade s Lisabonskou zmluvou, mnoho úspechov. Pokiaľ ide o stratégiu EÚ 2020, opakovane sa uviedlo, že bude zohrávať kľúčovú úlohu pri obnove po kríze. Hlavnú zodpovednosť však majú tie členské štáty, do ktorých právomoci patria politiky v tejto oblasti. Dovoľte mi upozorniť na skutočnosť, že máme politiky Spoločenstva a rozpočty Spoločenstva, ktoré môžu fungovať ako nástroj zmierňovania dôsledkov krízy. Z tohto pohľadu je mimoriadne dôležité, aby rokovania o novom rozpočte začali začiatkom roka 2011 a aby Komisia v tom čase predložila svoj návrh rozpočtu a umožnila nám tak vypracovať tieto politiky. Rada by som požiadala Komisiu, aby ho predložila včas.
<SPEAKER ID="074" NAME="Ulrike Lunacek" AFFILIATION="Verts/ALE">
(ES) Vážený pán premiér, dúfam, že ako predseda španielskej vlády máte skutočne odvahu a schopnosti na to, aby ste uviedli do praxe a realizovali svoj veľmi odvážny program, najmä program týkajúci sa násilia páchaného na ženách.
<P>
Mám dve otázky. Prvá sa týka zahraničnej politiky. Povedali ste, že Európa musí staviť na zahraničnú politiku, ale aj na ochranu európskych záujmov. Rada by som sa vás opýtala, čo sú to európske záujmy? Sú to záujmy veľkých nadnárodných spoločností, ktoré chcú vytvárať zisky bez ohľadu na sociálne a environmentálne dohody? Alebo sú to záujmy zakotvené v európskych hodnotách, v Charte základných práv Európskej únie, ako sú ľudské práva, demokratizácia, posilňovanie občianskej spoločnosti a práva menšín? Ktoré záujmy máte na mysli?
<P>
Ďalšia otázka. Ani slovom ste sa nezmienili o otázke migrácie, ktorá je pre Európu taká dôležitá. Potrebujeme program...
<P>
(Predsedajúci prerušil rečníčku.)
<SPEAKER ID="075" NAME="John Bufton" AFFILIATION="EFD">
Vážený pán predsedajúci, pán premiér, dnes ste začali s veľmi proeurópskym programom. Rád by som vám povedal, že tento program nefunguje. S eurom sú v súčasnom období v istých krajinách veľké problémy. Grécko je na lopatkách, Španielsko, vaša krajina, tiež čelí problémom. Vo vašej vlastnej krajine dosahuje v súčasnosti nezamestnanosť osôb vo veku 18 až 24 rokov 40 %.
<P>
Španieli hovoria sami za seba. Zo svojej pozície v priebehu nasledujúcich šiestich mesiacov budete hovoriť aj v mene ľudí z našej krajiny. Na úvod ste sa zmienili o ďalšej integrácii. Žiadam vás, aby ste skôr, než pristúpite k užšej integrácii, dali slovo ľuďom v našej krajine, v Spojenom kráľovstve, a poskytli im možnosť vyjadriť sa v referende.
<SPEAKER ID="077" NAME="Zoltán Balczó" AFFILIATION="NI">
(HU) Vážený pán predseda, spomínali ste dôležitosť zmeny a obhajovali ste to svetovou hospodárskou krízou, ktorá je najzávažnejšou za posledných 80 rokov a ktorá zapríčinila stratu 8 miliónov pracovných miest. Vymenované nástroje si zaslúžia podporu, nepredstavujú však skutočný obrat k zlepšeniu. Po poučení sa z krízy potrebujeme skutočnú hospodársku revolúciu. Súhlasíte s tým, že liberalizovaný trh sa nedokáže regulovať sám? Súhlasíte s tým, že je potrebné revidovať liberálne dogmy? Súhlasíte s tým, že je potrebné posilniť regulačnú úlohu Spoločenstva a že vládne zásahy sú v trhovom hospodárstve nevyhnutné? Veľmi by sme uvítali vašu reakciu.
<SPEAKER ID="078" NAME="José Luis Rodríguez Zapatero" LANGUAGE="ES">
Vážený pán predseda, s uspokojením konštatujem, že Európsky parlament je silnejší a životaschopnejší ako kedykoľvek predtým. Odznelo veľa príspevkov, konkrétnych otázok, ktorými sa vo svojom vystúpení nemôžem zaoberať v plnej miere bez toho, aby som neprijateľným spôsobom nepredlžoval túto rozpravu.
<P>
Dovoľte mi preto pristúpiť ku kompromisu a reagovať vo vystúpení na určité otázky, ktoré sú podľa mňa najdôležitejšie a ktoré je potrebné objasniť. Môj kompromis spočíva v tom, že na všetky konkrétne otázky poslancov odpoviem počas záverečného zasadnutia, na ktorom sa na konci šesťmesačného obdobia zúčastním a na ktorom sa bude hodnotiť a posudzovať rotujúce predsedníctvo Španielska. Dúfam preto, že všetkých poslancov uspokojím v súvislosti s určitými konkrétnymi záležitosťami, ktoré som si poznamenal.
<P>
Dovoľte mi vyjadriť sa v krátkosti o príspevkoch mojich krajanov, španielskych poslancov Európskeho parlamentu. Rád by som španielskej strane Partido Popular poďakoval za podporu, ktorú počas tohto zasadnutia preukázala a ktorú potvrdila aj v národnej politickej rozprave a schválila prostredníctvom návrhu. Nepochybne ide o mimoriadne pozitívne hľadisko tejto práce a zdôrazňuje naše spoločné európske želanie, spoločné úsilie a prácu, ktorú sme pripravení naďalej vykonávať a sústrediť sa na toto veľmi zložité obdobie, ktorým počas riešenia hospodárskej krízy prechádzame.
<P>
Rád by som sa zmienil o prisťahovalectve. Jeden z vážených pánov poslancov zdôraznil otázku podstaty našej prisťahovaleckej politiky a dokonca uviedol, že som sa o nej nezmienil. Je pravda, že som sa jej vo svojom vystúpení nevenoval, avšak, stručne povedané, je potrebné určiť si priority. Explicitne odznelo, že som zástancom hromadného prisťahovalectva, a to v žiadnom prípade nie je pravda. Som však za dodržiavanie ľudských práv každého človeka bez ohľadu na to, odkiaľ pochádza.
<P>
(potlesk)
<P>
Máme Európsky pakt o prisťahovalectve, ktorý bol podporovaný a schválený počas francúzskeho predsedníctva. Musíme sa riadiť týmto paktom, ktorého súčasťou, samozrejme, sú hraničné kontroly, spolupráca a politický dialóg s krajinami, z ktorých pochádzajú prisťahovalci, ako najlepší spôsob zamedzenia hromadného toku prisťahovalcov. Musím však dodať, že integrácia je súčasťou politiky Európskeho paktu o prisťahovalectve, integrácia v súvislosti s ľudskými právami prisťahovalcov. Hovorím v mene krajiny, v ktorej počas niekoľkých posledných rokov došlo k veľkému zvýšeniu úrovne prisťahovalectva, nebolo to však zbytočné, pretože od roku 2000 sa počet obyvateľov Španielska zvýšil o šesť miliónov. Krajina zažila aj vysťahovalectvo, keďže v období diktatúry dochádzalo k hospodárskemu vysťahovalectvu do mnohých európskych krajín.
<P>
Na základe skúseností dobre vieme, čo znamená opustiť vlastnú krajinu a hľadať budúcnosť alebo kúsok ekonomickej dôstojnosti. Vieme, že nie je jednoduché pochopiť to, a vieme, že krajiny a národy sa neposudzujú len na základe ich politickej, vojenskej alebo hospodárskej moci. Národy, a rovnako aj Európa, sa posudzujú aj na základe zaobchádzania a dodržiavania ľudských práv a rešpektovania ľudí, ktorí prichádzajú do našich krajín pracovať a hľadať budúcnosť, ktorú nemôžu nájsť vo vlastnej krajine.
<P>
(potlesk)
<P>
Navyše si Európska únia musí uvedomiť, a aj si uvedomuje, že do roku 2025 dosiahne 30 % našej populácie vek najmenej 65 rokov. K podobnej situácii nedôjde v žiadnej inej oblasti či regióne na svete. Staneme sa oblasťou, kontinentom s najvyšším počtom ľudí vo veku nad 65 rokov, a to vyústi do zníženej schopnosti vyrábať, do zníženia počtu aktívneho obyvateľstva a zníženia pracovnej schopnosti, čo bude predstavovať tlak na naše systémy sociálnej ochrany. Zo strednodobého hľadiska Európa potrebuje pracovníkov. Po skončení krízy bude potrebovať pracovníkov, potrebuje začleniť na trhu práce ženy a potrebuje zvýšiť podiel aktívneho obyvateľstva, aby zachovala sociálnu ochranu. To je veľmi dôležitý záver.
<P>
Po druhé, subsidiarita a jazyky. Samozrejme, budeme spoľahlivo uplatňovať Lisabonskú zmluvu a rád by som zdôraznil, že práve naša vláda podporovala používanie ostatných oficiálnych jazykov Španielska v európskych inštitúciách. V súčasnosti sa však v rámci uplatňovania Lisabonskej zmluvy nepochybne zdôrazňuje rovnováha medzi inštitúciami. Odznela jedna poznámka, ktorú považujem za nespravodlivú, musím však pripustiť, že bola veľmi ojedinelá. Ako predseda rotujúceho predsedníctva som vyjadril, deklaroval a podporil inštitucionálnu úlohu stáleho predsedu Rady a, samozrejme, aj vysokej predstaviteľky, ako aj plnú spoluprácu s Komisiou, a aj naďalej budem zastávať toto stanovisko.
<P>
Rotujúce španielske predsedníctvo začne uplatňovať nové právomoci Európskeho parlamentu v plnej spolupráci s predsedom Komisie, ktorý vždy preukazoval svoj nepretržitý pracovný vzťah s Parlamentom. Mám na mysli prácu, ktorú vykonal pán Durão Barroso. Kritizovali ma za to, že ho podporujem. Áno, podporoval som ho a podporujem ho, pretože vnímam jeho prácu v prospech silnej a jednotnej Európy, a to je dôležité bez ohľadu na ideologické postoje.
<P>
Po tretie, finančný systém, daňové raje, nová regulácia a dohľad. Nezmienil som sa o nich, lebo som sa nevyjadroval o všetkých témach, plne však súhlasím s uplatňovaním predpisov o novom finančnom dohľade a regulácii. Pokiaľ ide o požiadavku týkajúcu sa odstránenia daňových rajov, rotujúce predsedníctvo bude rázne a prísne.
<P>
(potlesk)
<P>
Bude, samozrejme, podporovať a povzbudzovať všetky krajiny a bude od nich požadovať, aby presadzovali potrebné dohody v oblasti daňovej transparentnosti a poskytovali informácie v rámci medzinárodného spoločenstva.
<P>
Pokiaľ ide o problematiku zmeny klímy, Rada 11. februára vykoná s pomocou Komisie analýzu samitu v Kodani. Je samozrejmé, že Európska únia by aj naďalej mala prijímať opatrenia v prospech stratégie, pomocou ktorej dosiahneme progresívnu dohodu s cieľom presadzovať zmiernenie zmeny klímy. Podporujem Európsku úniu, ktorá dokáže rozumne zladiť vlastné ambície, ktoré si stanovila na rok 2020 alebo na obdobie rokov 2020 - 2030, s požiadavkami ostatných aktérov týkajúcimi sa znižovania ich vlastných emisií. V rámci podpory európskej jednoty a spoločnej stratégie musíme túto úlohu zveriť Európskej komisii. V plnej miere súhlasím aj s tým, že Spojené štáty a Čína sú dvoma poprednými aktérmi, v súvislosti s ktorými si vieme predstaviť oveľa aktívnejšiu úlohu.
<P>
Samozrejme, som plne presvedčený, že rybné hospodárstvo by malo byť súčasťou spoločnej poľnohospodárskej politiky a že sociálny pakt, o ktorom sa zmienili niektorí poslanci, potrebuje revíziu, zmenu s cieľom začleniť záujmy, legitímne zastúpenie a konštruktívne stanovisko veľkej časti tých, ktorí sú predstaviteľmi pracujúcich v Európe. Sú zástupcami pracujúcich, odborov, ktoré predstavujú európsky sociálny pakt, ktorý nás v priebehu niekoľkých uplynulých desaťročí zmenil na región s najvyššou úrovňou sociálneho zabezpečenia a s najväčšou prosperitou od druhej svetovej vojny.
<P>
(potlesk)
<P>
Budúcnosť Európskej únie a európskej prosperity nemožno vytvárať bez pracujúcich, bez sociálnych práv a bez politík sociálneho zabezpečenia, preto ich musíme aktívne začleňovať.
<P>
Odznela aj otázka týkajúca sa oblasti zahraničnej politiky; Blízkeho východu, najmä Latinskej Ameriky, ako aj narážky na Izrael. Dúfame, že v priebehu nasledujúcich šiestich mesiacov sa nám podarí presadiť dohodu o Blízkom východe. Vieme, že mier na Blízkom východe predstavuje nevyhnutnú a základnú podmienku dosiahnutia mieru v iných oblastiach, v ktorých sa rozšírili konflikty a teror motivovaný radikalizmom a ideologickým a náboženským fanatizmom. Európska únia splní svoju úlohu tým, že prispeje k mierovému procesu prostredníctvom záväzku opätovne sa venovať rozhovorom. Ciele a podmienky poznáme. Vieme, že súčasťou tohto dialógu musí byť uznanie palestínskeho štátu ako jedna zo základných podmienok.
<P>
(potlesk)
<P>
Práca s Izraelom je prácou na mieri. Ak nebudeme spolupracovať s Izraelom aj napriek kritike, ktorú si za mnohé svoje kroky zaslúži, nedokážeme v dohľadnej dobe dosiahnuť mier. Spolupráca s Palestínou je spolupráca s cieľom dosiahnuť jej právo na štát, na územie, aby v dohľadnom období dosiahla prosperitu, a je to spolupráca s cieľom riešiť všetky nedoriešené otázky. Budeme pracovať odhodlane a, samozrejme, budeme spolupracovať s ostatnými dôležitými medzinárodnými aktérmi.
<P>
Pokiaľ ide o Latinskú Ameriku, je to mladý a mimoriadne životaschopný kontinent s veľkou budúcnosťou. Má 500 miliónov obyvateľov a Európa na ňu vo veľkej miere vplývala. Nejde len o veľký vplyv Španielska, ale aj o výrazný európsky vplyv, pretože po dlhom období a určitých ťažkostiach s posilnením stability tejto oblasti a jej upevnením ako skupiny národov sa tam v súčasnosti uplatňujú demokratické a progresívne hodnoty. Na samite s Latinskou Amerikou by sme radi pokročili smerom k obchodným dohodám so zoskupením Mercosur, so Strednou Amerikou a s Andským spoločenstvom. Všetky uvedené kroky sa uskutočňujú v záujme rozvoja a pokroku Latinskej Ameriky, ako aj v rámci hospodárskych záujmov Európy, ktoré je podľa mňa tiež potrebné obhajovať.
<P>
Európske záujmy. Keď odznela zmienka o politike Únie v oblasti rovnosti mužov a žien, a ostatní poslanci súhlasili, považoval som to za veľmi dobrý príklad a politiku občianstva. Také sú európske záujmy. Súčasťou európskych záujmov, ktoré presadzujem v rámci opatrení v oblasti zahraničnej politiky, sú hodnoty predstavujúce Európu. Majú pôvod v osvietenstve a vo všetkých kultúrnych, náboženských a občianskych tradíciách, ktoré prekvitali a vyvíjali sa v Európe. Normalizovať znamená tolerovať, normalizácia je rešpektovanie európskej tradície, toho najkvalitnejšieho z európskej tradície. Znamená to, že toto územie je územím náboženskej, ideologickej, politickej a kultúrnej slobody. Táto sloboda si vyžaduje toleranciu a rovnaké zaobchádzanie v rámci všetkých vierovyznaní a presvedčení, aby sa demokracia mohla naplniť.
<P>
(potlesk)
<P>
Vážený pán predseda, v podstate som sa chcel vyjadriť o niektorých samostatných vystúpeniach zo strany iných krajín týkajúcich sa našej krajiny, Španielska. Ide predovšetkým o vyjadrenie pána Langena, konkrétne o vyjadrenie na adresu Španielska, ktoré sa týkalo jeho hospodárskej charakteristiky. Je mojou povinnosťou odpovedať. Musím povedať, že keď som ráno začínal svoje vystúpenie, hovoril som v mene európskej krajiny, proeurópsky orientovanej krajiny, ktorá je vďačná za to, že je v Európskej únii, je vďačná tým krajinám, ktoré podporili jej vstup do Európskej únie, krajiny, ktorá v priebehu uplynulých 25 rokov zaznamenala obrovskú premenu a veľký pokrok. Až to takej miery, že odkedy sme vstúpili do Európskej únie, znížili sme rozdiel v príjme na obyvateľa o 15 percentuálnych bodov, čím sme prekročili súčasný európsky priemer. Podarilo sa nám to vďaka úsiliu mnohých Španielov, vďaka španielskym pracujúcim a podnikom.
<P>
V súčasnej dobe, po dosiahnutí takéhoto mimoriadneho pokroku, čelíme hospodárskej kríze, ktorá vplýva na zamestnanosť. Je pravda, že máme vysokú mieru nezamestnanosti, rovnako to bolo aj počas kríz v sedemdesiatych a deväťdesiatych rokoch. Takto možno charakterizovať našu krajinu; viac pracovných miest ako iné krajiny môžeme vytvoriť len vtedy, keď dôjde k rastu. Pána Langena však môžem uistiť, že keby zajtra stúpla miera nezamestnanosti v jeho krajine, bez ohľadu na to, kto by bol vo vláde, ako politický vodca, ako premiér a ako zástanca Európy by som reagoval podporou a solidaritou, a nie obviňovaním, aké odznelo dnes ráno v tomto Parlamente z jeho úst.
<P>
(potlesk)
<P>
Bola by to reakcia založená na podpore a solidarite. Takto to cítim ja a takto prejavujem svoj európsky postoj. Vážim si vašu krajinu a dúfam, že k tomu nedôjde.
<P>
Stručne povedané, pán predseda, počas tohto predsedníctva budeme pracovať na dosiahnutí európskeho projektu solidarity, spolupráce, pevnejšej hospodárskej únie, projektu reforiem a presvedčení. Ďakujem, že ste sa vyjadrili o pánovi Almuniovi, okrem iného aj preto, že na prevzatie povinností som ho navrhol práve ja. Vieme aj to, že v priebehu nadchádzajúcich šiestich mesiacov sa môže Parlament spoľahnúť na spoluprácu, rešpekt a úctu zo strany našej krajiny a vlády a na to, že na konci funkčného obdobia prídem medzi vás, budem sa vám podrobne zodpovedať a s rešpektom a solidaritou dám odpoveď na akúkoľvek otázku.
<P>
(potlesk)
<SPEAKER ID="079" NAME="Predseda">
Ďakujem vám za prejav, pán Zapatero. Naša spolupráca, spolupráca Európskeho parlamentu a španielskeho predsedníctva je veľmi dôležitá. Pracujeme v oblasti zákonodarstva a vlády jednotlivých predsedníctiev sú pre nás veľmi dôležité práve preto, aby sme mohli tento legislatívny proces uskutočniť.
<P>
Písomné vyhlásenia (článok 149)
<SPEAKER ID="998" NAME="Jean-Pierre Audy  " LANGUAGE="FR">
Prejav pána premiéra Španielskeho kráľovstva ma veľmi potešil, najmä pokiaľ ide o rovnováhu medzi oblasťami hospodárstva, sociálnych otázok a životného prostredia. Podporujem myšlienku sociálneho paktu založeného na sociálnom partnerstve, pretože okrem toho, že ide o podmienku dosiahnutia najdôležitejšej ambície v sociálnej oblasti, som presvedčený, že je aj faktorom hospodárskej výkonnosti Európy. V období, keď predstavitelia Pyrenejského polostrova zastávajú dve dôležité predsednícke funkcie (španielsky premiér José Luis Rodríguez Zapatero v Rade Európskej únie a Portugalec José Manuel Barroso v Európskej komisii), ma mrzí, že španielske predsedníctvo nepreukázalo svoju schopnosť priniesť pridanú politickú hodnotu v súvislosti so vzťahmi s americkým kontinentom okrem Spojených štátov a Kanady. Je to poľutovaniahodné, pretože šiesty samit EÚ - Latinská Amerika a Karibik (EÚ - LAK) je naplánovaný na prvú polovicu roka 2010, kým samit EÚ - Mexiko sa má uskutočniť v prvej a samit EÚ - Brazília v druhej polovici roka 2010. Rád by som využil toto vystúpenie na opätovné vyjadrenie ľútosti nad tým, že nový predseda Európskej rady, ktorého zvolili v polovici novembra a ktorý svoj úrad prebral 1. decembra 2009, ešte stále nepozdravil poslancov Európskeho parlamentu, dokonca ani písomne.
<SPEAKER ID="080" NAME="Elena Băsescu  " LANGUAGE="RO">
Rada by som zdôraznila, že som bola členkou delegácie Výboru pre zahraničné veci (AFET), ktorá v Madride v októbri 2009 pripravovala priority pre španielske predsedníctvo. Na základe svojich vedomostí o týchto cieľoch som zaregistrovala body, ktoré majú spoločné znaky s rumunskými cieľmi.
<P>
Hlavnou oblasťou záujmu španielskeho predsedníctva je oblasť Stredozemia, ktorá môže byť veľmi užitočná aj pre Rumunsko. Rumunské spoločnosti dostanú príležitosť znova sa vrátiť na trhy v stredozemskej oblasti (v krajinách ako Alžírsko, Turecko, Sýria a Egypt). Hlavným spoločným cieľom je zaručiť energetickú bezpečnosť Európskej únie, pričom Rumunsko sa začne podieľať na programe v tejto oblasti projektom Nabucco, paneurópskym ropovodom Konstanca - Terst a prepojením plynových sietí v susedných štátoch: Rumunsko - Maďarsko (Arad - Segedín), Rumunsko - Bulharsko (Giurgiu-Ruse), Isaccea a Negru Vodă.
<P>
Zároveň si myslím, že španielske predsedníctvo musí venovať osobitnú pozornosť krajinám Východného partnerstva. Hlavným politickým cieľom Rumunska je začlenenie Moldavskej republiky do skupiny krajín západného Balkánu vzhľadom na jej potenciálne pristúpenie. Rokovania o podpísaní dohody o pridružení medzi Európskou úniou a Moldavskou republikou sa začali v Kišiňove 12. januára 2008. V súčasnom období potrebuje Moldavsko finančnú a politickú podporu. Uvedená skutočnosť by mala byť prioritou súčasného predsedníctva aj nasledujúcich predsedníctiev.
<SPEAKER ID="081" NAME="Dominique Baudis  " AFFILIATION="PPE">
písomne. - (FR) Vážený pán predseda, počas nasledujúcich šiestich mesiacov sa ujmete rotujúceho predsedníctva Európskej únie. Budete čeliť mnohým problémom v oblasti zahraničnej politiky, najmä pokiaľ ide o južné pobrežie Stredozemia. Aké opatrenia máte v úmysle prijať s cieľom obnoviť Úniu pre Stredozemie so sídlom v Barcelone? Nedávno bol menovaný generálny tajomník Únie pre Stredozemie. Ako si predstavujete spoluprácu s prvým generálnym tajomníkom Únie pre Stredozemie v histórii? V súvislosti so Stredozemím potrebujeme ambicióznu politiku, ktorá presahuje hospodárske partnerstvá s cieľom vytvoriť skutočné politické partnerstvá.
<SPEAKER ID="082" NAME="Vilija Blinkevičiūt " LANGUAGE="LT">
Španielsko preberá štafetu predsedníctva Európskej únie práve v období, keď nadobudla platnosť Lisabonská zmluva. Znamená to, že predsednícky štát bude môcť pri realizácii svojho ambiciózneho programu užšie spolupracovať s Európskym parlamentom. Podporujem najdôležitejšie priority stanovené v programe Španielska týkajúce sa stratégie EÚ 2020, zachovania pracovných miest a sociálneho pokroku, týkajúce sa iniciatív v oblastiach vzdelávania a inovácie a záležitostí v rámci energetickej bezpečnosti. Pre mňa ako litovskú poslankyňu Európskeho parlamentu je veľmi dôležité, aby predsedajúca krajina naďalej pokračovala aj v uskutočňovaní stratégie EÚ pre oblasť Baltského mora, ktorá bola prijatá počas švédskeho predsedníctva. Súčasné roky sú rokmi boja Európy proti chudobe a sociálnej izolácii. Rada by som požiadala Španielsko, aby počas svojho predsedníctva prijalo opatrenia potrebné na boj proti chudobe a na zaručenie minimálnych sociálnych istôt. Predsedníctvo Švédska, krajiny na severe Európy, bolo úspešné. Želám južnému štátu, Španielsku, aby bola jeho práca užitočná pre dobro občanov EÚ.
<SPEAKER ID="997" NAME="Cristian Silviu Buşoi  " LANGUAGE="RO">
Rád by som upriamil pozornosť španielskeho predsedníctva na niekoľko záležitostí, ktoré považujem za prioritné, a domnievam sa, že v nadchádzajúcich mesiacoch ich musíme vyriešiť. Za prioritu je potrebné považovať práva pacientov pri cezhraničnej zdravotnej starostlivosti, pretože rovnosť práv musia mať všetci pacienti v Európe. Vyzývam predsedníctvo, aby vyvinulo úsilie s cieľom vyriešiť situáciu v súvislosti s touto dokumentáciou na úrovni Rady. Žiadam predsedníctvo aj o to, aby podporilo smernicu o informáciách určených verejnosti o liekoch viazaných na lekársky predpis, s ktorou Rada vyjadrila nesúhlas. Zachovanie súčasného stavu v tejto oblasti nie je prospešné ani pre pacientov, ani pre farmaceutický priemysel. Z dôvodu prekonania krízy si podporu vyžaduje aj odvetvie obchodu, a to najmä v nových členských štátoch, ktoré majú v tejto oblasti vážne problémy. V tejto súvislosti som presvedčený, že je absolútne nevyhnutné podporovať malé a stredné podniky. Španielske predsedníctvo musí preukázať výraznú podporu smernici o boji proti oneskoreným platbám v obchodných transakciách, ktorá je pre malé a stredné podniky veľmi dôležitá. Želám španielskemu predsedníctvu veľa úspechov pri dosahovaní jeho priorít a pri hľadaní riešení problémov, ktorým Európska únia v súčasnom období čelí.
<SPEAKER ID="996" NAME="Proinsias De Rossa  " AFFILIATION="S&amp;D">
písomne. - Cieľom Európy je komplexná mierová dohoda na Blízkom východe, ktorej centrom záujmu by bolo riešenie vytvorenia dvoch štátov. Chceme bezpečný štát pre Izraelčanov a životaschopný demokratický štát pre Palestínčanov, ktoré budú vytvorené na základe hraníc spred roku 1967. Pokiaľ však ide o toto riešenie, je päť minút pred dvanástou. Jasné vyhlásenie Rady z 8. decembra musíte presadzovať rozhodne a s odhodlaním. Vytvorenie podmienok na predčasné palestínske voľby je pre dosiahnutie pokroku kľúčové. Európa by mala dať jasne najavo, že bude rokovať s víťazmi týchto volieb bez ohľadu na ich politickú príslušnosť a na základe záväzku týkajúceho sa uplatňovania dohôd, ktorý prijali Palestínčania. Európska politika týkajúca sa Izraela, Palestínskej samosprávy a hnutia Hamas sa musí odteraz zamerať na neodkladné dosiahnutie rokovaní o konečnom štatúte založených na pláne postupu, ktorý predložila štvorka, a na arabskej mierovej iniciatíve. Musíme trvať na tom, aby sa okamžite a bezpodmienečne ukončilo obliehanie pásma Gazy Izraelom, ako aj hrozivé ľudské utrpenie, ktoré toto obliehanie spôsobuje 1,5 miliónu obyvateľov. Ak Európa neprijme v súčasnom období odvážne opatrenia a nepodnieti USA na prijatie rovnakých krokov, situácia môže veľmi rýchlo nadobudnúť nezvratný charakter.
<SPEAKER ID="083" NAME="Ioan Enciu  " LANGUAGE="RO">
Súčasnému španielskemu predsedníctvu bola zverená dôležitá úloha navrhnúť akčný plán na uplatňovanie Štokholmského programu. Medzi najdôležitejšie ciele tohto plánu je potrebné začleniť celý balík otázok týkajúcich sa prisťahovalectva a azylu, hraničných kontrol a bezpečnosti, ako aj boja proti organizovanému zločinu a terorizmu. Stručne povedané, záležitostí, ktoré zaručujú bezpečnosť občanov EÚ.
<P>
Dosahovanie týchto cieľov si v budúcnosti vyžiada ešte intenzívnejšiu výmenu informácií medzi inštitúciami a špecializovanými agentúrami, ako aj konsolidáciu databázy EÚ, a teda neustále zhromažďovanie osobných údajov občanov. Musí sa však zachovať stabilná rovnováha medzi poskytovaním bezpečnosti a dodržiavaním práva občanov na súkromie. Musí sa presadzovať konsenzus medzi členskými štátmi, pokiaľ ide o dosiahnutie primeraného vzájomného vzťahu medzi oboma uvedenými cieľmi.
<P>
Dodržiavanie základných ľudských práv musí byť hlavným cieľom všetkých európskych politík a je potrebné venovať mu najviac pozornosti zo strany troch krajín, ktoré prevezmú predsedníctvo EÚ v priebehu nasledujúcich 18 mesiacov.
<SPEAKER ID="084" NAME="José Manuel Fernandes  " LANGUAGE="PT">
Želám španielskemu predsedníctvu veľa úspechov. Španielsko je prvým členským štátom, ktorý v skutočnosti oživuje nový inštitucionálny model, ktorý nadobudol platnosť spolu s Lisabonskou zmluvou.
<P>
Dúfame, že sa uskutoční priorita, ktorú už uviedol pán premiér Rodríguez Zapatero, dostať Európu z krízy a upevniť obnovenie hospodárskeho rastu. Dúfame aj v to, že sa nám podarí pokračovať v boji proti zmene klímy a v ochrane energetickej bezpečnosti. Dôležité je prijať aj integrovanú politiku lesného hospodárstva a usilovať sa o väčšiu účinnosť v oblasti vodného hospodárstva.
<P>
Dúfame, že počas tohto Európskeho roka boja proti chudobe a v období hospodárskej krízy sa bude v súvislosti s najzraniteľnejšími skupinami spoločnosti uplatňovať konsolidovaná politika. Dúfam, že členské štáty a európske inštitúcie budú spolupracovať tak, aby EÚ ešte viac prosperovala, bola jednotnejšia a aby mala väčšiu účasť na medzinárodnej scéne.
<P>
Dúfam aj v to, že počas tohto predsedníctva sa upevnia vzťahy medzi Portugalskom a Španielskom. Každý si uvedomuje vzájomnú závislosť a prepojenosť hospodárstiev oboch štátov. Dobrý príklad jednotného úsilia predstavuje Iberské nanotechnologické laboratórium v Brage, ktoré umožní rozvoj vedeckého výskumu, inovácie a vedomostí a povedie k väčšej konkurencieschopnosti našich spoločností.
<SPEAKER ID="085" NAME="Carlo Fidanza  " LANGUAGE="IT">
Vážený pán predseda, dámy a páni, pán úradujúci predseda predložil svoje priority. Všetky sú dôležité, avšak hrobové ticho v súvislosti s bojom proti nezákonnému prisťahovalectvu, ktorý nebol vymedzený ako priorita, je nepochybné.
<P>
Neuvádza sa posilnenie programu agentúry FRONTEX ani potreba uzavrieť záväznejšie dohody o rozdeľovaní utečencov. Neuviedol sa záväzok s cieľom zintenzívniť našu spoluprácu s krajinami odchodu nezákonných migrantov alebo v rámci OSN podporiť potrebu zriadenia centier na zistenie totožnosti žiadateľov o azyl in situ, ktoré overia, kto má skutočne nárok žiadať o azyl.
<P>
Tento nedostatok je veľmi závažným signálom toho, že sa odkláňame od pozícií, ktoré nedávno znova potvrdila Európska rada, a od pozície talianskej vlády, ktorá vždy bojovala za to, aby sa záležitosti týkajúce sa kontroly prisťahovalectva dostali v európskom programe na prvé miesto.
<P>
Dúfam, že španielskemu predsedníctvu sa okrem všeobecných výziev týkajúcich sa ľudských práv podarí prehodnotiť svoje priority a podniknúť kroky v súvislosti so záväzkami v oblasti prisťahovalectva, ktoré prijali predchádzajúce úradujúce predsedníctva. Budeme aj naďalej vyvíjať tlak na pána Zapatera a jeho vládu, kým k tomu nedôjde.
<SPEAKER ID="995" NAME="Lívia Járóka  " LANGUAGE="HU">
Vítam skutočnosť, že v programe španielskeho predsedníctva je zaručenie rovnakých príležitostí pre ženy a mužov uvedené ako priorita týkajúca sa európskeho trhu práce, rovnako ako rozvoj poľnohospodárstva a vzťahy s tretími krajinami. Vítané je aj to, že v programe sa kladie dôraz na boj proti rodovo podmienenému násiliu a na ochranu obetí takýchto trestných činov a zároveň sa v rámci všeobecných cieľov zdôrazňuje úloha rodovej rovnosti v súvislosti s rastom Európskej únie. Mimoriadne dôležitým pokrokom je to, že v kapitole o nediskriminácii sa predsedníctvo zaväzuje zmenšiť súčasné rozdiely v odmeňovaní mužov a žien, podporovať plán uplatňovania rodovej rovnosti na roky 2011 - 2015, zriadiť európske monitorovacie centrum pre rodovo podmienené násilie a zorganizovať fórum na hodnotenie výsledkov riešenia doterajších a budúcich problémov v rámci Pekinskej akčnej platformy OSN. Hoci sa v programe nespomínajú plány na sociálne začleňovanie rómskeho obyvateľstva, skutočne verím, že predsedníctvo bude pokračovať v práci, ktorú začali jeho predchodcovia, a vzhľadom na Európsky rok boja proti chudobe a sociálnemu vylúčeniu využije prostriedky na podporu sociálnej a hospodárskej integrácie rómskeho obyvateľstva, ktoré predstavuje najväčšiu a najzraniteľnejšiu menšinu v Európe. Ďalej dúfam, že na samite, ktorý sa má uskutočniť na Medzinárodný deň Rómov v Córdobe, prispeje aj španielske predsedníctvo vo veľkej miere k rýchlemu dokončeniu európskej rómskej stratégie, ktorá sa v súčasnom období vytvára.
<SPEAKER ID="086" NAME="Ádám Kósa  " LANGUAGE="HU">
S radosťou počúvam slová o programe "Inovácia Európy", ktorý predstavilo španielske predsedníctvo, pretože sa v ňom ako priorita stanovuje urýchlenie rozvoja politiky cestovného ruchu vrátane pozornosti venovanej názorom turistov, pokiaľ ide o politiku EÚ, ktorá súvisí s priemyslom. Predsedníctvo sa v tejto súvislosti zameriava na vytvorenie európskeho modelu cestovného ruchu, pričom zohľadňuje aj skupinový cestovný ruch. Upozorňujem vás na skutočnosť, že je potrebné v maximálnej miere zohľadniť aj záujmy osôb so zdravotným postihnutím. Navyše v oblasti dopravy predsedníctvo navrhuje podporu inteligentných dopravných systémov, s čím v plnej miere súhlasím a využijem príležitosť, aby som na tomto mieste zopakoval, že Európska únia by nemala naďalej pokračovať v zákonných postupoch prijímania a zachovávania účinnosti takého počtu nariadení, ako je dopravných prostriedkov. V súčasnom období sa ľuďom z rozličnými dopravnými potrebami neposkytuje rovnaká úroveň služieb napriek tomu, že všetci majú rovnaké práva cestujúcich. Navrhujem, aby predsedníctvo zohľadnilo vyhlásenie kandidáta na post komisára Siima Kallasa, v ktorom sa zmienil o voľnom pohybe ako o jednej z najzákladnejších slobôd európskych občanov prejavujúcich sa v modernej doprave. Kandidát na komisára vyjadril súhlas s touto iniciatívou a prisľúbil vypracovanie jednotného kódexu správania týkajúceho sa všetkých odvetví dopravy. Týmto krokom môže počas svojho mandátu zaručiť jasné a transparentné práva všetkým európskym občanom a španielske predsedníctvo by mohlo a malo v tejto oblasti zohrávať dôležitú úlohu.
<SPEAKER ID="087" NAME="Krzysztof Lisek  " LANGUAGE="PL">
Som veľmi rád, že susedská politika patrí medzi priority španielskeho predsedníctva. Viem, aký dôležitý je pre Španielsko rozvoj spolupráce s krajinami stredozemskej oblasti a akú dôležitosť prikladá Španielsko koncepcii Únie pre Stredozemie. Samozrejme, viem, že sa to týka mnohých krajín, ktoré sú susedmi EÚ a dôležitými hospodárskymi partnermi Únie. Ešte s väčšou radosťou som si vypočul vyhlásenia pána Zapatera a ostatných predstaviteľov španielskeho predsedníctva o tom, že majú v úmysle pokračovať v úsilí svojich predchodcov, najmä Čechov a Švédov, a rozvíjať spoluprácu s východnými susedmi EÚ, najmä so štátmi, ktoré sú zaradené do programu Východného partnerstva navrhnutého Poľskom a Švédskom. V tejto súvislosti by som rád vyzval predsedníctvo a pána Zapatera osobne, aby venovali mimoriadny význam situácii v Bielorusku. Veľmi dôležité je opätovné prehodnotenie stratégie vo vzťahu k Bielorusku, ako aj monitorovanie vnútornej politiky krajiny. EÚ by mala od bieloruských úradov požadovať dodržiavanie ľudských práv a zmenu ich postoja k inštitúcii občianskej spoločnosti. Pán Zapatero zdôraznil dôležitosť ľudských práv. Bohužiaľ, v Bielorusku sú naďalej zadržiavaní väzni svedomia a postoj úradov k demokratickej opozícii, slobodným médiám a mimovládnym organizáciám vrátane organizácií etnických menšín zďaleka nezodpovedá európskym normám. Demokratizácia a dodržiavanie základných občianskych práv predstavujú faktor, ktorý by mal byť podmienkou rozvoja spolupráce medzi EÚ a Bieloruskom v rámci Východného partnerstva.
<SPEAKER ID="088" NAME="Elżbieta Katarzyna Łukacijewska  " LANGUAGE="PL">
Jednou z priorít španielskeho predsedníctva je stimulácia hospodárstva EÚ, ktorá sa má dosiahnuť prostredníctvom schválenia a uplatňovania európskej stratégie trvalo udržateľného rozvoja do roku 2020. Na základe dokumentu, ktorý predložila Komisia, je zrejmé, že stratégia sa týka najmä podpory znalostnej a ekologickejšej ekonomiky. Ďalšia predstava, ktorú Španielsko prednieslo, sa týka systému finančných pokút, ktorý spočíva napríklad v znížení dotácií z rozpočtu EÚ v prípade krajín, ktoré nedosiahnu ciele uvedené v stratégii. Španielsko sa vracia k tejto myšlienke v rámci reakcie na odpor zo strany mnohých krajín a záujmových skupín.
<P>
Mám však otázku. Prečo neprebehli konzultácie skôr, ako bola oznámená táto revolučná myšlienka? Neuvedomuje si Španielsko na základe vlastnej skúsenosti, že chudobnejšie krajiny môžu mať problémy s plnením takých ambicióznych podmienok nie z dôvodu nedostatočnej ochoty, ale preto, že to nedokážu? Nemyslíte si, pán Zapatero, že zavedenie ďalších sankcií spôsobí opačný účinok, ako sa plánovalo, že táto situácia povedie k vzniku ešte väčšieho nepomeru v rozvoji určitých regiónov a že to oslabí celú Úniu? Všetci chceme silnú Úniu a silná Únia znamená Úniu silných častí. Politika vyrovnania rozdielov medzi regiónmi funguje, neničme preto jej výsledky drastickými opatreniami.
<SPEAKER ID="089" NAME="Iosif Matula  " LANGUAGE="RO">
Vážený pán predseda, dámy a páni, chcem privítať skutočnosť, že španielske predsedníctvo považuje úlohu zaručenia energetickej bezpečnosti Európskej únie za svoju prioritu. Vzhľadom na to je nevyhnutná diverzifikácia zdrojov dodávok plynu prostredníctvom včasného ukončenia projektu Nabucco. Po podpísaní medzivládnej dohody o plynovode Nabucco musí Európska únia začať konať.
<P>
Rád by som zdôraznil, že priority španielskeho predsedníctva musia zahŕňať aj vzťahy so štátmi Východného partnerstva. V tejto súvislosti sa domnievam, že je dôležité, aby sme poskytli silnú politickú podporu úspešnému ukončeniu rokovaní, ktoré sa nedávno začali medzi EÚ a Moldavskou republikou. Tieto rokovania musia vyústiť do podpísania dohody o pridružení, ktorá bude predstavovať významný krok v zavádzaní európskych hodnôt v tomto európskom štáte, ktorý sa nachádza v bezprostrednej blízkosti EÚ. Myslím si, že je mimoriadne dôležité, aby sme vyslali pozitívny signál občanom Moldavskej republiky, ktorých väčšina vo voľbách v roku 2009 volila Koalíciu za európsku integráciu.
<SPEAKER ID="090" NAME="Andreas Mölzer  " LANGUAGE="DE">
Zdá sa dosť zvláštne, že španielske predsedníctvo nás vyzýva na boj proti hospodárskej kríze a chce, aby bola realizácia cieľov hospodárskej politiky povinná. Táto výzva prichádzajúca z krajiny, v ktorej je miera nezamestnanosti na úrovni takmer 20 %, čo je dvakrát viac ako európsky priemer, znie absurdne. Ešte horšie však je, že presadzujú starú myšlienku európskeho hospodárskeho riadenia. Takéto porušovanie zásady subsidiarity je potrebné čo najdôraznejšie odmietnuť. EÚ musí aj naďalej zostať úniou rôznorodosti a národných štátov. Dlhuje to svojim občanom.
<P>
Svojim občanom dlhuje aj určité konečné jednoznačné vyjadrenie v rokovaniach s Tureckom. Španielske predsedníctvo zatvára oči pred realitou, inými slovami, pred skutočnosťou, že Turecko nie je súčasťou Európy ani z geografického, ani z duchovného alebo kultúrneho hľadiska. V tejto anatólskej krajine ešte vždy diskriminujú etnické a náboženské menšiny a Ankara tvrdohlavo odmieta uznať Cyprus, ktorý je členským štátom EÚ. Tvrdenie, že konflikt, ktorý prebieha už po desaťročia, prinesie v krátkej dobe "pozitívne výsledky", nie je nič iné len zbožné želanie. EÚ by nedokázala zvládnuť pristúpenie Turecka už len z finančných dôvodov. Hromadný príliv Turkov a explózia paralelných spoločností by nakoniec EÚ zničili. Je najvyšší čas, aby sme ihneď zastavili prístupové rokovania s Ankarou a pracovali na zabezpečení privilegovaného partnerstva.
<SPEAKER ID="091" NAME="Rareş-Lucian Niculescu  " LANGUAGE="RO">
Vítam skutočnosť, že španielske predsedníctvo preberá priority v oblasti odvetvia poľnohospodárstva, ktoré sú skutočne najdôležitejšie v rámci cieľov tohto obdobia: pokračovanie rozpráv o budúcnosti spoločnej poľnohospodárskej politiky a prispôsobenie spoločnej poľnohospodárskej politiky neustále sa meniacej realite dnešnej Európy.
<P>
Navyše som si v programe španielskeho predsedníctva všimol aj ďalšie dôležité myšlienky: zaručenie dostatočného množstva prostriedkov pre európske poľnohospodárstvo a pokračovanie v procese postupného zrušenia režimu kvót na mlieko na základe výsledkov hodnotenia stavu. V neposlednom rade vítam už prebiehajúce diskusie v rámci prvého, pondelkového zasadnutia Rady pre poľnohospodárstvo a rybné poľnohospodárstvo o lepšom fungovaní potravinového dodávateľského reťazca s cieľom kontrolovať kolísanie cien a zaručiť spravodlivejšie rozdeľovanie prebytku v rámci reťazca. Všetky uvedené ciele sú ambiciózne a zároveň majú zásadný význam pre občanov Európy.
<SPEAKER ID="092" NAME="Sławomir Witold Nitras  " LANGUAGE="PL">
Pán Zapatero, ďakujem vám za inauguračný prejav. Nezmienili ste sa v ňom však o probléme obrovských deficitov. Nedokážem si predstaviť, že španielske predsedníctvo sa nebude zaoberať týmto problémom a že nebude jeho prioritou. Pán Zapatero, zdá sa, že situácia nielen v Grécku, ale aj v Španielsku a ostatných krajinách by mala byť vašou najdôležitejšou úlohou. Neobávate sa, že ak nedostanete pod kontrolu verejné financie v Španielsku, nebudete mať peniaze na kúpu vašich "elektrických áut"? Musíte byť informovaný o tom, že arogantné politiky niektorých európskych vlád vrátane španielskej znižujú konkurencieschopnosť Európy, obmedzujú počet pracovných miest, ktoré sú v Európe k dispozícii, a odkladajú rozšírenie eurozóny o nové krajiny, a to všetko z dôvodu vnútornej nestability Únie. Venujte sa, prosím, vážne riešeniu tohto problému. Je to vaša povinnosť.
<SPEAKER ID="093" NAME="Wojciech Michał Olejniczak  " LANGUAGE="LT">
Španielske predsedníctvo sa začína práve v období, keď nadobúda platnosť Lisabonská zmluva. Postupy, ktoré sa rozvinú v rámci vzťahov medzi stálym predsedom Európskej rady a vysokou predstaviteľkou pre zahraničné veci a bezpečnostnú politiku na jednej strane a medzi inštitúciami Spoločenstva a vedúcimi predstaviteľmi členských štátov na strane druhej, vo veľkej miere závisia od predsedníctva, ktorého funkčné obdobie sa práve začína. Na tomto mieste by som rád vyzval na prejav maximálneho uznávania inštitúcií v súlade s textom zmluvy a v duchu uskutočňovanej reformy. Je dôležité, aby Európska únia vystupovala na medzinárodnej scéne jednotne. Ešte dôležitejšie je však to, aby sa jej vyjadrenia neignorovali. Mala by vytvárať nové trendy a pri prijímaní rozhodnutí by mala mať zásadný vplyv. Aby sme sa vyhli situácii na konferencii zmluvných strán Rámcového dohovoru o zmene klímy COP 15, predsedníctvo už musí začať prijímať opatrenia, aby vytvorilo podmienky, ktoré umožnia prijať na konferencii COP 16 rozhodnutia v súlade s pozíciou Európskej únie. Únia musí jednomyseľne vystupovať aj v súvislosti s bojom proti kríze a vybudovaním nového finančného poriadku.
<P>
Úlohou predsedníctva je prejaviť aktívny záujem o všetky druhy racionálnych úvah týkajúcich sa zmien európskeho hospodárskeho a sociálneho modelu, ktorý je výsledkom záverov vyvodených počas súčasnej hospodárskej krízy. Pokiaľ však ide o mňa, spolieham sa na solidárnu podporu zo strany predsedníctva, ktorá sa týka práce na reforme spoločnej poľnohospodárskej politiky. Táto otázka sa čoskoro stane jednou z najdôležitejších politických otázok v Európskej únii.
<SPEAKER ID="094" NAME="Joanna Senyszyn  " LANGUAGE="PL">
Plán španielskeho predsedníctva obsahuje dôležité ciele, ktoré je potrebné dosiahnuť a vďaka ktorým sa budeme môcť v konkurencieschopnej a hospodársky silnej Európe cítiť bezpečne. Najdôležitejšie z nich sú podľa mňa tri otázky:
<P>
1. rozhodné a rýchle opatrenia na zníženie rastúcej nezamestnanosti. Vytváranie nových pracovných miest si vyžaduje veľa prípravných prác a rozsiahlu finančnú podporu vrátane prieskumu trhu a odbornej prípravy. Rok 2010 je najvhodnejším obdobím na zvyšovanie kvalifikácie alebo dokonca na rekvalifikáciu v súlade s potrebami hospodárstva, ktoré sa dostáva z krízy;
<P>
2. boj proti domácemu násiliu vrátane predloženého návrhu smernice o ochrane obetí domáceho násilia na úrovni EÚ. Na základe rozsahu tohto javu v Európe niet pochýb, že mnoho žien sa cíti najmenej bezpečne vo vlastných domovoch. Táto situácia je absurdná a zároveň kompromituje členské štáty EÚ, pretože nezvládajú tento veľmi dôležitý sociálny problém. V tomto prípade nesú veľkú vinu politici, pretože sa proti násiliu páchanom na ženách nestavajú dostatočne dôrazne a často predstierajú, že k nemu nedochádza až v takej veľkej miere. Nedostatočná podpora uznesenia proti násiliu páchanom na ženách v Európskom parlamente bola pre pravicu kompromitujúca. Našťastie, uznesenie bolo schválené vďaka hlasom ľavice;
<P>
3. ďalšie opatrenia v boji proti diskriminácii vrátane pokroku v súvislosti s novou smernicou proti rozličným formám diskriminácie a prísne sankcie pre krajiny, v ktorých dochádza k oneskoreniam pri uplatňovaní antidiskriminačných právnych predpisov EÚ.
<SPEAKER ID="994" NAME="Czesław Adam Siekierski  " LANGUAGE="PL">
Španielske predsedníctvo EÚ znova prichádza v rozhodujúcom okamihu. Pred ôsmimi rokmi, v prvej polovici roku 2002, muselo Španielsko riešiť problém v súvislosti so zavedením eura ako spoločnej meny. V súčasnosti stojí španielske predsedníctvo pred rovnako významnou úlohou - zavádzaním ustanovení Lisabonskej zmluvy. Veľký význam bude mať rozdelenie právomocí medzi predsedníctvo členského štátu a predsedu Európskej rady. Uprednostňovanie zahraničnej politiky, ktorá posilňuje pozíciu Únie na svetovej scéne, si zasluhuje podporu. Bude to však novovymenovaná vysoká predstaviteľka pre zahraničné veci a bezpečnostnú politiku robiť? Tieto obavy vyplývajú z vyjadrení pani Ashtonovej a z jej minulosti, ale aj z jej prvých krokov po nastúpení do funkcie. Nepredpokladám, že potrebujeme kohokoľvek presviedčať o tom, že je stále potrebný boj proti kríze a proti jej negatívnym hospodárskym a sociálnym dôsledkom. Takéto kroky sú predovšetkým v záujme Španielska, ktoré recesia zasiahla mimoriadne výrazne. Ako sa môžeme vrátiť k dodržiavaniu kritérií Paktu stability a rastu zo strany veľkých a malých členských štátov? Akým spôsobom by sa mal koordinovať boj proti kríze v Európe a vo svete? Ďalší problém, ktorý vyplýva z ustanovení Lisabonskej zmluvy, spočíva v potrebe zorganizovať spoluprácu v rámci predsedníckej trojky. Španielsko bude musieť skoordinovať svoje úsilie s Belgickom a Maďarskom. Mimoriadne dôležité je zaručiť plynulý prechod medzi jednotlivými predsedníctvami, aby sa zachovala kontinuita vo vykonávaní práce. Španielskemu predsedníctvu želám úspech.
<SPEAKER ID="095" NAME="Bogusław Sonik  " LANGUAGE="PL">
Vážený pán predseda, rád by som veľmi srdečne privítal španielske predsedníctvo. Musím pripustiť, že v súvislosti s týmto predsedníctvom mám konkrétne očakávania. Po prvé preto, lebo jednou z priorít španielskeho predsedníctva je energetická bezpečnosť. Túto skutočnosť som zaregistroval s veľkou radosťou. Ide o oblasť, ktorá by mala byť prioritou každého nasledujúceho predsedníctva. Rád by som zdôraznil, že Akčný plán EÚ pre energetickú bezpečnosť a solidárnosť je veľmi dôležitým prvkom energetickej bezpečnosti. Pokračovanie a urýchlenie práce na jeho zavedení je absolútne nevyhnutné.
<P>
Súhlasím so zásadami španielskeho predsedníctva, ktoré sa týkajú opatrení na regulovanie zmeny klímy. Rád by som upriamil pozornosť na dôležitosť koordinácie procesu informovania občanov Európskej únie o ich vlastných spôsoboch boja proti zmene klímy. Ako ukázal nedávny samit v Kodani, samotná vôľa politikov veľa nezmení. V súvislosti s tým musíme čo možno najviac zapojiť Európanov a presvedčiť ich, že zmena klímy nie je abstraktný proces, ale naopak, čosi, čo má vplyv na každého jednotlivca a na všetkých nás spoločne.
<SPEAKER ID="096" NAME="Csaba Sándor Tabajdi  " AFFILIATION="S&amp;D">
písomne. - (HU) Ako zástupca Maďarska a ako súčasť predsedníckej španielsko-belgicko-maďarskej trojky vítam španielske predsedníctvo. Je skutočne zriedkavé, aby mal hosťujúci premiér takú jasnú predstavu o budúcnosti EÚ a taký program predsedníctva, aký dnes ráno predniesol pán Zapatero. Súhlasím s názorom, že bez zavedenia hospodárskej únie bude ohrozená svetová konkurencieschopnosť Európy. Štyri priority na nasledujúcich desať rokov, ktoré vymenoval pán Zapatero, v skutočnosti vymedzujú najdôležitejšie strategické ciele. Zníženie závislosti od energie je v záujme Únie ako celku, ale predovšetkým v záujme nových členských štátov vrátane Maďarska. Únia nemá potenciál na obnovu bez "ekologického hospodárskeho rastu", digitálneho trhu, vybudovania spoločnej inovačnej schopnosti a bez skutočného rozvoja európskeho vzdelávania.
<P>
Veľmi vítam aj rozhodnutie španielskeho predsedníctva urýchliť rozpravu o budúcnosti spoločnej poľnohospodárskej politiky. Tlačí nás čas. Najskôr musíme vypracovať rámec SPP a potom ho použiť ako základ pre rozpočet, nie naopak. Inak by príjemcovia SPP a celé Spoločenstvo stratili veľmi veľa. Maďarská poľnohospodárska akadémia je dôležitým miestom diskusií o budúcnosti SPP v Maďarsku. Dúfam, že španielskemu predsedníctvu sa podarí zúčastniť sa na jej podujatí v roku 2010.
<SPEAKER ID="097" NAME="Nuno Teixeira  " LANGUAGE="PT">
Španielske predsedníctvo prichádza v období, ktoré je pre Európu dôležité zo strategického hľadiska. Skutočnosť, že prichádza práve v čase, keď nadobúda platnosť Lisabonská zmluva, zvyšuje jeho zodpovednosť za účinné uplatňovanie novej zmluvy, ktorá je predpokladom vypracovania jeho programu.
<P>
Netrpezlivo očakávam rozpravu o budúcnosti politiky súdržnosti a snažím sa uistiť, že jej súčasťou bude aj otázka územnej súdržnosti. Ako poslanec Európskeho parlamentu za jeden z najvzdialenejších regiónov Európy sústreďujem pozornosť na to, aké kroky predsedníctvo prijme v súvislosti s rozvojovou politikou pre ostrovné regióny.
<P>
Samit EÚ - Maroko bude určite ideálnym fórom na podnietenie európsko-africkej spolupráce v atlantickej oblasti, najmä prostredníctvom spolupráce medzi Madeirou, Azormi, Kanárskymi ostrovmi a susednými krajinami. V súvislosti s týmto samitom sa budem v plnej miere angažovať.
<P>
Portugalsko a jeho najvzdialenejšie regióny, ako napríklad Madeira, sa z dôvodu geografickej a historickej blízkosti tešia na to, ako mieni španielske predsedníctvo zaviesť a rozvíjať novú európsku stratégiu pre tieto regióny.
<P>
V tejto súvislosti budem veľmi pozorne sledovať kroky predsedníctva pri uplatňovaní odporúčaní Komisie uvedených v oznámení s názvom Najvzdialenejšie regióny: prínos pre Európu a diskusiu o budúcich finančných perspektívach.
<SPEAKER ID="993" NAME="Silvia-Adriana Ţicău  " AFFILIATION="S&amp;D">
písomne. - (RO) Španielske predsedníctvo musí ukončiť proces inštitucionálneho usporiadania potrebného na vykonávanie Lisabonskej zmluvy. Kľúčovým prvkom legislatívneho procesu je vymedzenie nových pravidiel procesu komitológie. Existuje niekoľko spisov vrátane smernice o energetickej hospodárnosti budov a smernice, ktorou sa ustanovuje rámec na zavedenie inteligentných dopravných systémov, ktorých prijatie závisí od rýchlosti prípravy týchto pravidiel inštitucionálnej spolupráce. Navyše hospodárska kríza vo veľkej miere vplýva na európskych občanov, ktorí prichádzajú o prácu a dúfajú, že budú navrhnuté opatrenia na uľahčenie hospodárskej obnovy. S pomocou stratégie EÚ 2020 je potrebné nájsť riešenia na splnenie týchto očakávaní. Preto musí formát trojky Európskej únie, ktorý pozostáva zo španielskeho, belgického a maďarského predsedníctva, posilniť sociálnu Európu vytvorením pracovných miest a zlepšením životných podmienok európskych občanov. Rok 2010 predstavuje v neposlednom rade polovicu obdobia finančného výhľadu na roky 2007 - 2013. V tomto roku majú členské štáty jedinečnú príležitosť na hodnotenie operačných programov s cieľom maximalizovať čerpanie európskych fondov a realizovať projekty, pomocou ktorých sa vytvoria pracovné miesta a zlepší sa kvalita života európskych občanov. Naliehavo žiadam španielske predsedníctvo a všetky členské štáty, aby čo najlepšie využili hodnotenie v polovici obdobia s cieľom dosiahnuť hospodársku obnovu v priebehu rokov 2012 - 2013.
<SPEAKER ID="098" NAME="Georgios Toussas  " LANGUAGE="EL">
Priority španielskeho predsedníctva týkajúce sa účinného uplatňovania spiatočníckej "Lisabonskej zmluvy" a presadzovania pokračovania protiľudovej lisabonskej stratégie prostredníctvom stratégie EÚ 2020, posilňovania SBOP a negatívneho ovplyvňovania demokratických práv a slobôd v rámci Štokholmského programu sú prioritami plutokracie. Program španielskeho predsedníctva odráža honbu eurom zjednoteného kapitálu s cieľom podporovať kapitalistickú reštrukturalizáciu a pokračovať v jej neutíchajúcom útoku na práva a životnú úroveň pracujúcej triedy a radového obyvateľstva. Základom tohto útoku je znižovanie platov a dôchodkov, úplné narušenie pracovných vzťahov, všeobecné využívanie pružných a dočasných foriem zamestnávania, zničenie vnútroštátnych systémov poistenia a príjmov poľnohospodárov spolu s drastickými zníženiami v rozpočte Spoločenstva pre poľnohospodárstvo a chov dobytka a zníženia sociálnych príspevkov, ako aj komercializácia zdravotníctva, sociálnej starostlivosti a vzdelávania prostredníctvom zastrašovania "verejnými deficitmi" a uplatňovaním Paktu stability. Spôsob, ktorý si vybral eurom zjednotený kapitál monopolov, spočíva v posilňovaní imperialistickej politiky EÚ prostredníctvom nových politických a strategických intervenčných mechanizmov, akým je napríklad "Európska služba pre vonkajšiu činnosť", v posilňovaní jeho militarizácie prostredníctvom bojových skupín a v zintenzívnení ich prenikania do NATO.
<SPEAKER ID="992" NAME="Jarosław Leszek Wałęsa  ," LANGUAGE="PL">
Dámy a páni, Španielsko bude viesť Úniu po štvrtýkrát. Avšak prvýkrát podľa nových zásad a prvýkrát bude svoju prácu vykonávať v spojitosti s novými inštitúciami ustanovenými Lisabonskou zmluvou. Tieto okolnosti pridávajú úlohe Španielska osobitný význam a zvyšujú jeho zodpovednosť vzhľadom na skutočnosť, že finančná kríza a zmeny v Európe sa prekrývajú s nadobudnutím platnosti Lisabonskej zmluvy. Po primerane úspešnom českom predsedníctve a profesionálnych Švédoch sa zrak Európy upiera na Pyrenejský polostrov. Predložené priority, konkrétne opatrenia v oblasti práv európskych občanov, hospodárske oživenie a finančná kontrola, podpora spravodlivosti a vypracovanie stratégie vnútornej bezpečnosti štátov Európy, a to všetko v období nadobudnutia úplnej platnosti novej zmluvy, sú veľmi ambiciózne. Španielsko má pred sebou obrovskú príležitosť a veľkú výzvu, pretože novú legislatívu je potrebné pretaviť do konkrétnych opatrení a prispôsobiť dynamicky sa meniacej situácii vo svete. Viesť Európsku úniu v období svetovej finančnej krízy nie je jednoduché. O to netrpezlivejšie očakávam výsledky a želám vám úspechy pri zavádzaní "projektu novej Európy". Ďakujem.
<P>
* * *
<SPEAKER ID="100" NAME="David-Maria Sassoli" AFFILIATION="S&amp;D">
(IT) Vážený pán predsedajúci, dámy a páni, talianska polícia včera v noci zatkla päť osôb, ktoré plánovali mafiánsky útok na jedného z našich kolegov pána Crocettu, poslanca Parlamentu a bývalého starostu sicílskeho mesta Gela.
<P>
Podľa súdu sa útok mohol odohrať kedykoľvek počínajúc dnešným 20. januárom. Chcel by som vám pripomenúť, že belgické orgány ešte musia pre pána Crocettu zabezpečiť vhodný sprievod. V Taliansku je pán Crocetta už nejaký čas pod ochranou, o čom bolo informované aj predsedníctvo Parlamentu.
<P>
Chcel by som predsedníctvo požiadať, aby v mene tohto zasadnutia a Európskeho parlamentu prejavilo nášmu kolegovi solidaritu a podniklo kroky potrebné na zabezpečenie primeranej ochrany pre pána Crocettu pri vykonávaní funkcie poslanca EP.
