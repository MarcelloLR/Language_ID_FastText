<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Vážené dámy a vážení páni, rád by som uviedol krátke vyhlásenie o prepustení pani Ingrid Betancourtovej, ako som bol viackrát požiadaný.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez a John Jairo Duran boli kolumbijskou teroristickou organizáciou FARC unesení a zadržiavaní ako rukojemníci mnoho rokov. V stredu, 2. júla 2008, boli vďaka úspešnej vojenskej operácii kolumbijskej armády konečne prepustení.
<P>
Európsky parlament je rád, že pani Betancourtová a všetci ostatní boli prepustení, a takisto aj ich rodiny. Ich prepustenie znamená koniec veľmi trýznivého obdobia a je dôkazom toho, že nikdy nesmieme stratiť vieru.
<P>
Minulý štvrtok som hovoril s pánom prezidentom Uribem a jeho vláde a armáde a kolumbijskému ľudu som zablahoželal k tejto úspešnej operácii. Opäť by som rád zdôraznil, že demokracia nemôže nikdy podľahnúť terorizmu, a že presadzovanie práva je politickou a morálnou povinnosťou.
<P>
Aj naďalej sa musíme zo všetkých síl snažiť o zabezpečenie prepustenia všetkých rukojemníkov. Pani Betancourtová bola unesená 23. februára 2002. Odvtedy sa Európsky parlament opakovane angažoval v iniciatívach zameraných na jej prepustenie. V roku 2006 bola spolu s nadáciou País Libre jedným z troch finalistov na Sacharovovu cenu za slobodu myslenia.
<P>
Vážené dámy a vážení páni, Európsky parlament je presvedčený, že odhodlanie pani Ingrid Betancourtovej bolo a stále je veľmi dôležité pre trvajúci mier v Kolumbii. Teraz máme pred sebou záväzok informovať verejnosť o dramatickej situácii rukojemníkov, ktorí sú v Kolumbii stále zadržiavaní, a usilovať sa o ich prepustenie.
<P>
Minulý týždeň som vyzval pani Betancourtovú, aby navštívila Európsky parlament - keď jej to bude vyhovovať a keď sa zotaví. V tejto súvislosti by som rád vyzval FARC a všetky ostatné teroristické organizácie, aby zložili zbrane a vzdali sa iracionálneho a nezmyselného násilia. Terorizmu nesmieme nikdy podľahnúť! Vyzývam na prepustenie všetkých rukojemníkov, a aby tí, ktorí sú zainteresovaní, prijali ponuku kolumbijskej vlády na spoluprácu v rámci hľadania mierového riešenia.
<P>
(potlesk)
<P>
* * *
<P>
Vážené dámy a vážení páni, rád by som v tomto Parlamente čo najsrdečnejšie privítal francúzskeho ministra pre európske veci a zástupcu nového predsedníctva, ktorým je pán Jean-Pierre Jouyet. Po prvýkrát je zástupca vlády prítomný práve na začiatku našej práce. Som presvedčený, že môžeme pokračovať v našej práci, ktorá začala veľmi dobre a úspešne.
<P>
(potlesk)
