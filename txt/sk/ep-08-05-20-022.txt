<CHAPTER ID="022">
Zelená kniha o lepšej demontáži lodí (rozprava) 
<SPEAKER ID="515" NAME="Predsedajúci">
Ďalším bodom je správa pána Johannesa Bloklanda v mene Výboru pre životné prostredie, verejné zdravie a bezpečnosť potravín o Zelenej knihe o lepšej demontáži lodí.
<SPEAKER ID="516" NAME="Johannes Blokland">
spravodajca. - (NL) Na pobrežiach južnej Ázie sa demontujú obrovské námorné lode určené na vyradenie v ekologicky nevyhovujúcich a ľudsky ponižujúcich podmienkach. Sociálne normy tu neplatia. V samotnom Bangladéši prišlo v priebehu niekoľkých rokov o život v dôsledku práce na demontáži lodí 200 ľudí.
<P>
Pri demontovaní lodi sa nasadzuje veľa detí, pretože sa ľahko dostanú do malých priestorov. Bez akejkoľvek ochrany musia odstraňovať jedovaté látky. Tieto látky potom končia v životnom prostredí, s katastrofálnymi následkami na rybný priemysel a priemysel cestovného ruchu. Žiaľ, aj veľa lodí z Európy konči týmto spôsobom na pobrežiach napríklad Indie, Pakistanu a Bangladéšu. Vysoké ceny ocele, nízke mzdy, nedostatočné bezpečnostné predpisy a chýbajúce opatrenia na ochranu životného prostredia sú samozrejme finančne príťažlivé.
<P>
Výbor pre životné prostredie, verejné zdravie a bezpečnosť potravín jasne vyhlasuje, že tieto postupy sú eticky neprijateľné a že sa nesmú naďalej tolerovať neľudské a ekologicky škodlivé podmienky súvisiace s demontážou lodí. Na vyriešenie tohto problému nebude stačiť úsilie jednotlivého členského štátu ani samotnej Európskej únie. Bez ohľadu na to, čo budeme robiť v nasledujúcich rokoch, stále je naliehavo potrebné celosvetové riešenie problému. Žiaľ, treba povedať, že na celosvetovej úrovni sa doposiaľ nedosialo veľa.
<P>
Európska komisia práve preto uverejnila zelenú knihu. Hlavným cieľom, ktorý chceme dosiahnuť je ochrana životného prostredia a verejného zdravia bez toho, aby sa problémy prenášali na iné krajiny. S prijatím opatrení už nemôžeme ďalej čakať vzhľadom na skutočnosť, že veľa námorných lodí, ktoré sa v súčasnosti plavia pod európskou vlajkou bude potrebné v nasledujúcich rokoch demontovať. Výbor pre životné prostredie navrhuje konkrétne tieto opatrenia. Aby sa zabránilo neplneniu ustanovení nariadenia o preprave odpadu, musia sa zaviesť pokyny umožňujúce rozlíšiť kedy je loď skutočne loďou a kedy je odpadom. Uplatňovanie a presadzovanie nariadenia o preprave odpadu sa musí zlepšiť prostredníctvom prísnejších kontrol a monitorovaním zo strany prístavných orgánov v členských štátoch, pričom prístavné štáty musia mať právomoc vyhlásiť, že loď je na vyradenie.
<P>
Musí sa vypracovať zoznam námorných lodí, ktoré sa pravdepodobne o niekoľko rokov budú musieť demontovať. V Európskej únii sa musí rozvinúť priemysel na konkurencieschopnú a ekologickú demontáž lodí, napríklad v lodeniciach, o ktorých sa v súčasnosti diskutuje. V rámci rozvojovej pomoci sa do zariadení na demontáž v južnej Ázii musia preniesť know-how a technológia, aby sa im pomohlo dodržiavať bezpečnostné a environmentálne normy. Mimochodom, demontáž námorných lodí v Bangladéši je extrémne lukratívna činnosť, na ktorej sa dá zarobiť dostatočné množstvo peňazí, postačujúce na rýchle zavedenie prijateľných pracovných podmienok pri demontážnych prácach.
<P>
Chcel by som zdôrazniť, že stále je dôležité, aby sme pokračovali v práci na dvoch úrovniach. Predovšetkým musíme prevziať zodpovednosť za našu vlastnú európsku flotilu a pracovať na dosiahnutí celosvetovej dohody. V tejto chvíli sa nemôžeme sústrediť iba na jednu z týchto otázok. Odpoveď, ktorú som často dostával od lodiarskeho priemyslu je, že táto zelená kniha by zabránila príprave dohovoru IMO alebo ho oneskorila. Nesúhlasím s tým. Skôr sa domnievam, že my, Európska únia skutočne očakávame tento dohovor IMO a v pravý čas budeme lepšie pripravení na jeho plnenie. Okrem toho som pevne presvedčený, že Európska únia by sa chcela čo najskôr vzdialiť od vážnych podmienok, ktoré existujú v južnej Ázii.
<P>
Teší ma, že vo Výbore pre životné prostredie aj vo výboroch, ktoré boli požiadané o stanovisko je vysoká úroveň zhody o tejto otázke. To je v každom prípade dobrý začiatok. Domnievam sa, že plenárne zasadnutie môže tento postup podporiť. Tiež sa zdá, že členské štáty sú teraz schopné prijať opatrenia. Minulý štvrtok, odplávala loď Otopan z Holandska do Turecka potom, čo úrady dali loď vyčistiť, výsledkom čoho bolo odstránenie všetkého nebezpečného odpadu. Toto je možné na základe nariadenia o preprave odpadu. Vývozné povolenie bolo predtým zamietnuté, pretože neboli splnené podmienky. Ten istý štvrtok ma navštívila delegácia z mimovládnej organizácie, ktorá sa zaviazala na zodpovednú demontáž lodí v juhovýchodnej Ázii. Musím vysvetliť, že títo ľudia veľa rokov bojovali za zodpovednú demontáž lodí v ich krajine a týchto ľudí nesmieme nechať bez povšimnutia.
<P>
Právnik z Bangladéšu, ľudia z Indie: venovali tejto veci sa roky a cítim, že ich v tom musíme podporiť a toto uznesenie musíme prijať. Očakávam, že budem počuť, čo má pán komisár Dimas v úmysle urobiť v blízkej budúcnosti so zreteľom na vybudovanie priemyslu na zodpovednú demontáž lodí v týchto krajinách a na sprístupnenie zdrojov, aby sa to dosiahlo.
<SPEAKER ID="517" NAME="Stavros Dimas" LANGUAGE="EL">
Vážený pán predsedajúci, asi pred rokom Komisia prijala zelenú knihu o lepšej demontáži lodí. Odvtedy, došlo k rôznym vývojom, najmä v Medzinárodnej námornej organizácii (IMO), ktorá pripravuje návrh dohody o recyklácii lodí a jej schválenie sa očakáva v máji 2009. Nedávne správy v médiách však opäť odhalili deprimujúcu skutočnosť postupov používaných pri demontáži lodí v niektorých častiach južnej Ázie. Preto som osobitne spokojný s podporou, ktorú Európsky parlament poskytol iniciatíve Komisie na zlepšenie postupov demontáže lodí.
<P>
Asi 90 % všetkých veľkých lodí vyradených na celom svete v roku 2007 sa demontovalo na pobrežiach južnej Ázie, najmä v Indii a Bangladéši. Mnohé z týchto lodí boli z EÚ. Odhadujeme, že jedna štvrtina celosvetovej flotily sa plaví pod vlajkou členského štátu EÚ a asi 40 % všetkých plavidiel vlastnia spoločnosti so sídlom v EÚ.
<P>
Demontáž lodí na pobrežiach južnej Ázie sa často vykonáva v otrasných podmienkach: absolútne bez ochrany proti jedovatým alebo znečisťujúcim látkam a životy robotníkov sú ohrozené. Iba z veľmi malého počtu lodí sa pred ich príchodom do demontážnych prístavov odstránia nebezpečné materiály. To, čo práve pán Blokland povedal o čistení lode v Holandsku je veľmi dôležité. Keď sa lode dostanú na miesto určenia, spomínané odpadové materiály sa odstraňujú spôsobom, ktorý je pre životné prostredie nebezpečný a škodlivý. Na vyriešenie tejto situácie sú už zavedené medzinárodné predpisy a právne predpisy Spoločenstva. Bazilejský dohovor a nariadenie o preprave odpadu sa však veľmi často porušujú a krajiny určenia ich veľmi zriedka dodržiavajú pod zámienkou, že loď je na svojej poslednej plavbe.
<P>
Podľa čísiel, ktoré máme k dispozícii počet vyradených lodí stále rastie a príslušné pravidlá by sa mali preto náležite prispôsobiť. Určitý pokrok v tejto oblasti signalizuje návrh dohovoru IMO o recyklácii lodí. Pravdepodobne bude schválený v roku 2009 a čo sa nás týka, musíme urobiť všetko čo sa dá, aby tento dohovor bol silný a účinný. Dohovor sa však nebude vzťahovať na vojnové lode, na lode, ktoré sú majetkom štátu ani na iné lode v službách štátu. Navyše jeho zavedenie môže trvať päť alebo šesť rokov. Dohovor bude okrem toho účinný iba vtedy, ak ho bude sprevádzať prijatie opatrení na vnútroštátnej a regionálnej úrovni. Ako povedal pán Blokland, niektoré členské štáty už začali prijímať opatrenia, ale mnoho ďalších ešte nezačalo ani podrobne plánovať stratégiu. Z tohto dôvodu je dôležité prijať opatrenia v správnom čase a na úrovni Spoločenstva.
<P>
Vážený pán predsedajúci, dámy a páni, ešte raz vám ďakujem za vašu správu a za podporu, ktorú Komisii v súvislosti s navrhovanými opatreniami poskytujete. Správa obsahuje zaujímavé a užitočné myšlienky, ktoré pri navrhovaní našej stratégie starostlivo preskúmame.
<P>
Chcel by som poďakovať najmä spravodajcovi, pánovi Bloklandovi, za jeho úsilie a pánovi Hammersteinovi, pánovi Evansovi a ďalším členom Výboru pre životné prostredie, verejné zdravie a bezpečnosť potravín, Výboru pre priemysel, výskum a energetiku a Výboru pre dopravu a cestovný ruch za ich prínos.
<SPEAKER ID="518" NAME="David Hammerstein">
spravodajca Výboru pre priemysel, výskum a energetiku požiadaného o stanovisko. - (ES) Vážený pán predsedajúci, ďakujem pánovi komisárovi Dimasovi a ďakujem pánovi Bloklandovi za túto veľmi dôležitú a potrebnú správu, pretože aj keď Medzinárodná námorná organizácia už nejaký čas pripravuje nové právne predpisy o ekologickejšej demontáži lodí, ktorá by pracovníkom v krajinách tretieho sveta na juhu spôsobovala menej zdravotných problémov, ratifikácia a celosvetové dodržiavania týchto právnych predpisov môže trvať roky.
<P>
Medzitým by v nasledujúcich desiatich rokoch mohla demontáž lodí v dôsledku nových predpisov zakazujúcich cisternové lode s jednoduchým trupom dosiahnuť maximálne úrovne. Počet lodí, ktoré bude treba demontovať narastať.
<P>
Európska únia nemôže čakať na zmenu medzinárodných predpisov, musí konať teraz, ísť na čele zmien, podporovať zelené audity demontáže lodí a vytvoriť spolu s priemyslom fond na internalizáciu environmentálnych nákladov aj na pomoc spoločnostiam na juhu, ktoré už znášali veľa environmentálnych a zdravotných nákladov tohto problému.
<P>
Musíme tiež zaviesť preventívnu politiku prostredníctvom zásady povinnej náhrady nebezpečných materiálov na lodiach, pretože lode, ktoré odchádzajú na demontáž do Ázie nie sú dopravné prostriedky. Nie. Sú nebezpečným odpadom a my tento nebezpečný odpad vyvážame, čo európske právne predpisy zakazujú. Je čas prevziať zodpovednosť a konať eticky a morálne.
<SPEAKER ID="519" NAME="Robert Evans">
spravodajca Výboru pre dopravu a cestovný ruch požiadaného o stanovisko. - Vážený pán predsedajúci, dnes večer som tu možno jediným človekom, ktorý bol naozaj priamym svedkom postupu, o ktorom tu hovoríme. Ako vedúci delegácie pre vzťahy s krajinami južnej Ázie som bol v Bangladéši a videl som lodenice.
<P>
V chudobných štvrtiach uprostred opravovaných a demontovaných lodí a neznesiteľného hluku žili, spali a varili si jedlá celé rodiny. Okolo lodí sa hrali deti, vyberali kriketové loptičky spod lodí, zatiaľ čo nad nimi sa používali acetylénové horáky.
<P>
Je neprijateľné, aby sa európske lode - a v tejto etape sa žiadna z nich neplavila pod európskou vlajkou, preplávali už ako miestne lode alebo z iného miesta na svete, demontovali v takýchto podmienkach.
<P>
Výbor pre dopravu a cestovný ruch sa domnieva, že EÚ by mala prevziať iniciatívu a podporiť opatrenia na celosvetovej úrovni s jasným cieľom ukončiť súčasné postupy a spôsoby demontáže lodí, najmä v častiach južnej Ázie. Ako však uviedol pán Blokland, demontáž by sa vzhľadom na jej hospodársky význam pre tieto krajiny nemala úplne, ani okamžite zastaviť.
<P>
Súhlasím so spravodajcom, keď hovorí, že musíme pracovať na globálnej stratégii, ktorá zabezpečí, aby všetci, ktorí sa zúčastňujú na recyklácii lodí prevzali svoju časť zodpovednosti za spôsob jej vykonávania, za bezpečnosť, práva robotníkov a za ochranu životného prostredia.
<P>
A nakoniec, myslím si, že by sme mali tiež podporiť rozvoj konkurencieschopného a ekologického európskeho priemyslu recyklácie lodí. Medzitým sa však členské štáty musia zaviazať, že štátom vlastnené plavidlá a staré vojnové lode sa budú demontovať bezpečným a environmentálne vhodným spôsobom.
<SPEAKER ID="520" NAME="Françoise Grossetête" LANGUAGE="FR">
Vážený pán predsedajúci, pán komisár, môžeme pripustiť, aby sa lode, ktoré sa majú zošrotovať išli a znečisťovali pláže južnej Ázie, pretože odmietame prevziať svoju zodpovednosť za ich demontáž? Južná Ázia, ktorá prijíma väčšinu našich lodí prijíma, žiaľ, znečisťujúce látky, ako azbest, pyralény, oleje a uhľovodíkové kaly, ktoré končia v pôde, piesku a v mori, a to nie je jediná vec.
<P>
Na demontáži týchto lodí pracujú deti, pretože sa môžu ľahko dostať do malých priestorov a žiaľ, bez akejkoľvek ochrany odstraňujú toxické materiály. Sú lacnou pracovnou silou a trpia chronickými nevyliečiteľnými chorobami.
<P>
Z etického hľadiska je to neprijateľné, najmä keď lode pochádzajú z Európy, a takto končia na plážach Indie, Pakistanu a Bangladéšu. Európska únia, ktorá je čiastočne zodpovedná za tieto sociálne a environmentálne problémy musí v spolupráci s Medzinárodnou námornou organizáciou (IMO) prijať vhodné opatrenia na zastavenie sociálneho a environmentálneho dampingu, ktorý pramení z hospodárskych stimulov.
<P>
Niektoré opatrenia treba prijať naliehavo, aby sa ustanovili obmedzenia na recykláciu lodí, a tieto by mali zahŕňať požiadavky na certifikáciu a oznamovanie. Do návrhu a stavby lodí by sa mala začleniť perspektíva budúcej recyklácie a mali by sa zabezpečiť zariadenia na recykláciu lodí. Naliehavo potrebujme vybudovať zariadenia, ktoré sa budú z hľadiska ľudských práv, zdravia a bezpečnosti považovať za najlepšie svojho druhu.
<P>
Potom, bez toho, aby sme chceli južnú Áziu pripraviť o tento veľký trh, musíme tiež zabezpečiť zariadenia v európskych lodeniciach, aby sme mohli tento odpad získavať pre seba, a potom rozvinúť to, čo by sme mohli nazvať ekologicky racionálna demontáž lodí, a to všetko by mohlo slúžiť ako základ medzinárodnej dohody.
<SPEAKER ID="521" NAME="Linda McAvan">
v mene skupiny PSE. - Vážený pán predsedajúci, som rada, že Komisia predkladá návrhy a teší ma, že sa EÚ konečne zaoberá týmto problémom, pretože o ňom vieme už dlho. Podmienky, ktoré pán Robert Evans práve opísal nie sú pre tento Parlament ničím novým a nie sú ničím novým ani pre Komisiu. Pritom teraz je koniec mája. Máme zelenú knihu a počujeme, že v máji 2009 očakávame prijatie návrhu Komisie, to znamená, že to bude v období, keď táto Komisia bude končiť a v strede európskej predvolebnej kampane.
<P>
Zaujímalo by ma, ako chceme mať vôbec niekedy niečo zavedené do praxe, aby sme mohli riešiť stovky lodí, ktoré Komisia identifikovala. Vie sa, že od roku 2010 sa bude musieť demontovať 800 cisternových lodí s jednoduchým trupom. Pán Komisár, zaujímalo by ma, či sa môžete vyjadriť k tomuto veľmi krátkemu časovému harmonogramu, ktorý si nechávame na zavedenie právnych predpisov. Bolo by tiež lepšie, keby EÚ mohla dokončiť právne predpisy v tomto Parlamente pred ukončením vášho mandátu.
<P>
Socialistická skupina podporí pána Bloklanda. Podporili sme všetko, čo urobil v rámci tohto postupu a ďakujeme mu za jeho tvrdú prácu. Podporíme tiež pozmeňujúce a doplňujúce návrhy, ktoré návrh posilnia, nepodporíme však ochranárske pozmeňujúce a doplňujúce návrhy. Neusilujme sa zastaviť demontáž lodí v ázijských krajinách, pretože, ako práve upozornil pán Robert Evans, ide o pracovné miesta a tieto kovy sú pre tieto krajiny hlavným zdrojom surovín. Chceme však predbežné čistenie, ktoré, ako zdôraznil pán Blokland, je celkom možné. Musíme investovať do špeciálnych čistiacich činností v Európe, aby ľudia v rozvojových krajinách mali pri demontáži lodí oveľa bezpečnejšie prostredie.
<P>
Podporujeme tiež vytvorenie fondu na demontáž lodí. Videla som, že skupina PPE-DE požiadala, aby sa o návrhoch hlasovalo oddelene. Dúfam, že na zajtrajšom plenárnom zasadnutí nebudú hlasovať proti fondu.
<P>
Dúfam, pán komisár, že môžeme konať rýchlo a že dokážeme do zbierky zákonov dostať niečo na zvládnutie obrovského nárastu lodí určených na demontáž v roku 2010.
<SPEAKER ID="522" NAME="Marios Matsakis">
v mene skupiny ALDE. - Vážený pán predsedajúci, blahoželám pánovi Bloklandovi za jeho, podľa očakávania, vynikajúcu správu a za veľmi dobrú spoluprácu, ktorú ponúkol všetkým tieňovými spravodajcom.
<P>
Predmet tejto zelenej knihy je veľmi dôležitý a zároveň veľmi znepokojivý. Väčšinu demontáže lodí, tak ako sa v súčasnosti robí by mohli mnohí oprávnene charakterizovať ako zločin vzhľadom na zdravie ľudí a tiež vzhľadom za životné prostredie.
<P>
Väčšina tejto demontáže, ako všetci vieme, sa odohráva na plážach a brehoch riek na indickom subkontinente bez záujmu, alebo s minimálnym záujmom o najzákladnejšie pravidlá ochrany ľudí a životného prostredia pred znečistením rôznymi toxickými látkami, vrátane veľkého počtu karcinogénnych látok.
<P>
Okrem toho, sa s pracovníkmi na týchto demontážnych miestach zaobchádza s krajnou neúctou voči ich ľudským a pracovným právam a ich dôstojnosti, nehovoriac o využívaní práce detí v skutočne otrasných podmienkach, ktoré sa v niektorých prípadoch iba málo líšia od otroctva detí v jeho najnehanebnejšej forme.
<P>
Bol predložený malý počet pozmeňujúcich a doplňujúcich návrhov, väčšinou s podporou spravodajcu. Budeme sa pridŕžať postoja spravodajcu, s výnimkou pozmeňujúceho a doplňujúceho návrhu č. 1, v prípade ktorého nevieme nájsť žiadne rozumné vysvetlenie, prečo sa nestretol so súhlasom pána Bloklanda a budeme zaň hlasovať kladne a dúfame, že ostatní urobia to isté.
<P>
Dúfajme, že poskytnutím našej plnej podpory tejto zelenej knihe sa demontáž lodí, žiaľ pre lodiarsky priemysel veľmi potrebná, bude v budúcnosti robiť environmentálne, sociálne a hygienicky bezpečným spôsobom a že obyvateľstvu rozvojových krajín zabezpečí veľmi potrebný, ale riadne a bezpečne zarobený príjem.
<P>
Dúfajme, že myšlienky tejto správy sa prevedú čo najskôr do právnej formy a že jej rozsah sa rozšíri tak, aby zahŕňal vojenské aj obchodné lode.
<P>
A nakoniec mi dovoľte povedať, že súhlasím s predchádzajúcimi rečníkmi, že našim konečným cieľom by mala byť celosvetovo akceptovaná stratégia demontáže lodí.
<SPEAKER ID="523" NAME="Kartika Tamara Liotard" LANGUAGE="NL">
V prvom rade by som chcela čo najsrdečnejšie poďakovať svojmu kolegovi, pánovi Blokladnovi, za jeho vynikajúcu správu. Mám pocit, že veľmi dobre uviedol obrovské problémy, ktoré vznikajú v chudobných krajinách v dôsledku demontáže európskych lodí. Dôsledky na pracovné podmienky aj na životné prostredie sú často vážne a EÚ nesmie utekať od svojej zodpovednosti.
<P>
Okrem iného sa pán Blokland rozhodol ísť cestou prísnejších medzinárodných právnych predpisov. Som určite zástankyňou takýchto právnych predpisov, ale obávam sa, že dosiahnutie hmatateľných výsledkov týmto spôsobom bude trvať veľmi dlho. Európa musí prijať opatrenia teraz a nemôže čakať na zvyšok sveta. Musia sa vytvoriť účinné predpisy na demontáž lodí. Tieto predpisy by mali zahŕňať ustanovenie v tom zmysle, že európske lode sa v zásade môžu demontovať mimo EÚ iba vtedy, ak majitelia môžu preukázať, že to nie je možné vykonať v rámci EÚ. Navyše, lode určené na zošrotovanie, ktoré obsahujú azbest alebo iné nebezpečné látky by sa mali v každom prípade demontovať na európskom území.
<P>
Nemôžeme pripustiť, aby naše odpadky spôsobovali veľké problémy niekde inde na svete. Keď loď prestane byť vhodná na používane, musíme o nej prestať rozmýšľať ako o lodi. Potom sa stane odpadom a podľa toho sa s ňou musí zaobchádzať. Nepovoľujeme, aby sa iný nebezpečný odpad dostával z EÚ jednoducho, bez záruk týkajúcich sa spôsobu jeho ďalšieho spracovania, a preto nie je dôvod prečo by sme tak mali robiť s loďami určenými na demontáž.
<P>
Okrem toho by sa mal klásť dôraz na spracovanie v rámci samotnej Únie, ako je to v prípade celej európskej politiky v oblasti odpadov. A nakoniec, účinným prvým krokom, ktorý môžeme začať skutočne hneď zajtra je zoznam hanby majiteľov lodí a členských štátov, ktoré si dali demontovať lode podľa metód, ktoré škodia životnému prostrediu a ľuďom. Zodpovednosť za zodpovednú demontáž lode musí vždy spočívať na vlastníkovi a úlohou členských štátov je overenie či to prebieha správnym spôsobom.
<SPEAKER ID="524" NAME="Eija-Riitta Korhola" AFFILIATION="PPE-DE">
(FI) Vážený pán predsedajúci, pán komisár, ďakujem vám za vašu vynikajúcu prácu, a to isté platí aj pre pána Bloklanda.
<P>
Zelená kniha o lepšej demontáži lodí, ktorá leží pred nami je, úprimne povedané, klasickým príkladom globálnej nerovnováhy, ktorá je výsledkom priemyselného rozvoja a úsilia veľkého počtu rôznych agentúr konečne niečo urobiť s jej negatívnymi následkami. Zodpovednosť priemyselných krajín sa dostáva do popredia práve v situáciách, keď rozvojové krajiny znášajú neúnosné sociálne a environmentálne škody, pretože iní pokračujú v snahách o dosahovanie hospodárskych výhod.
<P>
Negatívne následky demontáže lodí sú do očí bijúce. Z dôvodu väčších ekologických, zdravotných a bezpečnostných požiadaviek v priemyselných krajinách sa väčšina svetových námorných lodí demontuje v Bangladéši, Pakistane a Indii Demontážne lodenice sotva spĺňajú zdravotné a ekologické normy a s toxickými látkami, ako je napríklad azbest zaobchádzajú ľudia oblečení v krátkych nohaviciach a sandáloch. Bežne sa tiež využíva detská práca.
<P>
Náprava je ťažká. Demontáž lodí je pre tieto krajiny výnosným obchodom nielen z hľadiska jeho vplyvu na zamestnanosť a finančné výhody, ale aj kvôli opätovnému získavaniu surovín. Napríklad Bangladéš získava 80 - 90 % svojej ocele z demontovaných lodí. Nízke náklady a chýbajúce základné normy z nej zároveň robia hospodársky príťažlivé podnikanie, ktoré v praxi vyúsťuje do obrovského rozsahu environmentálneho dampingu a ľudskej tragédie.
<P>
Nárast nevýnosnej demontáže v EÚ pomocou podpory však nie je trvalo udržateľnou možnosťou. Namiesto toho by sa mali prijať opatrenia na priamu pomoc rozvojovým krajinám zaoberajúcim sa demontážou, ktoré by podstatne znásobili environmentálne a sociálne prínosy. Lode po čiastočnej demontáži alebo čistení prakticky nie sú spôsobilé na plavbu a napríklad po odstránení azbestu sa väčšina lodí už nemôže pohybovať.
<P>
Z tohto dôvodu by sa pomocné opatrenia mali zamerať na vytvorenie certifikovaných demontážnych lodeníc, v ktorých by používané demontážne postupy zodpovedali západným pojmom bezpečnosti a ekologickej prijateľnosti. Celosvetovo by mal existovať zoznam schválených demontážnych lodeníc určený pre lodné spoločnosti a aby sa tento systém stal skutočne medzinárodným kľúčovú úlohu pri ich certifikácii by mala mať Medzinárodná námorná organizácia. To by tento problém vyriešilo. Rozvojové krajiny potrebujú hospodárske a materiálne výhody, ktoré prináša demontáž a lodné spoločnosti v priemyselných krajinách, ktoré sú vystavené rastúcemu tlaku potrebujú aby sa táto situácia zmenila.
<SPEAKER ID="525" NAME="Bogusław Liberadzki" AFFILIATION="PSE">
(PL) Vážený pán predsedajúci, niekoľko slov uznania spravodajcovi, pánovi Bloklandovi, ktorý, ako vždy, opäť odviedol skvelú prácu. Pán Evans hovoril, že videl demontáž lodí v Bangladéši. Na druhej strane poľskej východnej hranice, ktorá je tiež európskou hranicou, som videl prípady nedemontáže lodí, inými slovami, niekde na morskom pobreží bola skládka rybárskych lodí, osobných lodí a nákladných lodí a dokonca vojenské lode a preplachovala ich voda. Takže hovoríme o prvom kroku, ktorým je demontáž. Ako druhý krok by sa javil určitý druh povinnosti demontáže. A nakoniec tu je tretí krok, recyklácia alebo stanovenie druhov materiálov používaných na stavbu lodí, ako sa tieto materiály do lode začleňujú a ako sa takéto materiály dajú spätne získať. Toto je postup, ktorý začíname. Ako ekonóm skôr než idealista sa domnievam, že máme pred sebou dosť dlhú cestu, ale je veľmi dobre, že túto cestu začíname a dúfajme, že vo svete nájdeme nasledovníkov.
<SPEAKER ID="526" NAME="Silvia-Adriana Ţicău" AFFILIATION="PSE">
(RO) Tiež by som chcela zablahoželať pánovi Bloklandovi k jeho správe. Únia prijala medzinárodné právne predpisy a pravidlá na postupné vyraďovanie cisternových lodí s jednoduchým trupom, ako reakciu na nehody s účasťou cisternových lodí, ako napríklad lodí Erika a Prestige. Odhaduje sa, že do roku 2015 sa vyradí a odošle na demontáž približne 1 300 cisternových lodí s jednoduchým trupom.
<P>
Náklady na demontáž lode sú veľmi vysoké a z hospodárskeho hľadiska znemožňujú recykláciu lodí. V mnohých členských štátoch sú ešte stále lode, ktoré sú veľmi staré a v zlom stave zakotvené pri pobreží alebo dokonca uviaznuté na brehoch vnútrozemských vôd. Preto si myslím,. že osobitná pozornosť by sa mala venovať oblastiam delty a ústia, kde môžu mať uviaznuté lode negatívny vplyv na životné prostredie. Uviaznuté lode často pravidelne blokujú vodnú dopravu a spôsobujú významné hospodárske škody.
<P>
Medzinárodná námorná organizácia pracuje od roku 2007 na povinnom medzinárodnom systéme na ekologickú demontáž lodí, k tomuto postupu prispela aj Európska únia. Budúci medzinárodný dohovor a zodpovedné zapojenie členských štátov budú dôležité na vyriešene problémov súvisiacich s demontážou lodí.
<SPEAKER ID="527" NAME="Stavros Dimas" LANGUAGE="EL">
Vážený pán predsedajúci, dámy a páni, ďakujem vám za vysokú úroveň diskusie dnešný večer. V súvislosti s návrhmi Komisie je vaša správa mimoriadne povzbudivá.
<P>
Dovoľte mi zmieniť sa o troch problémoch, na ktoré ste poukázali. Po prvé, vyzývate členské štáty a Komisiu na účinnejšie presadzovanie nariadenia o preprave odpadu. Vyzývate tiež Komisiu, aby vypracovala zoznam lodí, ktoré sa v niekoľkých nasledujúcich rokoch budú pravdepodobne musieť dať do demontážnych lodeníc. Preskúmame možnosť vypracovania takéhoto zoznamu. Musíme tiež zostaviť zoznam zariadení, ktoré spĺňajú vyššie normy, ktorý navrhla pani Grossetęteová Navyše, súhlasíme, že na vyradené lode sa musí uplatňovať prísnejšie nariadenie o preprave odpadu.
<P>
Komisia má v úmysle poskytnúť potrebné usmernenia. Od orgánov členských štátov očakávam, že zabezpečenia, aby lode nedostali povolenie na opustenie prístavov EÚ, keď je jasné, že sa posielajú na demontáž do rozvojových krajín. Okrem toho, vzhľadom na to, že väčšina lodí európskeho pôvodu sa bude demontovať a zmení sa na odpad mimo vôd Spoločenstva, musí sa skutočne uzákoniť záväzný medzinárodný režim.
<P>
Po druhé, musíme preskúmať otázku rozvoja konkurencieschopného priemyslu na demontáž lodí a predbežné čistenie lodí v EÚ bez ohrozenia životaschopnosti juhoázijských demontážnych lodeníc. Európske lodenice nie sú schopné súťažiť s demontážnymi lodenicami v južnej Ázii. Potom nepripadá do úvahy zachovanie alebo umelý návrat prevažnej časti trhu demontáže lodí do Európy. Môžeme však zabezpečiť požiadavku, aby sa vojnové lode, iné lode, ktorých vlastníkom je štát, alebo lode, ktoré dostávajú štátnu pomoc demontovali v Európe alebo v krajinách OECD výlučne v zariadeniach, ktoré sú ekologické. Mohli by sme snáď požadovať, aby sa lode, ktoré sa plavia pod vlajkami členských štátov demontovali výlučne v plne autorizovaných a certifikovaných zariadeniach. Predčistenie by sa malo stať bežným postupom, aby sa stalo prístupným.
<P>
Na záver, vidím, že podporujete návrh na vytvorenie fondu na demontáž lodí. Žiadate Komisiu, aby preskúmala možnosť zavedenia povinného poistenia, ako záruky ekologickej recyklácie. Komisia preskúma existujúce možnosti. Zodpovední pracovníci v lodnej doprave nás informovali, že nový medzinárodný dohovor o recyklácii lodí bude zlúčený s trhovými silami, aby sa vyriešil problém demontáže lodí. Určite nechceme vytvoriť zbytočné administratívne alebo finančné prekážky. V každom prípade musíme venovať pozornosť vývojom, nesmieme váhať prijať regulačné opatrenia, ak riešenie tohto problému nebude schopný zabezpečiť trh. Vaša pokračujúca podpora bude mať rozhodujúci význam pri zabezpečení zmeny k lepším podmienkam demontáže lodí.
<SPEAKER ID="528" NAME="Johannes Blokland">
spravodajca. - (NL) Predovšetkým by som chcel poďakovať za uznanlivé slová všetkým rečníkom, najmä pánovi komisárovi Dimasovi. Rád by som povedal niekoľko pripomienok.
<P>
Som presvedčený, že zriadenie tohto fondu pre demontáž lodí má mimoriadny význam. Tento fond by sa mal naplniť príspevkami majiteľov lodí a samozrejme nie vládnymi dotáciami. Myslím si, že to nie je vôbec potrebné. Po určitom čase sa začne financovať sám, rovnako, ako recyklačný fond pre staré vozidlá. Som šťastný, že podobným spôsobom uvažuje aj komisár. Musíme byť veľmi rýchli, a preto by snáď mohlo byť dobrým nápadom uzavrieť čo najskôr dohodu s európskymi majiteľmi lodí, aby v každom prípade dali demontovať lode zodpovedne. Viem, že lodná spoločnosť P&O Nedlloyd Maersk si dala v Číne zodpovedne demontovať asi 20 lodí, pričom zodpovednú demontáž zabezpečila najmä dodaním potrebných zariadení.
<P>
Domnievam sa, že musíme majiteľov lodí upozorniť najmä na ich sociálnu zodpovednosť a dať im vedieť, že to už naozaj ďalej nemôžu robiť, t.j. predať loď za veľké peniaze. Loď sa potom pred konečnou demontážou predá ešte 10 krát. Musíme prijať úplne odlišný prístup k demontáži a podľa môjho názoru je možné presvedčiť majiteľov lodí, aby to urobili, najmä vzhľadom na všetku publicitu okolo tejto otázky v minulých rokoch.
<P>
Pri vykonávaní demontážnych prác sa často porušujú miestne právne predpisy a požiadavky ministerstiev pre sociálne veci a životné prostredie. Bolo mi tiež povedané, že v Bangladéši nie sú problémom vnútroštátne právne predpisy, ale presadzovanie týchto právnych predpisov. Preto si myslím, že tam môžu byť vyhovujúce zariadenia, ale sa nevyužívajú.
<P>
Pán Matsakis sa tiež pýtal, akú námietku mám proti jeho pozmeňujúcemu a doplňujúcemu návrhu. Problém je, že z tohto pozmeňujúceho a doplňujúceho návrhu vyplýva, že v rozvojových krajinách sa nemôžu naďalej tolerovať ekologicky škodlivé podmienky pri demontáži lodí. Tieto podmienky sa však nemôžu naďalej tolerovať nikde vrátane napríklad východnej Európy, kde sa lode naozaj ešte príležitostne demontujú nezodpovednými metoódami. Preto je neprimerané sústrediť sa výlučne na rozvojové krajiny, najmä keď sa ďalej špecifikuje, že jej vykonávanie nie je povolené na miestach, ako je ďaleký Východ. Preto mám pocit, že toto doplnenie je zbytočné.
<P>
Nemôžem žiaľ podporiť pozmeňujúce a doplňujúce návrhy, ktoré predložila pani Liotard, pretože sú veľmi ochranárske. Pán Liberadzki poukázal na dôležitý problém, konkrétne, že sú tiež lode, ktoré sú uložené niekde inde, hrdzavejú a nič sa s nimi nerobí. Musíme riešiť aj tento problém. Na záver by som chcel ešte raz všetkým veľmi poďakovať.
<SPEAKER ID="529" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
