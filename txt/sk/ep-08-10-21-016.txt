<CHAPTER ID="016">
Program na reformu poľských lodeníc (rozprava)
<SPEAKER ID="437" NAME="Predsedajúca">
Ďalším bodom programu sú vyhlásenia Komisie o programe na reformu poľských lodeníc.
<SPEAKER ID="438" NAME="Marek Siwiec" AFFILIATION="PSE">
(PL) Vážená pani predsedajúca, rád by som vás informoval, že na balkóne sedí delegácia poľských odborov. Vypočujú si našu rozpravu. Delegácia pozostáva zo zástupcov lodeníc v Gdansku, Gdyni a Štetíne. Chcel by som vás požiadať, aby ste privítali našich poľských priateľov.
<SPEAKER ID="439" NAME="Predsedajúca">
Ďakujem, pán Siwiec. Delegáciu srdečne vítam.
<SPEAKER ID="440" NAME="Neelie Kroes">
členka Komisie. - Vážená pani predsedajúca, Komisia si dobre uvedomuje historický význam poľských lodeníc a práve z toho dôvodu sme veľmi tvrdo pracovali, aby sme našli riešenie, ktoré umožní reštrukturalizáciu sektora spôsobom, ktorý poskytne živobytie pre dotknuté regióny. Naša snaha dosiahnuť perspektívne riešenie však závisí od spolupráce s poľskými orgánmi. Aby som sa jasne vyjadrila, preskúmanie štátnej pomoci v týchto prípadoch sa odkladalo približne štyri roky.
<P>
Preskúmanie sa týka značných súm operačnej pomoci lodeniciam v Štetíne, Gdyni a Gdansku. Aj bez vyčíslenia štátnych záruk od roku 2002 až doteraz dostali lodenice v Gdyni od štátu, čo znamená od poľských daňových poplatníkov, pomoc vo výške približne 167 000 EUR na pracovníka. To je približne 24 000 EUR na pracovníka na rok, čo znamená, že dotácia na každého pracovníka lodeníc je prinajmenšom dvojnásobok priemerného ročného príjmu poľských pracovníkov.
<P>
Dokonca aj bez vyčíslenia štátnych záruk dosiahla celková pomoc, ktorú od roku 2002 dostali lodenice v Gdyni, nominálnu hodnotu okolo 700 miliónov a v Štetíne nominálnu hodnotu 1 miliardy EUR.
<P>
Napriek všetkým tým peniazom sú lodenice a budúcnosť ich pracovníkov naďalej ľahko zraniteľné. Rada by som zdôraznila, že to je to, čoho sa skutočne bojím. Myslím, že musíme vziať do úvahy budúcnosť týchto pracovníkov. Doteraz sa vyhýbali bolestivej, no nevyhnutnej reštrukturalizácii, ktorú napríklad lodenice v Nemecku a Španielsku už podstúpili a na ktorú sa v týchto dňoch pripravuje aj Malta.
<P>
Vždy počas tých štyroch rokov mala Komisia pre po sebe nasledujúce poľské vlády dvere otvorené. Stretla som sa s dostatočným počtom ministrov a premiérov poľských vlád. Neustále sme sa snažili dosiahnuť dohodu a, nanešťastie, a hovorím to so smútkom v srdci, poľské orgány nevyužili tieto možnosti.
<P>
V júli tohto roku dospela Komisia k záveru, že posledné plány na reštrukturalizáciu nezabezpečili životaschopnosť lodeníc. No my, Komisia, rovnako ako predtým, sme si uvedomovali dôležitosť tejto veci pre poľské hospodárstvo a poľskú spoločnosť, a tak sme preukázali flexibilitu a ponúkli ďalšie dva mesiace na nové finančné plány, ktoré mali byť predložené do 12. septembra.
<P>
Počas leta zostávali predstavitelia Komisie neustále k dispozícii a poskytovali spätnú väzbu poľským orgánom na návrh, ktorý im tieto orgány predložili. Teraz som dôkladne zhodnotila reštrukturalizačné plány predložené poľskými orgánmi 12. septembra. Nevidím, žiaľ, ako z toho dospieť k záveru, že dané revidované koncepčné plány zabezpečia životaschopnosť lodeníc. V skutočnosti plány vyžadujú dokonca viac verejných prostriedkov, ktoré sa v budúcnosti musia do nich napumpovať, vrátane peňazí na pomoc pre každodennú prevádzku.
<P>
Treba tiež zdôrazniť, že reštrukturalizačné plány predložené 12. septembra, a to hovorím o plánoch poľskej vlády, predpokladajú zníženie pracovných miest o približne 40 %. Tieto obete by sa však priniesli bez akejkoľvek vyhliadky na trvalo udržateľnú zamestnanosť zostávajúcich zamestnancov, pretože lodenice by sa veľmi pravdepodobne nestali životaschopné a aj naďalej by potrebovali štátnu podporu na úkor poľských daňových poplatníkov.
<P>
To je neprijateľný výsledok. Neprijateľné je to nielen z pohľadu právnych predpisov EÚ o hospodárskej súťaži, ale aj z pohľadu budúcnosti týchto lodeníc. Neprijateľné je to pre ich zamestnancov a zo všeobecnejšieho hľadiska aj pre poľské hospodárstvo. Keďže sa situácia v súčasnosti nemení, nevidím preto možnosť, ako sa vyhnúť prijatiu negatívnych stanovísk voči lodeniciam v Gdyni a Štetíne.
<P>
No Komisia neostane len pri tom, že povie "nie". Pracovali sme aktívne, aby sme pomohli poľským orgánom prísť s riešením, ktoré by zabezpečilo jednak perspektívnu komerčnú budúcnosť ekonomických centier v Gdansku, Gdyni a Štetíne, a jednak trvalo udržateľnú zamestnanosť.
<P>
Podľa tohto scenára by sa aktíva lodeníc v Gdyni a Štetíne predali za trhových podmienok v niekoľkých balíkoch. Aktíva by sa umiestnili do balíkov a nasledovala by otvorená, bezpodmienečná a nediskriminačná verejná súťaž. Zostávajúca prázdna, fiktívna firma, takzvaná "shell company", by použila výnosy z predaja aktív na splatenie pomoci, ktorú dostávala v priebehu rokov, a bola by zlikvidovaná. Kupujúci týchto aktív by potom boli schopní urýchliť obnovenie ekonomických aktivít jednotlivých lodeníc bez bremena, že musia splácať veľké čiastky štátnej pomoci, ktoré lodenice dostávali celé tie roky. Môžu tak opäť zamestnať dokonca viac ľudí, ako by prichádzalo do úvahy v prípade, že by sa realizoval reštrukturalizačný plán z 12. decembra.
<P>
Len predpokladám, že ktorýkoľvek investor, ktorý je ochotný prevziať lodenice alebo aspoň niektoré z ich záväzkov, by bol oveľa šťastnejší, keby získal najdôležitejšie výrobné aktíva bez dlhov a rozvíjal ich konkurencieschopným a trvalo udržateľným spôsobom. Konečný výsledok by bol pravdepodobne pozitívny v dvoch ohľadoch. Na jednej strane by bol počet pracovníkov bez zamestnania nižší ako ich predpokladaný počet v reštrukturalizačnom pláne, ktorý predložili poľské orgány. Na strane druhej by mali pracovníci nanovo zamestnaní investormi, ktorí kúpili aktíva lodeníc, omnoho stabilnejšie pracovné vyhliadky v rámci perspektívnych podnikateľských aktivít, pretože by sa odstránila ťarcha dlhov z minulosti.
<P>
Toto riešenie, ktoré by bolo v súlade s nedávnym precedensom leteckej spoločnosti Olympic Airways, by umožnilo oživujúce naštartovanie hospodárskej činnosti v jednotlivých lodeniciach, z čoho by ťažili aj ich pracovníci.
<P>
Komisia predniesla túto možnosť poľským orgánom. Urobili sme tak niekoľkokrát a úprimne dúfam, že využijú našu flexibilitu a predstavia nám konkrétny návrh. Diskusie o technickom postupe možnej implementácie riešenia z leteckej spoločnosti Olympic Airways v lodeniciach v Gdyni a Štetíne stále prebiehajú medzi poľskými orgánmi a predstaviteľmi Komisie.
<P>
Čo sa Gdanska týka, myslím, že je veľká šanca dosiahnuť kladný výsledok v prípade, že si obe strany naďalej zachovajú flexibilitu a dobrú vôľu. Pokladám za prirodzené, že sa ma opýtate: Prečo tento prístup ku Gdansku? Sú na to dva dôvody. Po prvé, Gdansk sa už predal súkromnému prevádzkovateľovi, ktorý tam poskytol ozdravnú finančnú injekciu, a po druhé, záväzky tejto lodenice voči pomoci v minulosti sú ďaleko nižšie než záväzky v lodeniciach v Gdyni a Štetíne.
<P>
Zo strany Komisie sme poľským orgánom už naznačili naše stanovisko pri posudzovaní kompenzačných opatrení, ktoré sú potrebné na dodržanie pravidiel ES pre poskytovanie štátnej pomoci. Keďže táto lodenica dostala v minulosti menej pomoci, v tomto ohľade môžeme byť menej nároční. Zásada pre otvorenosť "quid pro quo - niečo za niečo" zo strany Komisie je, že poľské orgány musia teraz predložiť návrh reštrukturalizačného plánu pre Gdansk, aby sme mohli prediskutovať všetky nevyriešené otázky. No zatiaľ, a je mi to skutočne ľúto, sme takýto plán nedostali a je úplne nevyhnutné, aby nám ho poľské orgány rýchlo poskytli.
<P>
Poľská vláda môže navyše požiadať o podporu z Európskeho fondu na prispôsobenie sa globalizácii. Taká žiadosť má predpoklad byť úspešná a rozsah intervencie by záležal na výške spolufinancovania, ktorú je poľská vláda pripravená investovať, pretože Európsky fond na prispôsobenie sa globalizácii sa podieľa na spolufinancovaní vo výške maximálne 50 % nákladov.
<P>
Európsky fond na prispôsobenie sa globalizácii, ktorý Komisia analyzovala, aby sa aktualizovala výška podpory na osobu, sa pohyboval v rozsahu od 500 EUR do 10 000 EUR z fondu, ku ktorému sa musela pridať rovnaká čiastka financovaná členskými štátmi.
<P>
Na záver môžem povedať, že Komisia bola skutočne pripravená posúdiť tieto prípady a preukázať značnú dávku pružnosti. Urobili sme, čo sme mohli, a budeme pokračovať v spolupráci s poľskými orgánmi, aby sme našli hospodársky výhodné a sociálne trvalo udržateľné riešenie, ktoré je v súlade so zákonom o hospodárskej súťaži ES a platnými precedensmi Komisie.
<P>
Teraz sú na ťahu poľské orgány. Budúcnosť lodeníc a ich pracovníkov závisí od ochoty poľských orgánov spolupracovať s Komisiou, aby sa urýchlene našlo pozitívne riešenie v rámci toho, čo som už naznačila.
<SPEAKER ID="441" NAME="Predsedajúca">
Chcela by som apelovať na poslancov a ich zmysel pre disciplínu a zodpovednosť, pretože máme veľmi krátke termíny. Dnes večer je na programe príliš veľa bodov, preto vás chcem požiadať, aby ste starostlivo dodržiavali časové limity.
<SPEAKER ID="442" NAME="Jerzy Buzek">
v mene skupiny PPE-DE. - (PL) Vážená pani predsedajúca, pani komisárka Kroesová, ďakujem vám za vašu dnešnú prítomnosť na tomto zasadnutí a za aktívne hľadanie riešenia problémov lodeníc, ako aj za pozitívny tón na konci vášho prejavu.
<P>
Samozrejme, že uznávame zásady hospodárskej súťaže a chceme, aby európske podniky vytvárali zisky a zabezpečili svojim pracovníkom slušné mzdy. Poľské lodenice majú už dlho ťažkosti s uplatňovaním týchto zásad. Negatívne rozhodnutie Komisie vo veci lodeníc bude mať však za následok ich bankrot a takúto situáciu možno ťažko prijať.
<P>
Uznávame, že hospodárske a sociálne dôsledky takéhoto bankrotu by mali regionálny alebo nanajvýš národný dosah a že Európska únia v súčasnosti tiež rieši globálnu krízu. Nemá však zmysel prispievať kritickou situáciou poľských lodeníc a ich pracovníkov k všeobecnému hospodárskemu spomaleniu. Európsky a poľský lodiarsky priemysel sa oplatí zachrániť. Z toho dôvodu nemôžem prijať negatívne rozhodnutie a žiadam o jeho odloženie, aby sme poľskej vláde a investorom poskytli čas, aby konali. Od Európskej komisie očakávame preto pozitívny signál. Po prvé, počas obdobia reštrukturalizácie to pomôže zaručiť, že tieto podniky zostanú fungujúcimi lodenicami. Ak výsledkom privatizácie bude, že sa štruktúra lodeníc roztriešti, lodiarsky priemysel nebude možné obnoviť. Po druhé, pozitívny výsledok bude znamenať, že sa udržia pracovné miesta zamestnancov lodeníc alebo sa pre nich nájde zodpovedajúca nová práca, pričom sa udrží kontinuita z hľadiska produktivity a zamestnanosti.
<P>
Po tretie, počas tohto obdobia budú nevyhnutné drobné ochranné opatrenia na to, aby sa udržala výroba a aby sa zabezpečilo, že zmeny budú trvalo udržateľné. Bolo by potrebné stanoviť optimálne riešenia pre túto situáciu a pevne verím, že pani komisárka Kroesová a Komisia s nimi budú súhlasiť.
<SPEAKER ID="443" NAME="Martin Schulz" LANGUAGE="DE">
Vážená pani predsedajúca, moja skupina si vyžiadala túto rozpravu s vami, pani komisárka, pretože s vami nesúhlasíme prakticky v každom ohľade. V súčasnej globálnej hospodárskej klíme sa nemôžete otočiť a povedať, že len preto, že sa neplnili určité regulačné podmienky, lodenice sa musia zatvoriť. Ak lodenice teraz, za týchto hospodárskych podmienok, zatvoríte, ako ste práve uviedli, celý región privediete k hospodárskej katastrofe, a to nie je možné. Poľská vláda, rovnako ako vy v Komisii a my v Parlamente, preto potrebuje viac času. V tejto napätej hospodárskej situácii nemôžete jednoducho povedať, že "určité body sa nesplnili a je koniec".
<P>
V druhom bode sa chcem venovať nasledujúcemu. Argument, že na jedno pracovné miesto sa vynakladá 24 000 EUR, je síce v poriadku, no čosi vám poviem. Býval som primátor jedného mesta v Nemecku, kde bola v prevádzke uhoľná baňa. Povedali nám, že na jedno pracovné miesto vynakladáme príliš veľa peňazí, a tak sa baňa zavrela. Trvalo 20 rokov, celých 20 rokov, než sme získali späť polovicu pracovných miest, ktoré sme stratili. V poľských lodiarskych mestách tomu nebude inak. Ak dnes poviete, že je rozhodnuté, potrvá vám prinajmenšom dve dekády, kým tento región zreštrukturalizujete.
<P>
Preto je nevyhnutné sústrediť sily na udržanie týchto podnikov v prevádzke, nie na ich zatvorenie. Spolu s kolegami z našej skupiny vyzývam Komisiu a poľskú vládu, aby vyvinuli maximálne možné úsilie na udržanie poľských lodeníc vo všetkých troch mestách. Je to jeden z rozhodujúcich bodov, ktoré od vás požadujeme.
<P>
Ak poľské orgány nepracovali dostatočne rýchlo, ak akčné plány, podnikateľské plány, ktoré ste spomínali, pani Kroesová, ešte nie sú k dispozícii, potom sa vás pýtam: Musia byť zamestnanci v poľských lodeniciach potrestaní za to, že si ani isté orgány, ani vláda nerobili riadne svoju prácu? To je viac-menej to, čo nám tu hovoríte. Títo pracovníci platia daň za nedostatky vlády a verejnej správy, čo je vonkoncom neprijateľné.
<P>
Mobilizácia Európskeho fondu na prispôsobenie sa globalizácii je preto dobrá vec, no musíte ho mobilizovať v takom smere, aby sme mohli poskytovať pomoc v praxi, aby sme mohli udržať tieto podniky a aby sa zachovala konkurencieschopnosť poľského lodiarskeho priemyslu.
<P>
Tento bod je dôležitý aj pre tých z nás, sociálnych demokratov, ktorí nie sme z Poľska, čo je aj dôvod, prečo v tejto rozprave vystupujem. Poľské lodenice, mestá ako Gdansk a Štetín, boli pre nás významným symbolom demokratického zápasu poľského národa proti diktatúre. To je ďalší dôvod, prečo tieto lodenice nesmú byť zatvorené.
<SPEAKER ID="444" NAME="Janusz Onyszkiewicz">
v mene skupiny ALDE. - (PL) Vážená pani predsedajúca, problém poľských lodeníc nie je ničím novým. Vyvíjal sa v priebehu mnohých rokov. Po sebe nasledujúce vlády nanešťastie nedokázali riešiť tento problém náležitým spôsobom. Prečo sa to stalo? Tu nie je ani vhodné miesto, ani vhodný čas na prerokovanie tejto konkrétnej otázky. Ľudí, čo sú za to zodpovední, budeme volať na zodpovednosť v súlade s poľskými demokratickými postupmi.
<P>
Situácia je dnes však zložitá. Pochopiteľne Komisia nemohla ignorovať túto neschopnosť konať. Na druhej strane musíme zdôrazniť fakt, že rôzne scenáre vyžadujú rôzne náklady. Alternatíva zlepšiť situáciu vyhlásením, že de facto lodenice musia byť zatvorené, so sebou očividne prináša určité vážne dôsledky. Predovšetkým dôjde k rušeniu pracovných miest. Pracovníci, ktorých to postihne, môžu byť v budúcnosti opäť zamestnaní, ale dovtedy stoja pred veľkou neistotou a vážnymi ťažkosťami.
<P>
Musíme okrem toho vziať do úvahy ďalší faktor. Nechcem sa vracať k otázkam, ktoré sa už riešili, ale celá záležitosť týkajúca sa zatvorenia poľských lodeníc, a možno ťažké obdobie, ktorému čelíme, sa vyvinuli v čase volieb do Európskeho parlamentu. Bolo by poľutovaniahodné, ak by tieto rozhodnutia poskytli argumenty ľuďom, a nanešťastie je v Poľsku dosť veľa takých ľudí, čo sú proti nášmu členstvu v Európskej únii.
<P>
Chcel by som preto apelovať na Komisiu, aby bola čo najpružnejšia, pokiaľ ide o Gdansk. Samozrejme, čo sa nás týka, aj my budeme v Poľsku konať, aby sa zaručilo, že aj poľská vláda postupuje vytrvalo a pružne.
<P>
(potlesk)
<SPEAKER ID="445" NAME="Elisabeth Schroedter">
v mene skupiny Verts/ALE. - (DE) Vážená pani predsedajúca, dámy a páni, pani komisárka, v mene Skupiny zelených/Európskej slobodnej aliancie vyzývam Komisiu, aby prispela k ochrane budúcnosti lodeníc.
<P>
Nehovoríme tu o krátkodobej reštrukturalizácii, ako sa to často stáva v západných krajinách. Nesmieme zabúdať, že tieto lodenice nesú ťažké bremeno z minulosti, a to nielen bremeno socialistického štátneho hospodárstva, ale aj bremeno chýb uskutočnených počas prístupového procesu. Počas tohto procesu ste vy ako Komisia nebrali do úvahy skutočnosť, že táto krajina podstupuje ťažký proces transformácie, a uložili ste na ňu v tom čase požiadavky, ktoré neboli realistické a nesmerovali k primeranému sociálno-hospodárskemu rozvoju. Toto sú chyby v procese, za ktoré musíte niesť svoj podiel zodpovednosti.
<P>
Z toho dôvodu nemá teraz žiaden zmysel odmietať štátnu pomoc, rušiť pracovné miesta a následne podporovať nadbytočných pracovníkov pomocou Európskeho fondu na prispôsobenie sa globalizácii. Aký má v tejto chvíli význam podporovať nezamestnaných? Pre miestnych ľudí by to bolo veľké sklamanie a bola by za to zodpovedná Európska únia. Rozumnejšie je iniciovať primeraný rozvoj týchto lodeníc, aby sme poskytli trom mestám, Štetínu, Gdansku a Gdyni, trvalo udržateľnú budúcnosť. Dáva nám to možnosť, aby sme ich podporovali, nie iba s odstupom času na to reagovali. To je jediná možnosť, ktorú v tomto prípade vidím.
<P>
Existuje možnosť, že Komisia dá súhlas na poskytnutie štátnej pomoci. No v rámci tejto štátnej pomoci chceme, aby sa dané pracovné miesta modernizovali z hľadiska ochrany životného prostredia, čím by sa zabezpečili dlhodobé vyhliadky týchto podnikov a ich pracovníkom by sa zaručili dlhodobo stabilné pracovné miesta.
<SPEAKER ID="446" NAME="Adam Bielan" LANGUAGE="PL">
Vážená pani predsedajúca, na sídlo Európskeho parlamentu, kde sa dnes nachádzame, sa pozeráme ako na symbol francúzsko-nemeckého vyrovnania. To je jediný dôvod, prečo si Európsky parlament udržiava dve sídla vybavené na to, aby sa v nich konali plenárne zasadnutia, a to v Bruseli a Štrasburgu. Európski daňoví poplatníci platia na tento účel niekoľko stoviek miliónov EUR ročne.
<P>
Poľské lodenice, zvlášť lodenice v Gdansku, sú symbolom boja proti vláde komunistov. Symbolizujú pád železnej opony, ktorá rozdelila Európu na dva tábory. Z toho dôvodu boli vlajkové stožiare, čo stoja pred budovami Európskeho parlamentu a na ktorých vejú vlajky členských štátov, vyrobené v lodeniciach v Gdansku. Je to vďaka hrdinským činom pracovníkov poľských lodeníc, ktorí bojovali za znovuzjednotenie Európy, že sme schopní sa tu dnes stretávať. Títo ľudia si zaslúžia našu úctu, zaslúžia si dôstojný život a slušné životné podmienky.
<P>
Zatvorenie lodeníc, čo navrhuje Európska komisia, prinesie so sebou surové prepustenie niekoľkých tisícov kvalifikovaných pracovníkov a okrem toho ďalších osem tisíc ľudí stratí svoje živobytie. Takýto čin môže viesť k masovej hospodárskej migrácii. Pracovníci poľských lodeníc nechcú, aby sa to stalo. Chcú ostať vo svojej krajine a pracovať v moderných, ziskových lodeniciach.
<P>
Vyzývam preto komisárku Kroesovú. Nezničme tento obrovský potenciál. Dajme poľským lodeniciam príležitosť, aby sa zotavili z finančného krachu. Vážená pani predsedajúca, uvedomujem si, že súčasná poľská vláda, a zvlášť minister financií, urobili v minulom roku mnoho chýb. Desiatky tisíc nevinných ľudí však nesmú platiť za nekompetentnosť Aleksandra Grada. Zvlášť teraz, v čase, keď západoeurópske štáty pumpujú desiatky miliónov EUR do svojich bankových systémov bez ohľadu na zásady voľnej hospodárskej súťaže, by mohlo byť negatívne rozhodnutie Komisie považované v Poľsku za zlý úmysel.
<P>
(potlesk)
<SPEAKER ID="447" NAME="Ilda Figueiredo">
v mene skupiny GUE/NGL. - (PT) Vážená pani predsedajúca, nastal čas, aby Komisia prehodnotila svoju stratégiu v súvislosti s lodenicami v Európskej únii. Lodiarsky priemysel v našich krajinách bol obetovaný na oltár neoliberalizmu a je tu vážne nebezpečenstvo, že sa zničí aj to, čo ostalo, či už v Poľsku, alebo Portugalsku.
<P>
Teraz je už jasné, že globálna stratégia, ktorú uskutočňuje Európska komisia vo vzťahu ku konkurencieschopnosti lodiarskeho odvetvia v Spoločenstve, je nedostatočná. Zatiaľ čo v niektorých krajinách sa lodiarsky priemysel zotavil, v iných krajinách sa tak nedeje. Portugalsko bolo svedkom zničenia svojich najdôležitejších lodeníc, napríklad Lisnave v Almade, ktoré zamestnávali tisíce zamestnancov. Do dnešného dňa neboli v danej oblasti uskutočnené žiadne rekonštrukčné opatrenia. Stále máme lodenice vo Viana do Castelo, ktoré sú pre celý tento región strategické a ktoré na svoju modernizáciu potrebujú podporu, aby sa vyhli novým vážnym problémom.
<P>
Z toho dôvodu musíme vyjadriť svoju solidaritu s pracovníkmi lodiarskeho priemyslu, či už v Poľsku, alebo v Portugalsku, alebo v ktoromkoľvek inom členskom štáte, a zároveň musíme trvať na riešeniach, ktoré umožnia, aby sa tomuto odvetviu darilo. Ak sa pre finančnú krízu prijímajú osobitné opatrenia, prečo sa odmietajú rovnaké opatrenia pre lodiarsky priemysel? Vážená pani komisárka, to je moja otázka.
<SPEAKER ID="448" NAME="Witold Tomczak">
v mene skupiny IND/DEM. - (PL) Vážená pani predsedajúca, pani komisárka, solidarita znamená pracovať spolu a nie jeden proti druhému. Problém poľských lodeníc vyvoláva otázku: Slúžime my hospodárstvu alebo hospodárstvo slúži nám? V prípade bánk, ktorých chamtivosť a nekompetentné riadenie vyvolalo finančnú krízu, sa prstom ukázalo na ľudí alebo skôr na bankárov. Svet tak používa peniaze daňových poplatníkov, aby zachránil finančný systém, i keď samotná ekonomika by potrebovala, aby sa nad vinníkmi vyniesol rozsudok a banky sa nechali padnúť. V prípade poľských lodeníc sa, nanešťastie, používa odlišná filozofia. Je bankár lepší človek ako zamestnanec lodeníc?
<P>
Poľské lodenice symbolizujú zmeny, čo viedli k pádu Berlínskeho múra a vytvoreniu novej Európy. Banky ničím podobným neprispeli k našej histórii. Sú to však banky, ktorým pomáhame, zatiaľ čo s rozhodnutím, ktoré sa týka otázky lodeníc, meškáme. Zložitá situácia, ktorej čelia poľské lodenice, nie je chybou zamestnancov, ani nevznikla dôsledkom nedostatku odborných zručností pri stavbe lodí. Vinu treba hľadať v chybnom riadení, politických hrách a škandalóznych finančných záujmoch, ktoré súvisia s kolapsom lodeníc.
<P>
Kým mnohé lodenice v starých členských štátoch Európskej únie dostali štátnu pomoc, lodenice v Gdansku, symbol boja za slobodu a ľudské práva, boli zničené z politických dôvodov. Finančný krach poľských lodeníc je v záujme tých, čo očakávajú veľké zisky po prevzatí ich aktív a atraktívnych pozemkov, na ktorých lodenice stoja. Z kolapsu lodeníc budú zjavne ťažiť aj konkurenti vrátane konkurentov mimo Európy. Stojí za to zdôrazniť, že podiel celej Európskej únie na svetovom lodiarskom priemysle je trikrát nižší ako podiel samotnej Južnej Kórey, ktorá svoj lodiarsky priemysel dotuje.
<P>
Dámy a páni, ukazuje sa, že veľká časť štátnej pomoci vyčlenená pre lodenice sa nepoužila na tento účel. Táto záležitosť sa musí dôkladne prešetriť. Vážená pani komisárka Kroesová, vytváranie príležitosti na rozvoj poľských lodeníc nielenže zabezpečí živobytie tisíckam zamestnancov poľských lodeníc a ich rodinám, ale aj tým, čo sú zamestnaní v súvisiacich priemyselných odvetviach. Je to aj príležitosť vytvoriť moderné poľské hospodárstvo, čo je v dlhodobom záujme Európskej únie, ktorá musí podporovať svoj lodiarsky priemysel. Úder pod pás poľským lodeniciam je preto v rozpore s lisabonskou stratégiou.
<P>
(potlesk)
<SPEAKER ID="449" NAME="Sylwester Chruszcz" AFFILIATION="NI">
(PL) Vážená pani predsedajúca, pani komisárka, situácia, ktorej dnes čelia poľské lodenice, vyžaduje samozrejme okamžitý zásah zo strany vlády, celého lodiarskeho odvetvia a Európskej komisie. Namiesto privatizácie musia byť lodenice zoštátnené, s cieľom realizovať komplexný program reštrukturalizácie. Aký význam má udeliť akýkoľvek druh pomoci, ak jediným riešením je privatizácia a lodenice budú vlastniť subjekty z krajín mimo Európskej únie? Bolo by to nielen v rozpore s pravidlami EÚ o hospodárskej súťaži, ale znamenalo by to aj stratu strategického odvetvia poľského hospodárstva, pretože v lodiarskom priemysle a v súvisiacich priemyselných odvetviach je zamestnaných viac ako 100 000 ľudí.
<P>
Pomoc, ktorú nedávno ponúkli bankám, vedie na pozadí svetovej hospodárskej krízy de facto k ich zoštátneniu a presúva ich pod kontrolu štátu. Štátna pomoc sa poskytuje preto, aby podnikanie začalo tvoriť zisk prostredníctvom reštrukturalizácie. Takýto krok by mohol napríklad zachrániť poľský lodiarsky priemysel. Od roku 2005 sa Európska komisia pýta, aká časť štátnej pomoci z verejných zdrojov, ktorá bola poskytnutá poľským lodeniciam, sa vyčerpala. Bolo by dobré, keby Komisia používala rovnaké kritériá pre rovnaké činnosti, ktoré sa vykonávajú v lodeniciach v ostatných častiach Európskej únie.
<P>
Namiesto toho, aby sa lodenice zatvorili bez dôkladného zváženia takéhoto kroku, musí Poľsko volať na zodpovednosť tých, čo sú zodpovední za nesprávne riadenie týchto podnikov, počnúc manažmentom a končiac centrálnymi orgánmi. Skôr musíme poukázať na ľudí, čo sú zodpovední za zlé rozhodnutia vo vzťahu k lodeniciam, než trestať poľských daňových poplatníkov, ktorých príspevky budú financovať poskytovanú štátnu pomoc. Obraciam sa na vás, vážená pani komisárka, so žiadosťou, aby ste konali uvážlivo. Potrebujeme čas, aby sme prijali zodpovedajúce a účinné opatrenia. Som si istý, že to nebude premárnený čas.
<P>
(potlesk)
<SPEAKER ID="450" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, každý v našej krajine očakáva od Komisie pozitívne rozhodnutie. Musíme pracovať tak, aby sme zaistili pozitívny výsledok. Musíme pomôcť s reštrukturalizáciou a modernizáciou poľských lodeníc, nie len strašiť ich zatvorením. Zatvorenie lodeníc v Gdyni, Gdansku a Štetíne povedie ku kolapsu celého odvetvia hospodárstva. Stovky tisíc ľudí stratia prácu a ľudia pôjdu do ulíc. Je to to, čo chceme?
<P>
Mnohé argumenty hovoria v prospech záchrany poľského lodiarskeho odvetvia. Po prvé, odborníci súhlasia, že svetový dopyt po lodiach prudko rastie. Po druhé, lodenice majú knihy objednávok na ďalších päť rokov plné, čo zabezpečí ich ziskovosť počas tohto obdobia. Po tretie, poľské lodenice majú kvalifikovaných zamestnancov a jedinečné technológie, čo je recept na úspech, pokiaľ ide o hospodársku súťaž s lodenicami z Ázie. Po štvrté, kolaps lodeníc a následné hromadné prepúšťanie vytvorí tiež väčší tlak na poľský systém sociálneho zabezpečenia.
<P>
Mali by sme sa azda zamyslieť nad nepružnosťou pani komisárky, zvlášť keď skúmame túto situáciu s ohľadom na obrovské sumy, ktoré minuli určité európske krajiny na záchranu bánk ohrozených finančnou krízou. Sú tieto dva prípady skutočne natoľko odlišné? Alebo tu chýba len dobrá vôľa Komisie?
<P>
Ešte raz by som chcel požiadať o pozitívny výsledok pri riešení problému poľských lodeníc.
<P>
(potlesk)
<SPEAKER ID="451" NAME="Bogusław Liberadzki" AFFILIATION="PSE">
(PL) Vážená pani predsedajúca, som poslancom za Západopomoranské vojvodstvo. Podobne ako Gdansk a Gdynia aj Štetín ako hlavné mesto vojvodstva považuje svoju lodenicu za jeden zo svojich symbolov. Vážená pani komisárka, dámy a páni, v súčasnosti sa zmietame vo finančnej kríze bankových inštitúcií a v kríze okolo ratifikácie reformnej zmluvy. Doba liberalizmu sa pomaly končí a Komisia preto musí v prípade štátnej pomoci konať flexibilnejšie a nevychádzať v ústrety len bankám. Zdá sa, že jeden zamestnanec banky je v prípade štátnej pomoci cennejší ako jeden zamestnanec poľských lodeníc.
<P>
Navrhujem, aby sa vyhodnotila ekonomická výhodnosť štátnej pomoci poskytnutej poľským lodeniciam. Keďže ide o štátnu pomoc, nemusí sa splácať. Reformovanie lodiarskeho priemyslu sa omeškalo. Komisia nesmie potrestať 100 000 ľudí v Poľsku, ako to predniesol pán predseda Martin Schulz, pre nedbanlivosť a ľahostajnosť troch vlád.
<P>
Ako sa veci teraz majú? Lodenice majú investorov, ktorí čakajú na pozitívne rozhodnutie. Lodenice majú programy na reštrukturalizáciu. Ak tieto potrebujú zlepšenia, je to práca pre Komisiu a tiež pre poľskú vládu. Vieme, aké lode stavať a čo okrem plavidiel možno vyrábať. Pracovníci a odborové organizácie prejavujú mimoriadnu ochotu spolupracovať. Zreformujme teda lodenice bez otrasov, bez bankrotov, bez prepúšťania a bez ukončenia zmluvných vzťahov s dodávateľmi a zákazníkmi.
<P>
Z lodeníc musíme urobiť efektívne a konkurencieschopné podniky. Nemožno to urobiť len za niekoľko týždňov. Budeme na to potrebovať aspoň rok a to je to, čo navrhujem. Veľmi dobre viete, pani komisárka, že potrebujeme čas, a vaša paralela s prípadom leteckej spoločnosti Olympic Airways sa nezdá byť vhodná pre situáciu, v ktorej sa nachádzajú lodenice. Rok nie je veľa, keď ide o osud takmer 100 000 rodín.
<P>
(potlesk)
<SPEAKER ID="452" NAME="Hanna Foltyn-Kubicka" AFFILIATION="UEN">
(PL) Vážená pani predsedajúca, v Poľsku narastá rozhorčenie a hnev. Verejnosť nevie pochopiť, prečo Európska komisia chce prinútiť poľské lodenice, aby zbankrotovali. Otázka, ktorú sa ľudia stále častejšie pýtajú je: Kto má z toho najväčší prospech? Bude zničenie tohto priemyslu naozaj krokom k rozvoju Európy? V čase svetovej krízy, keď finančné odvetvie dostáva dotácie rádovo stoviek miliárd, je rozumné či triezve žiadať vrátenie nejakých desiatok miliónov, čo dostali lodenice pred niekoľkými rokmi ako pomoc? Je to čas na to, aby sme zlikvidovali zamestnávateľov a zbavili subdodávateľov ich hlavných zákazníkov? Sme skutočne pripravení na tento reťazový účinok, ktorý v čase súčasnej krízy môže mať katastrofálne následky?
<P>
Dúfam, že fámy o vplyve lobistov na nekompromisný postoj Komisie k tejto otázke sa nezakladajú na skutočnosti. Myšlienka solidarity, ktorá sa v očiach poľských ľudí zrodila v lodeniciach, jednoducho znamená, že by sme sa všetci mali postarať jeden o druhého. Ibaže by Komisia verila, ako niektoré bytosti z Orwellovej Zvieracej farmy, že všetci Európania sú si rovní, no niektorí sú si rovnejší.
<SPEAKER ID="453" NAME="Filip Kaczmarek" AFFILIATION="PPE-DE">
(PL) Vážená pani predsedajúca, žiadam Európsku komisiu, aby súhlasila s plánmi na reštrukturalizáciu pre spoločné lodenice v Gdyni a Gdansku a pre lodenicu v Štetíne. Komisia by mala súhlasiť s týmito plánmi nie preto, že lodenica v Gdansku je symbolom. Je dôležité byť symbolom, zvlášť ak ide o taký symbol ako lodenica v Gdansku, ale ani to neumožňuje, aby sa nedodržiavali zákony a všeobecné pravidlá. Plány na reštrukturalizáciu by sa mali prijať z iných dôvodov. Sú ozdravujúce a pravdepodobne sú jediným možným riešením. To preto, že riešia potrebu modernizácie lodiarstva a ich realizácia bude znamenať dodržanie zásad voľnej hospodárskej súťaže. Budú znamenať privatizáciu, výsledkom ktorej bude, že lodenice budú schopné fungovať v trhových podmienkach nezávisle.
<P>
Mali by sme mať radosť z toho, že súčasná poľská vláda je prvou po mnohých rokoch, ktorá sa skutočne snaží pomôcť lodiarstvu z jeho ťažkého položenia. Pán Bielan sa v tomto bode veľmi mýli, pretože práve vďaka ministrovi Gradówi máme teraz príležitosť vyriešiť tieto problémy natrvalo.
<P>
Dnes ráno povedal prezident Sarkozy tomuto Parlamentu: "Chceli by sme, aby sa Európa zjednotila." Jednota znamená aj pochopenie, že sa oplatí vytvoriť príležitosť na záchranu poľských lodeníc. Prijatie plánov na reštrukturalizáciu by poskytlo takúto príležitosť. Prezident Sarkozy v skutočnosti povedal aj to, že Európa potrebuje silný priemysel a že musí vyrábať automobily a lode. Ak Európska únia naozaj odmietne plány na reštrukturalizáciu, bude to znamenať, že ďalšia európska krajina prestane stavať lode.
<P>
Logickým dôsledkom dnešnej výzvy francúzskeho prezidenta by malo byť prijatie plánov na reštrukturalizáciu poľských lodeníc. Potom budeme mať šancu dosiahnuť európsky konsenzus v tejto otázke, kedy Parlament, Komisia a Rada spoločne prispejú k záchrane poľských lodeníc.
<SPEAKER ID="454" NAME="Andrzej Jan Szejna" AFFILIATION="PSE">
(PL) Vážená pani komisárka, nemôžem súhlasiť ani s jediným slovkom vašich liberálnych postojov, ktoré ste tu vyjadrili. Navrhli ste rozkúskovanie aktív poľských lodeníc, ich predaj v bezpodmienečnom výberovom konaní a potom ich odovzdanie do rúk súkromných investorov. Premýšľam, v záujme koho je tento návrh? Určite to nie je v záujme pracovníkov lodeníc ani v záujme samotných lodeníc, ale v záujme investorov.
<P>
Chcel by som vám tiež povedať, že návrh, čo ste predložili, nie je v súlade s poľskými právnymi predpismi, pretože to jednoducho znamená platobnú neschopnosť. Prečo ste vy a Komisia nenavrhli rozkúskovanie aktív európskych bánk a nerozpredali ich v bezpodmienečnom výberovom konaní? Dnešné vlády navrhujú 10 miliárd na záruky pre Holandsko, 10,5 miliardy pre Francúzsko, 400 miliárd pre Nemecko, pretože Európa je miestom sociálnych hodnôt a solidarity.
<P>
Viem, že niektoré poľské vlády urobili mnoho chýb. Nanešťastie sa musia teraz odstraňovať a poľská vláda potrebuje teraz čas, prinajmenšom jeden rok, aby zabezpečila, že tieto chyby nepostihnú poľských pracujúcich. Vyzývam vás preto, aby ste jej poskytli viac času. Vyzývam vás, aby ste v sebe prebudili sociálne cítenie a zdravé ekonomické myslenie. Poľské lodenice sú európske lodenice.
<SPEAKER ID="455" NAME="Ryszard Czarnecki" AFFILIATION="UEN">
(PL) Vážená pani predsedajúca, pamätám si, ako ma asi pred pätnástimi rokmi informovali predstavitelia lodenice v Štetíne o obrovskej sume, ktorú vo forme podpory poskytla EÚ a Nemecko nemeckému lodiarskemu priemyslu v dôsledku hroziacej konkurencie zo strany lodenice v Štetíne. Hovorím to teraz, aby sa zrazu nezačali objavovať tvrdenia, že Brusel používa dvojaké normy, že EÚ má lepšie a horšie lodenice, rovnocenné a rovnocennejšie lodenice, lodenice, ku ktorým je Komisia benevolentná, a tie, na ktorých len hľadá chyby.
<P>
Najprv predstavitelia štyroch najväčších členských štátov, potom krajiny v eurozóne a nakoniec všetkých 25 členských štátov sa bezstarostne rozhodli rozdať milióny EUR, aby zachránili banky, ktoré zamestnávajú stovky ľudí, a zároveň spochybnili pomoc lodeniciam, ktoré zamestnávajú tisícky, a ak k nim prirátate subdodávateľov, desiatky tisíc ľudí. Zamestnanci poľských lodeníc nesmú platiť vysoké náklady na prepúšťanie po čudných prieťahoch medzi Európskou komisiou a súčasnou poľskou vládou. Pre Komisiu je veľmi jednoduché urobiť rozhodnutie, ktorým spečatí, či sa lodenice v Štetíne a Gdyni potopia, alebo budú fungovať aj naďalej. Ak už má Komisia urobiť kontroverzné rozhodnutia tohto druhu, prinajmenšom nech stranám poskytne nejaký čas na diskusiu. Prijmite vytvorenie výboru odborníkov a neotáčajte sa poľským lodiarom a ich rodinám chrbtom.
<SPEAKER ID="456" NAME="Urszula Gacek" AFFILIATION="PPE-DE">
(PL) Vážená pani predsedajúca, s uspokojením som si vypočula rozpravy o poľských lodeniciach a myslím, že väčšina poľskej delegácie urobila skvelú prácu a predložila silné argumenty, a to bez toho, aby zároveň niekoho obviňovala.
<P>
Nemôžeme súhlasiť s likvidáciou, výsledkom ktorej bude v konečnom dôsledku rozdrobenie aktív lodeníc. Citovali ste príklad gréckej leteckej spoločnosti, kde likvidácia umožnila tejto spoločnosti preniesť svoje dlhy na iné subjekty a pokračovať v prevádzke. Nanešťastie, podľa poľských zákonov platobná neschopnosť neumožňuje obchodnej spoločnosti podstúpiť takú terapiu, po ktorej by bola štíhlejšia a zdravšia. Táto terapia by položila poľské lodenice na lopatky. No bremeno úverov nikdy neumožní prevádzkovať lodenice zo ziskom. V rozhovore pre poľské noviny ste povedali, že záchrana zadlžených bánk je celkom odlišný prípad ako záchrana zadlžených lodeníc. Lodenice boli možno zle riadené a zložitý proces reštrukturalizácie bol možno viackrát odsunutý, no jedna vec je istá. Neuchýlili sa k jednoznačne nezodpovedným a pochybným obchodom, ako to robil bankový sektor. Je to poľský daňový poplatník, čo zaplatil za chyby poľských lodeníc, no za chyby európskych bánk platíme a naďalej budeme platiť my všetci.
<P>
Táto rozprava ukázala, že v otázke reformy lodeníc panuje zhoda do takej miery, že im to dáva nádej, že v budúcnosti budú môcť fungovať zo ziskom. Všetci si uvedomujeme, že ak Komisia prijme naše argumenty a Poľsko premrhá túto príležitosť, žiadna ďalšia už určite nepríde.
<SPEAKER ID="457" NAME="Marek Siwiec" AFFILIATION="PSE">
(PL) Vážená pani predsedajúca, pani komisárka, nie je toto čas, aby sme uznali, že sa v Európe, ako aj vo svete deje čosi nové? Nie je toto čas, aby sme naše vnímanie a myslenie jemne posunuli? Nie je toto čas pre nás, aby sme pripustili, že v tomto spore nie sú dve strany, ale iba jedna? Jedna strana, na ktorej sme všetci spolu a na ktorej chceme urobiť čosi prospešné? Nie je toto čas, aby sme ukázali poľským pracovníkom a vôbec ľuďom v Poľsku, že Európska únia dokáže pomôcť v tejto konkrétnej situácii?
<P>
Chcel by som vás povzbudiť, aby ste prešli na tú správnu stranu. Chcel by som vás povzbudiť, aby ste posilnili svoju vnímavosť a predstavivosť a postavili sa na túto novú stranu, pretože kurz histórie sa práve teraz mení a vy máte príležitosť ocitnúť sa na tej správnej strane.
<P>
(potlesk)
<SPEAKER ID="458" NAME="Dariusz Maciej Grabowski" AFFILIATION="UEN">
(PL) Vážená pani predsedajúca, banky a finančné inštitúcie mali okamžite k dispozícii miliardy EUR, aby ochránili voľný trh a Európsku úniu. Poľským lodeniciam sa nedala k dispozícii ani nepatrná čiastka, zatiaľ čo finančné inštitúcie boli zodpovedné za špekulácie, ktoré viedli k svetovej kríze, a viac ako 30 % zhodnotenia poľskej meny viedlo ku kolapsu lodiarskeho priemyslu v Poľsku.
<P>
Dnes Únia z vrecka svojich občanov poskytuje pomoc tým, čo sú za krízu zodpovední, zatiaľ čo obete krízy likviduje. Rozsudok vynesený nad poľskými lodenicami je tiež darčekom pre nemecké lodenice, ktoré po roku 1989 dostali stovky miliárd nemeckých mariek vo forme nenávratných dotácií. Strata viac ako 100 000 pracovných miest hlavne v Poľsku je cena, ktorú zaplatia Poliaci a nie Európska únia.
<P>
Mali by sa ľudia a miesta, kde sa zrodili hnutie Solidarita, pád Berlínskeho múra a liberalizácia Európy, stať obeťami svojvoľných rozhodnutí, ktoré Brusel prijal v záujme špekulantov, čo chcú na rumovisku a zdevastovaných pozemkoch lodeníc zarobiť veľa peňazí? Od Komisie požadujeme rozhodnutia, ktoré pomôžu zachrániť a rozvíjať lodiarsky priemysel.
<SPEAKER ID="459" NAME="Janusz Lewandowski" AFFILIATION="PPE-DE">
(PL) Vážená pani predsedajúca, pani komisárka, po mnohých prejavoch, a to hlavne poľských, mám len dve pripomienky. Po prvé, odvolávam sa na list, ktorý delegácia skupiny PPE-DE poslala predsedovi Barrosovi, aby mu pripomenula, že za železnou oponou bolo lodiarstvo považované za poľskú špecialitu. Odtiaľ pochádza relatívne vysoká úroveň technológie a slušná kvalita ľudského kapitálu. Bol to druh vena, čo sme priniesli do spojenej Európy, a možno ho vidieť v malých a stredných podnikoch, ktorým sa dnes dobre darí. Ukrýva sa aj v potenciáli vrátane ľudského, ktorým sa vyznačujú lodenice, o ktorých dnes vedieme rozpravu. O dôveryhodnosti plánov pre lodenice dnes rozhoduje záujem súčasných a potenciálnych súkromných investorov, ktorí chcú staviť svoje peniaze na budúcnosť týchto podnikov.
<P>
Moja druhá poznámka sa týka uvážlivosti politiky hospodárskej súťaže v dnešných neistých časoch. Táto uvážlivosť jednoducho nemôže končiť zabezpečením regulárnych vzťahov medzi konkurentmi v európskom priestore. Mala by sa pozrieť aj na situáciu vo svete a brať ju do úvahy. Musí sa vyrovnať aj konkurentom, ktorí niekedy hrajú odlišnú hru. Zatiaľ čo my v Európe hráme futbal, oni hrajú ragby. Skutočnosť, že výsledky nie sú vždy dobré, možno vidieť z príkladu mimo Poľska. Možno ste počuli o spoločnosti Aker Group, najsilnejšej lodiarskej skupine v modernej Európe, ktorá dala dokopy škandinávske, francúzske, nemecké a dokonca aj brazílske lodenice, podľa môjho názoru, aby čelila konkurencii z Ďalekého východu. No spoločnosť Aker Group prešla odvtedy kus cesty. Stala sa súčasťou kórejskej spoločnosti STX. Čosi tam celkom dobre nefungovalo. V dnešných zložitých časoch je preto oveľa dôležitejšie, aby sa robili rozhodnutia, ktoré prinesú skôr stabilitu ako riziko, čo rovnako platí aj o poľských lodeniciach.
<P>
(potlesk)
<SPEAKER ID="460" NAME="Dariusz Rosati" AFFILIATION="PSE">
(PL) Vážená pani predsedajúca, pani komisárka, predložili ste plán, ktorý sa môže skutočne stať východiskom pre úspešnú reštrukturalizáciu poľských lodeníc. Poľská vláda už začala na tomto pláne intenzívne pracovať, no kľúčovým faktorom je čas. Žiadame vás, aby Komisia pozastavila svoje rozhodnutie týkajúce sa lodeníc. Žiadame pre poľské orgány viac času, aby pripravili program, ktorý bude prísľubom úspechu a ktorý zachráni 100 000 pracovných miest v Poľsku. Pomôže to aj Európe udržať si dôležitý priemysel, ktorý je schopný konkurovať v medzinárodnom priestore. Mám prinajmenšom dva dôvody, aby som žiadal viac času. Po prvé, plán, čo ste navrhli, si v Poľsku vyžaduje značné legislatívne zmeny, čo nemožno urobiť za pár týždňov, ale potrvá to niekoľko mesiacov. Po druhé, súčasná situácia ovplyvňuje nás všetkých. Finančná kríza hrozí všeobecnou krízou Európy. Vážená pani komisárka, posledná vec, ktorú Európa teraz potrebuje, je kolaps celého jedného odvetvia priemyslu.
<P>
(potlesk)
<SPEAKER ID="461" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, rád by som v tejto rozprave poukázal na tri veci. Po prvé, finančná pomoc, ktorú dostali poľské lodenice, je cielená pomoc. V dôsledku čoho by Európska komisia nemala vyžadovať jej vrátenie. Po druhé, podpora poľským lodeniciam je podporou pre európsky lodiarsky priemysel, rovnako ako to v minulosti bolo s podporou pre východonemecký lodiarsky priemysel. Európska únia potrebuje moderný, produktívny lodiarsky priemysel, od ktorého si budú európski prevádzkovatelia lodnej dopravy objednávať plavidlá. Po tretie, úroveň štátnej pomoci, ktorú poľské lodenice doposiaľ dostali, a výška pomoci prisľúbená pre budúce obdobie sú približne porovnateľné s takmer 2 miliardami EUR pomoci, ktorú, ako bolo uvedené, dostal k dispozícii európsky súkromný bankový sektor. Vlády niektorých členských štátov navyše robia v tejto veci natoľko urýchlené rozhodnutia, že dokonca nemajú ani čas o nich informovať Európsku komisiu.
<P>
Návrhy Európskej komisie, že najlepším riešením pre poľské lodenice by bola ich reštrukturalizácia vytvorením oddelených výrobných spoločností, sú neprijateľné, pretože by to najpravdepodobnejšie znamenalo rozkúskovanie aktív lodeníc, čím by boli lodenice zbavené možnosti vyrábať lode.
<SPEAKER ID="462" NAME="Zbigniew Zaleski" AFFILIATION="PPE-DE">
(PL) Vážená pani komisárka, na jednej strane oceňujem vaše pochopenie historického a morálneho rozmeru týchto lodeníc. Na druhej strane verím, že ste príliš inteligentná na to, aby ste nechápali, že hospodárske odôvodňovanie už dlhšie nevydrží. Podľa môjho názoru to, čo robíme pre banky, a to, čo nie sme schopní urobiť pre lodenice, pri podrobnejšom skúmaní neobstojí. Som presvedčený aj o tom, že v ťažkých situáciách musíme robiť odvážne rozhodnutia. Možno toto je naša príležitosť.
<P>
Po tretie, ak by som mal vykresliť pochmúrnu víziu bankrotu a rozpredania majetku investorom, zrejme niekam mimo Poľska, pretože v našej krajine takí investori nie sú, viem si predstaviť, že by sme dopadli rovnako ako spoločnosti Siemens alebo Airbus, ktoré riadia Kórejci. Ide o to, že ak by takýto veľký národný priemysel ako lodiarstvo bol v rukách iných, mali by z toho Poľsko a Európa nejaký prospech?
<SPEAKER ID="463" NAME="Bogdan Golik" AFFILIATION="PSE">
(PL) Vážená pani predsedajúca, pani komisárka, pretože v júli a septembri som dvakrát položil otázku, na ktorú som nedostal písomnú odpoveď, chcem sa ju teraz opýtať ústne. Pýtal som sa, či je pravda, že 20. júna na stretnutí medzi Európskou komisiou a delegáciou skupiny Ulstein (jeden z investorov), istý pán Soukup, splnomocnenec Komisie, a teraz citujem poznámky Európskej komisie, keď sa ho pýtali na navrhovanú predajnú cenu za lodenicu Szczecin Nowa, uviedol, že vzhľadom na vysoké záväzky a straty nebude vysoká. V tomto kontexte sa opýtal, prečo skupina Ulstein nezvažuje kúpu týchto aktív po možnom konaní vo veci platobnej neschopnosti, ktoré sa bude iniciovať, keď sa urobí rozhodnutie o splatení pomoci. Zdôraznil, že ak sa aktíva v prípade insolventnosti prevezmú, nebude už žiadna možnosť podpory na reštrukturalizáciu, ale bude možné dostať pomoc vo forme regionálnej podpory pre nové investície a vytvorenie nových pracovných miest. Podľa môjho názoru, ako skúseného podnikateľa, to znamená návrh pre investora držať sa bokom a konať proti záujmom podniku. O to išlo, pani komisárka?
<SPEAKER ID="464" NAME="Ewa Tomaszewska" AFFILIATION="UEN">
(PL) Lodenica v Gdansku, kolíska solidarity, hlavný aktér v boji proti komunizmu, lodenica, čo trpí diskrimináciou a ktorú politické rozhodnutia komunistov priviedli do nepriaznivého finančného stavu, dnes očakáva od Európskej komisie pozitívne rozhodnutie. To isté možno povedať o celom lodiarskom priemysle. Poľské lodiarstvo nie je jediné, čo závisí od tohto rozhodnutia, pretože závisí od neho aj lodiarsky priemysel Európskej únie vo svete. Máme tu problém hospodárskej súťaže zo strany Kórey a krajín, čo nielenže poskytujú štátne dotácie, ale znižujú normy zamestnania a nerešpektujú práva zamestnancov. Ak sa s lodenicami bude zaobchádzať horšie ako s bankami, ktoré používali nečestné prostriedky, aby podporili poskytovanie hypotekárnych úverov, v takom prípade hospodárska súťaž nebude spravodlivou hospodárskou súťažou.
<SPEAKER ID="465" NAME="Zdzisław Zbigniew Podkański" AFFILIATION="UEN">
(PL) Vážená pani predsedajúca, pani komisárka, kolaps poľského lodiarskeho priemyslu nepotrebuje ani Poľsko, ani Európska únia. Riešenie preto musíme nájsť spolu.
<P>
Po prvé, Európska komisia musí stiahnuť svoje požiadavky na splatenie finančných prostriedkov z verejných zdrojov. Hlavne preto, že časť z nich zastrešili štátne garancie pre požičiavajúce subjekty. Po druhé, žiadať tieto lodenice o splatenie pomoci v čase, keď sa Európska únia odkláňa od trhového hospodárstva a znárodňuje banky, je nespravodlivé a podkopáva zmysel Európskej únie.
<P>
Po tretie, hospodárstvo v Európskej únii a Poľsku sa musí rozvíjať. Rozvoj nemôže byť založený výlučne na rušení alebo obmedzovaní výroby jednotlivých priemyselných odvetví. Po štvrté, veľké želanie zrušiť lodenice, rodisko hnutia Solidarita a zmien v Európe, môže vyústiť do obrannej reakcie nespokojnej verejnosti veľkých rozmerov, ktorú v tejto chvíli nikto nepotrebuje. Po piate, v Európskej únii takmer sto miliónov ľudí už žije na úrovni biologického prežitia. Načo znásobovať chudobu?
<SPEAKER ID="466" NAME="Marcin Libicki" AFFILIATION="UEN">
(PL) Vážená pani predsedajúca, práve sme nepochybne svedkami krízy dôveryhodnosti v európske inštitúcie, krízy v Írsku, Holandsku a Francúzsku. Ale nie v Poľsku. Aspoň zatiaľ nie. Poľsko dôveruje európskym inštitúciám. Ak, žiaľ, lodeniciam nakoniec nebude umožnená prevádzka a postupná reforma, rovnako aj Poľsko môže zažiť krízu dôvery v inštitúcie Európskej únie, pretože každému je jasné, že sú tu dvojaké opatrenia, dvojaké normy. Boli rozdielne v prípade bývalého Východného Nemecka a sú rozdielne pre banky. Môžeme hovoriť o rozdieloch v rozsahu pomoci. No tí, čo práve prichádzajú o prácu, pre to nebudú mať pochopenie. Keď som mal tú česť navštíviť poľské lodenice s pani komisárkou, mal som dojem, a bol pravdepodobne oprávnený, že chcete nájsť dobré riešenie. Žiadam vás preto, aby ste našli skutočne najlepšie možné riešenie a dali týmto lodeniciam šancu. Ďakujem veľmi pekne.
<SPEAKER ID="467" NAME="Predsedajúca">
Ospravedlňujem sa pánovi Janowskému, pánovi Wojciechowskému a pánovi Pękovi, ale obávam sa, že už nemôžeme pokračovať. V odboroch som aktívne pracovala 30 rokov a chápem tragédiu a drámu, čo je s tým spojená, ale musím odovzdať slovo pani komisárke Kroesovej.
<SPEAKER ID="468" NAME="Neelie Kroes">
členka Komisie. - Vážená pani predsedajúca, angažovanie sa vážených poslankýň a poslancov v práci na tejto dokumentácii urobilo na mňa veľký dojem a všetkým pripomienkam som dnes večer venovala veľkú pozornosť.
<P>
Chcem urobiť všetko pre to, aby som vám odpovedala, a ak mi to umožníte, v krátkom čase sa vám pokúsim vysvetliť, aká je v súčasnosti realita.
<P>
Pán Buzek začal s vysvetľovaním situácie v Poľsku a správne poznamenal, že by sme mali byť pripravení ponúknuť pozitívne riešenie na udržanie obchodných činností. My predsa ponúkame pozitívne riešenie na udržanie obchodných činností. Ak investori majú záujem o lodiarstvo, ako niektorí hovoria, že majú, a my sme dostali tú správu nielen od jedného člena vlády, ale aj z druhých strán, potom môžu predkladať svoje ponuky na kúpu daných aktív, a to je to, čo som zdôrazňovala. Vezmite, prosím, do úvahy, že pokiaľ ide o Komisiu, riešenie by mohlo viesť k perspektívnej hospodárskej činnosti v Poľsku. Musíme hovoriť o perspektívnej hospodárskej činnosti, pretože nechcem pracovníkom, ktorých sa to týka, prezentovať čosi, čo nie je perspektívne.
<P>
Trvalo to pridlho. Všetci tí ľudia majú právo vedieť, čo sa deje a čo ich v budúcnosti čaká. Nikto nečaká, že len povieme: Len pokračujme, čo na tom záleží, čo už teraz môžeme robiť, len pokračujme v tom, čo sme robili doteraz. Uvedomujeme si, že to už nie je perspektívna situácia. Ako som povedala, my, Komisia, sme vyvinuli maximálne úsilie, aby sme navrhli riešenie.
<P>
Preto, ako som už predtým spomenula, po prvé, čo sa týka Gdanska, poľská vláda by nám mala predložiť podnikateľský plán, z ktorého jasne vyplýva perspektívna budúcnosť. Všetci remeselníci tam vedia spraviť mimoriadne dobrú prácu a aj robia prácu, o ktorej máme dobrý dôvod sa domnievať, že ju možno naďalej rozširovať. Koniec koncov, je to sprivatizované, vlastníci investovali a je tu možnosť, že to môže pokračovať. Čo však nevyhnutne potrebujeme, je podnikateľský plán, o ktorý vás žiadam. Vy, čo sa vás situácia v Poľsku priamo týka, by ste mali priamo osloviť svoju poľskú vládu a povedať: "Tak, dievčatá a chlapci, teraz to musíte už naozaj predložiť. My, ako členovia Európskeho parlamentu, už ďalej nebudeme tolerovať skutočnosť, že nič nepredkladáte." Inými slovami, nepredkladajú riešenie otázky, ktorú máte na mysli.
<P>
Predpokladajme, že k časti problému, ktorý sa spája s Gdanskom, sa pristupuje spôsobom, ktorý som spomenula. A tak teraz prejdem k ďalším dvom lodeniciam. Práve som vám popísala, že ku Gdyni a Štetínu by sa mohlo pristupovať cez budúcnosť zamestnanosti, ktorá má perspektívu. To je to, o čom hovoríme, a to bol dôvod, prečo som spomenula príklad leteckej spoločnosti Olympic Airways. Pravdaže, oni sú celkom iný prípad. Jedna vec je stavba lodí a druhá lietanie. No ako som už povedala, pôvodná myšlienka, ktorá stála za riešením pre leteckú spoločnosť Olympic Airways, bola zlikvidovať ju, potom získať aktíva bez bremena splácania toho veľkého objemu peňazí a následne, s novými investormi, poskytnúť príležitosť týmto podnikom nájsť perspektívnu budúcnosť.
<P>
Pán Schulz, nepovedali sme, že by sa lodenice mali zatvoriť. Hľadáme pre ne spôsob, aby boli dosť silné odolať blížiacej sa recesii a aby mali činnosti, ktoré budú ako najpravdepodobnejšie ziskové pre tieto podniky. A v tom tkvie príležitosť pre obe lodenice. Len čo budú aktíva zoskupené do balíkov, vezmeme do úvahy, že je niekoľko možných investorov, ktorí majú záujem dať im perspektívnu budúcnosť.
<P>
Pani Schroedterová, u poľských podnikov trvalo obdobie prechodu dlhšie ako u východonemeckých a prebiehalo počas obdobia hospodárskeho rozmachu. A nielen vy, pán Chruszcz, ale aj vy, pán Czarnecki, ak to prirovnávate k situácii v nemeckých lodeniciach, a treba povedať, že je tu paralela s nemeckými lodenicami, potom mám dve všeobecné poznámky.
<P>
Po prvé si musíme uvedomiť, že lodiarsky priemysel v ostatných krajinách, ako je Dánsko alebo Spojené kráľovstvo, kde verejné financie nie sú natoľko štedré, sa výrazne zmenšil alebo ho dokonca zrušili. Môžem potvrdiť, že čosi o tom viem. V našej krajine museli zavrieť dosť veľa lodeníc. Ak ale hovoríme o rovnakom zaobchádzaní, musíme vziať do úvahy, že aj ostatné členské štáty Európskej únie majú svoju históriu zatvárania lodeníc, ktoré už nedokážu prosperovať.
<P>
Niekoľko poslancov prirovnalo túto situáciu k tej v Nemecku. Veľkosť troch lodeníc v Poľsku, v Gdyni, Gdansku a Štetíne, je porovnateľná s veľkosťou nemeckých lodeníc z obdobia pred reštrukturalizáciou. Aj pomoc, ktorú dostali poľské lodenice v rokoch 2002 - 2008 je porovnateľná s tou, ktorú dostalo Nemecko pre svoje lodenice, čiže okolo 3 miliárd EUR. To sú teda základné informácie pre porovnávanie.
<P>
Dĺžka procesu reštrukturalizácie v Poľsku je však priťažujúci faktor ako z hľadiska narúšania hospodárskej súťaže, tak aj z hľadiska zabezpečenia stabilnej zamestnanosti. Zatiaľ čo sa lodenice v Nemecku sprivatizovali v roku 1993 a ich reštrukturalizácia sa ukončila v rokoch 1995 - 1996, poľské lodenice veľmi dlhý čas pokračovali v dotovaných činnostiach, dávno pred poľským vstupom do EÚ, a odvtedy im boli niekoľkokrát poskytnuté záchranné pôžičky.
<P>
Už predtým som spomenula, že teraz, v roku 2008, uplynuli už štyri roky od prijatia Poľska do EÚ a osem rokov odvtedy, čo boli v Poľsku v roku 2000 zavedené prvé pravidlá štátnej pomoci v súvislosti s dohodou o pridružení z roku 1994. Okrem toho lodiarsky priemysel za posledných päť rokov využíval výhody nebývalého hospodárskeho rozmachu. Do úvahy treba vziať aj túto skutočnosť. Dokonca aj v období hospodárskeho rozmachu odvetia nebolo možné dostať poľské lodenice do stavu prosperity, a to je čosi, čo musíme vziať do úvahy. Dokonca ani v tomto období veci nefungovali riadnym spôsobom v porovnaní s inými lodenicami.
<P>
Ak teda vezmeme do úvahy, že hospodársky rozmach, so zaručeným prísunom objednávok a neustále rastúcimi cenami, vytváral priaznivé podmienky na rozsiahlu reštrukturalizáciu v Poľsku, potom Poľsko túto príležitosť nevyužilo. Odborníci z priemyslu už predpovedajú spomalenie hospodárstva a v priebehu dvoch až troch rokov nárast nadmerných kapacít na svetovom trhu.
<P>
Záverečné zhrnutie porovnania s Nemeckom by mohlo byť užitočné. Áno, je hneď v susedstve, áno, je to takmer porovnateľná situácia. Poukazuje na to, že k poľským lodeniciam sa pristupuje presne rovnako ako k nemeckým. Pri hodnotení štátnej pomoci sa používajú rovnaké kritériá, pričom medzi najhlavnejšie patrí strategická životaschopnosť.
<P>
Nakoniec by sme mali načrtnúť súvislosť s prípadmi, keď Komisia nepovolila štátnu pomoc a dokonca nariadila vrátiť nezákonnú štátnu pomoc v iných členských štátoch. V lodiarskom odvetví si spomínam na negatívne rozhodnutia, ktoré nariadili splatenie pomoci. Ako si niektorí z vás budú pamätať, bolo to v prípade španielskych štátnych lodeníc IZAR, gréckych lodeníc a niekoľkých ďalších.
<P>
Ak pán Bielan hovorí, ako som sama povedala vo svojich pripomienkach, že nám to trvalo roky, je to jedine z dôvodu hospodárskej, sociálnej a symbolickej významnosti týchto podnikov. Áno, trvalo. Trúfam si to obhajovať, no najlepšiu vec, ktorú môžeme dať hrdinom týchto podnikov, je perspektívna budúcnosť, a to je to, o čo žiadam. Realistický prístup, prístup, ktorý si títo hrdinovia zaslúžia.
<P>
Bola tu položená otázka o európskom lodiarstve. Komisia v spolupráci s európskym lodiarskym priemyslom aktívne realizuje integrovanú stratégiu, ktorú nazývame iniciatíva Leadership 2015 a ktorá je zameraná na zvyšovanie konkurencieschopnosti lodiarskeho priemyslu vo všetkých členských štátoch Európskej únie. V tomto kontexte pokračujeme v práci v oblasti pomoci priemyslu v Poľsku a v ďalších krajinách pri riešení kľúčových úloh, ktorým odvetvie čelí, napríklad pri zjednodušovaní procesu inovácie a pri lepšej ochrane práva duševného vlastníctva. Sústavné dotovanie nemôže byť odpoveďou na náročné úlohy, ktoré si konkurencieschopnosť vyžaduje.
<P>
My v Komisii rovnako ako vy máme záujem o prosperujúce odvetvie, ktoré dokáže fungovať bez zásahov zo strany štátu, bez štátnej pomoci a dokáže samo, vlastnou zásluhou, konkurovať na trhu. Týka sa to mnohých lodeníc v Európe, zvlášť v sektore technologicky náročných plavidiel.
<P>
Pán Tomczak a niekoľko ďalších poslancov porovnávali dnešnú situáciu vo finančnom sektore a v bankovníctve, a komu vlastne hospodárstvo slúži? Upadajúci podiel EÚ na svetovom lodiarstve sa nezvráti tým, že budeme udržiavať neudržateľné činnosti. Pán Chruszcz s pánom Tomczakom sa dotkli všeobecného smerovania v súvislosti s finančnou krízou. Pokúsila som sa to vysvetliť vo svojom prvom vyhlásení. Chcem povedať čosi viac k otázkam, na ktoré sa niektorí z vás pýtali.
<P>
Položili ste otázku o možnosti uplatňovať pravidlá štátnej pomoci menej prísne v súvislosti so štátnou pomocou, ktorú v súčasnosti schválila Komisia pre finančné inštitúcie. To je zaujímavá otázka nielen z pohľadu vášho dnešného zasadnutia. Faktom ale tiež je, že sa musíme pozrieť na to, prečo sa zdá, že je Komisia prísnejšia v prípade poľských lodeníc, zatiaľ čo pre európske banky schvaľuje rozsiahlu pomoc.
<P>
Situácia poľských lodeníc, ak tak môžem povedať, je úplne odlišná od situácie v bankovom sektore. Sú dva dôvody, ktoré vám teraz vysvetlím. Prvý dôvod: Bankrot hlavnej európskej banky by mohol spustiť kolaps množstva ďalších finančných inštitúcií a vytvárať systematické negatívne vplyvy na celé hospodárstvo jedného alebo viacerých členských štátov. Takže v súčasnosti posudzujeme núdzové opatrenia pre krátkodobú pomoc bankám, na rozdiel od reštrukturalizačnej pomoci pre poľské lodenice, ktorá je rozložená na mnoho rokov. Mimochodom, ak by banky mali vyžadovať dlhodobú štátnu podporu, museli by spĺňať rovnaké požiadavky ako poľské lodenice. Museli by predložiť spoľahlivý plán reštrukturalizácie. Museli by zaručiť, že pôjde o dlhodobú prosperitu prijímateľov. Naozaj je pravda, že v tejto chvíli aj v bankovom sektore riešime problémy bánk pomocou reštrukturalizačných a perspektívnych podnikateľských plánov do budúcnosti.
<P>
Nevidím dôvod, prečo niektorých z vás toľko trápi národnosť kupujúcich, čo chcú kúpiť aktíva lodeníc. Ak sú práve oni reálni zamestnávatelia a ak sa práve oni zaujímajú o tie aktíva, tak poďme do toho. Dlhujeme to pracovníkom týchto podnikov, aby sa našlo riešenie bez ohľadu na národnosť či protekcionizmus. Nerada by som dala túto odpoveď pracovníkom, ktorí majú záujem o pracovné miesta týchto kupujúcich, o pracovné miesta, čo majú perspektívu.
<P>
Som veľmi šťastná, že niekoľkí poslanci chápu, že podniky sú flexibilné a že z nich nerobíme žiadne modly. Ak jedinou príležitosťou je len výroba lodí, potom si myslím, že sa k týmto prípadom nestaviame profesionálne. S odbornosťou daných ľudí by tam mala byť trvalo udržateľná výroba čohokoľvek. Ak dopyt rastie a pracovníci a podniky sú kompetentné, v čo verím, ako ste sami uviedli, potom im môžeme dať príležitosť oslobodiť sa od bremena štátnej pomoci z minulosti.
<P>
Pokúsim sa to uzavrieť, pretože vaša reč tela hovorí za vás. Tu je jedna z hlavných otázok, ktorej som čelila. Nemôžete poskytnúť viac času? Je to spôsob, akým máme riešiť túto veľmi zložitú otázku? Myslím, že všetci tí pracovníci majú právo od nás žiadať, aby sme prišli s perspektívnym riešením ich budúcnosti. Čo my, Komisia, predkladáme a čo žiadame od poľskej vlády a kde veľmi potrebujeme vašu podporu, je to, aby si poľská vláda už konečne všetky tieto fakty uvedomila. Len predložte podnikateľský plán pre Gdansk. Prosím, prosím, prosím. A len si uvedomte, že pre Gdyniu a Štetín tu je príležitosť.
<P>
Budúcnosť tu je, musíme však konať takým spôsobom, že tie bremená podnikov, ktoré sa majú splácať ako štátna pomoc minulých rokov, sa odpočítajú od ich aktív a že s aktívami zoskupenými do balíkov tu potom bude nová budúcnosť pre činnosti v oboch podnikoch a oboch oblastiach a regiónoch.
<P>
Absolútne rozhodujúce je, aby tieto aktíva neboli zaťažené týmto bremenom, pretože ak by to bremeno ostalo na ramenách týchto aktív, investori by prejavovali menší záujem. A je to skutočne zákonitosť vyplývajúca práve z procesu hľadania riešenia. Ak sa má pristúpiť k likvidácii, môže sa uskutočniť súbežne, a ak sa uskutoční súbežne, potom si nevyžiada tak veľa času.
<P>
Ak by som mala predstúpiť pred všetkých tých pracovníkov, potom by som im najradšej povedala, prijmite, prosím, toto riešenie, čo vám Komisia ponúka. Ak ho prijmete, možno ho rýchle vykonať, a nehovorte mi, že v dôsledku toho, že je tento zákon v Poľsku taký, aký je, nemôžete zmeniť zákon. Nie som si celkom istá, či tento zákon možno prispôsobiť tomuto riešeniu, ale ak je to tak, potom môžete skutočne konať ako vláda. Zo svojej skúsenosti z minulého storočia z inej pozície viem, a vždy som vedela, že ak chcete riešenie, vždy sa dá nájsť. Za všetkých tých pracovníkov vás úprimne žiadam: Riešte to, prosím, s poľskou vládou.
<SPEAKER ID="469" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="470" NAME="Andrzej Tomasz Zapałowski  " AFFILIATION="UEN">
písomne. - (PL) Vážená pani predsedajúca, pri sledovaní súčasnej činnosti Komisie v otázke poľských lodeníc sa opäť potvrdilo moje presvedčenie, že Poľsko nemalo vstúpiť do EÚ za podmienok, ktoré mu pred pár rokmi ponúkli. Milióny mojich krajanov mali rovnaký názor, no väčšina bola podvedená, pretože si myslela, že EÚ pomôže Poľsku dosiahnuť úroveň rozvoja "starej" EÚ. Netýka sa to len lodeníc, ale mnohých ďalších oblastí, napríklad poľnohospodárstva. Som za účasť našej krajiny v Európskom spoločenstve, ale som proti a protestujem, aby sa s Poľskom zaobchádzalo z hospodárskeho hľadiska ako s podrobeným územím. Vidím, ako sa predchádzajúce komunistické Východné Nemecko alebo bankový sektor hodnotí podľa odlišných kritérií. Oni majú možnosť čerpať štátnu pomoc.
<P>
Dnes, keď osud Lisabonskej zmluvy visí na vlásku, som presvedčený, že z hospodárskeho hľadiska urobí Poľsko celkom závislé od byrokracie v Bruseli. Z toho dôvodu v nadchádzajúcich voľbách do Európskeho parlamentu musia ľudia podporiť politikov, ktorí povedia tejto zmluve "nie".
