<CHAPTER ID="013-01">
1. Irán
<SPEAKER ID="212" NAME="Predsedajúci">
Ďalším bodom je rozprava o šiestich návrhoch uznesenia o Iráne.
<SPEAKER ID="213" NAME="Ryszard Czarnecki  " AFFILIATION="UEN">
autor. - (PL) Vážený pán predsedajúci, znovu hovoríme o Iráne. Som spoluautorom uznesenia, ktoré vypracovala Skupina Únie za Európu národov. Situácia v Iráne je nekonečný príbeh porušovania ľudských práv. Európsky parlament sa pravidelne vracia k tejto otázke a uvádza mená ďalších obetí a stále viac príkladov porušovania ľudských práv. S ľútosťou musím povedať, že niektorí politici v Európskej únii a niektoré vlády uplatňujú dvojaké štandardy v tom, že sa oveľa viac hovorí o ľudských právach v krajinách, s ktorými nemajú obchodné vzťahy, kde sa nedá podnikať. V prípade krajín, s ktorými udržiavajú hospodárske vzťahy, i keď neoficiálne, bez toho, aby čokoľvek povedali, a zarábajú peniaze, sa zdá, že ľudia hovoria o ľudských právach tichšie, šepotom. Je veľmi dobré, že Európsky parlament nešepká, pokiaľ ide o Irán.
<P>
V navrhovanom spoločnom uznesení by som rád zdôraznil, bez ohľadu na politické rozdelenie, zoznam nových, konkrétnych a tragických skutočností, ktoré ilustrujú drámu, ktorá sa pred našimi očami odohráva v krajine. Pozornosť svetovej verejnosti sa zameriava na niečo iné, na určité pokusy vytvoriť nukleárnu energiu v krajine alebo na jasné antisemitské vyhlásenia iránskeho prezidenta. Nevšímame si však porušovanie ľudských práv v krajine, preto je dobré, že Európsky parlament sa touto otázkou dnes zaoberá.
<SPEAKER ID="214" NAME="Marios Matsakis  " AFFILIATION="ALDE">
autor. - Vážený pán predsedajúci, toto nie je prvýkrát a ja sa obávam, že ani poslednýkrát, čo bol tento Parlament zvolaný, aby sa zaoberal situáciou v Iráne. Táto krajina, ktorá má všetky prírodné zdroje na to, aby dosiahla závideniahodnú životnú úroveň sa, žiaľ, ponára čoraz hlbšie do priepasti temnej doby totalitného režimu, čo má za následok rastúce porušovanie ľudských práv občanov a čoraz väčšiu izoláciu Iránu od ostatného sveta.
<P>
Pretrvávajúca prax barbarských zákonov ako smrť občanov ukameňovaním vrátane žien a detí, a neuznávanie práv žien a politických oponentov je stigmou civilizovaného žitia. Každý deň sa k nám dostávajú správy o čoraz väčšom množstve prípadov uväznení, mučenia a zabíjania nevinných civilistov zo strany iránskych orgánov.
<P>
(Predsedajúci požiadal rečníka, aby hovoril pomalšie)
<P>
Dúfal som, že tak získam viac času, pán predsedajúci. Práve z tohto dôvodu hovorím anglicky - aby mi ľudia rozumeli a nepotrebovali tlmočenie.
<P>
(Potlesk z niektorých častí)
<P>
Ďakujem vám, pán Tannock.
<P>
Sloboda prejavu a sloboda tlače v tejto krajine v podstate neexistuje, a toto všetko sa deje počas tajných príprav výroby jadrových zbraní, čo je proti zdravému rozumu, a deje sa to napriek medzinárodným protestom.
<P>
Iránsky režim, zaslepený krátkozrakým národným a extrémistickým náboženským fanatizmom, nasleduje cestu, ktorá vedie ku konfrontácii a ďalšiemu utrpeniu predovšetkým vlastných ľudí. Dovoľte nám ešte raz, pri príležitosti hlasovania o tomto uznesení, odkázať tým Iračanom, ktorí bojujú za slobodu a demokraciu, že majú našu podporu a dovoľte nám ešte raz povedať extrémistickým vládcom Iránu, že nám dochádza trpezlivosť v súvislosti s ich nerozumným a nebezpečným správaním.
<P>
Na záver by som chcel informovať kolegov o dobrých správach, ktoré som práve dostal z USA, a to že administratíva USA sa rozhodla pripísať Revolučné gardy na zoznam teroristov.
<SPEAKER ID="215" NAME="Paulo Casaca  " AFFILIATION="PSE">
autor. - (PT) Vážený pán predsedajúci, pán komisár, dámy a páni, tento týždeň sme sa dozvedeli, že laureátkou Nobelovej ceny za literatúru sa stala Doris Lessingová, ktorá, ako všetci vieme, je iránskeho pôvodu a ktorá povedala: "Nenávidím iránsku vládu. Je to krutá a zlá vláda". Doris Lessingová tiež povedala, že dôvodom, pre ktorý sa nikto neodváži kritizovať iránsku vládu je ropa. Myslím, že sa to už nedalo povedať výstižnejšie a lepšie.
<P>
Politika zmierovania je smrteľná, nielen v záujme iránskych ľudí, ale tiež pre každého, kto chce mier. Pokračovanie v takejto politike a posilňovaním rozširovania iránskeho režimu a fanatických inštinktov bude veľkou tragédiou, ktorej budeme čeliť v budúcnosti. Som presvedčený, že si všetci musíme uvedomiť túto skutočnosť a zmeniť túto politiku. Ak tak neurobíme, budúcnosť bude neradostná a rád by som povedal, pán predsedajúci, že tento Parlament by mal špeciálne poďakovať laureátke Nobelovej ceny za jej rozumné slová.
<SPEAKER ID="216" NAME="Erik Meijer  " AFFILIATION="GUE/NGL">
autor. - (NL) Vážený pán predsedajúci, pri hodnotení toho, čo sa v súčasnosti deje v Iráne a okolo Iránu, je potrebné zvážiť štyri otázky. Po prvé, pálčivá situácia súvisiaca s ľudskými právami, ktorá vznikla v dôsledku režimu nezaloženého na základe demokracie a rovnosti ľudí, ale na vlastnej interpretácii vôle Božej, ktorá dáva právo väzniť, mučiť a vraždiť ostatných.
<P>
Po druhé, snaha režimu získať masovú podporu, bez ohľadu na svoje postavenie násilnej menšiny. Umelo sa snaží apelovať na národnú hrdosť. Dôvodom hrdosti je vlastníctvo jadrovej energie a možno aj jadrových zbraní ako v prípade Indie, Pakistanu a Izraela, ktoré nepodpísali Zmluvu o nešírení jadrových zbraní.
<P>
Po tretie, opozícia režimu. Umiernená opozícia, ktorá chce trochu menej prísny režim, ako to bolo za predchádzajúceho prezidenta, a skutočne demokratická opozícia medzi robotníkmi a študentmi v Iráne, a tiež medzi intelektuálmi, ktorí utiekli do zahraničia.
<P>
Po štvrté, Američania hrozia, že použijú ten istý model v Iráne ako v Iraku a Afganistane a krajinu vojensky obsadia alebo minimálne použijú bombový útok. Takýto úrok zahraničnej opozície by bol kontraproduktívny. Posilnil by patriotické cítenie časti Iračanov, ktorí by sa zomkli a začali podporovať nenávidený režim a jadrové zbrane, ak existujú.
<P>
Moja skupina nie je za vojenskú inváziu proti režimu, alebo za vytvorenie priateľských vzťahov s týmto režimom z vlastného záujmu. Mali by sme prejaviť solidaritu s obeťami a opozíciou. Režim nesmie mať v žiadnom prípade dojem, že je možné rokovať o obmedzení práv opozície v exile v Európe a nesmie dovoliť rozšírenie propagandy vyhlasovaním, že demokratické krajiny podporujú túto deštruktívnu vládu.
<P>
Rozhodnutie Európskeho súdneho dvora vyňať organizáciu Mudžahedínov zo zoznamu teroristických organizácií by sa malo plne dodržiavať, tak aby organizácia a ostatné opozičné skupiny nečelili žiadnym právnym alebo finančným prekážkam.
<SPEAKER ID="217" NAME="Raül Romeva i Rueda  " AFFILIATION="Verts/ALE">
autor. - (ES) Vážený pán predsedajúci, som presvedčený, že existujú tri prvky, minimálne tri, ktoré oprávňujú túto naliehavú potrebu.
<P>
Po prvé, ako už bolo povedané, zhoršujúca sa situácia ľudských práv. Po druhé, rekordné údaje o popravách, nielen pokiaľ ide o množstvo, ale aj brutalitu, ktorou sa uskutočňujú. Dnes máme viac popráv ako celkovo v roku 2007 - 244 a v roku 2006 - 177. Tretím prvkom je prenasledovanie, na ktorú upriamujú pozornosť organizácie aktivistov za ľudské práva, predovšetkým organizácie, ktoré bránia práva žien.
<P>
Som presvedčený, že všetko tieto skutočnosti oprávňujú nielen toto uznesenie, ale tiež, ako sa uvádza v uznesení, vyzývajú Valné zhromaždenie OSN, aby otvorene hlasovalo za rezolúciu a bezvýhradne odsúdilo porušovanie základných práv v Iráne. Žiadame o to už dlho. Nerozumiem, prečo sa o tom mlčí, a dúfam, že toto uznesenie prinajmenšom pomôže zmeniť zmýšľanie niektorých ľudí.
<SPEAKER ID="218" NAME="Tadeusz Zwiefka  " AFFILIATION="PPE-DE">
autor. - (PL) Vážený pán predsedajúci, Korán, svätá kniha moslimov, považujú niektorý významní odborníci za knihu lásky. Ale čo sa deje v týchto krajinách, ktoré samé seba nazývajú islamskými krajinami? Vládnu im extrémni radikáli. Jediným odkazom, ktorý z týchto krajín dostávame, je nenávisť k okolitému svetu zo strany moslimov a ich spoluobčanov. To, čo sa v súčasnosti deje v Iráne, je absolútne neprípustné. Už sme v na pôde tohto Parlamentu veľakrát hovorili o potrebe prijať radikálne opatrenia s cieľom predchádzať rôznym typom porušovania ľudských práv v Iráne.
<P>
Obzvlášť desivý je spôsob vykonávania trestu smrti. Vykonávanie trestu smrti ukameňovaním je necivilizované, nehumánne a absolútne neprípustné v akejkoľvek demokracii. Vykonávanie trestu smrti na maloletých, ktoré je zakázané v celom demokratickom a civilizovanom svete, sa v Iráne naďalej uplatňuje, napriek sľubom iránskej vlády a parlamentu.
<P>
Ďalšie nenávistné činy sa uplatňujú voči opozícii - proti veľmi malej vnútornej opozícii jednotlivých občanov, ako aj proti veľkej a organizovanejšej opozícii v rámci krajiny a tiež za jej hranicami. Väznenie novinárov, nedostatok slobody prejavu, zákaz tlače alebo prejavu pod hrozbou uväznenia alebo dokonca smrti - toto je situácia, ktorú v žiadnom prípade nemôžeme akceptovať. V súčasnosti sa zdá, že je neskoro na akékoľvek výzvy. Mali by sme porozmýšľať o konkrétnejších obmedzeniach, ktoré by iránsku vládu presvedčili zmeniť svoje správanie.
<SPEAKER ID="219" NAME="Benita Ferrero-Waldner">
členka Komisie. - Vážený pán predsedajúci, v prvom rade, my v Komisii vítame tento nový spoločný návrh uznesenia Európskeho parlamentu.
<P>
Môžem povedať, že sme opakovanie vyjadrovali naše veľké znepokojenie v súvislosti so situáciou porušovania ľudských práv v Iráne - ja sama som nedávno silne zdôraznila všetky tieto skutočnosti na Valnom zhromaždení OSN, kde som sa stretla s iránskym ministrom zahraničných vecí.
<P>
Musím povedať, že rešpektovanie základných ľudských práv v Iráne sa v posledných rokoch veľmi zhoršilo, a z tohto dôvodu tiež podporíme rezolúciu Valného zhromaždenia OSN o ľudských právach v Iráne, tak ako to robíme každý rok, a Kanada sa pravdepodobne tiež pridá.
<P>
Pokračuje sa vo výraznom obmedzovaní slobody prejavu, pokojného zhromažďovania a politického nesúhlasu. Existuje niekoľko prípadov mučenia a popravenia maloletých obyvateľov za údajné zločiny. Ako povedal pán Romeva i Rueda, zvýšil sa počet verejných popráv vrátane, v jednom prípade, popravy ukameňovaním, napriek tomu, že iránska strana nás ubezpečila, že ukameňovanie bolo v existujúcich nariadeniach zakázané. Tiež som veľmi konkrétne spomenula tento príklad na stretnutí s iránskym ministrom zahraničných vecí. Irán vykonal minimálne 250 popráv tento rok - čo je druhý najväčší počet popráv na svete.
<P>
Tiež sme si, samozrejme, všimli, že pokračuje diskriminácia menšín, zvyšuje sa počet sexuálnych obťažovaní a zatvárajú sa nezávislé mimovládne organizácie. Vzrástlo aj zdokumentované zastrašovanie a prenasledovanie obrancov ľudských práv vo všetkých častiach iránskej spoločnosti, a tiež utláčanie intelektuálov, učiteľov, študentov, ženských aktivistiek a odborov. Iba nedávno bol veľmi známy obhajca ľudských práv v Iráne pán Emaddedin Baghi opäť uväznený za propagandu proti vláde. Od júla je uväznený aj pán Mansour Osanlou, predseda iránskych odborov šoférov autobusov a predstaviteľ nezávislého odborového hnutia v Iráne. Pán Osanlou nutne potrebuje lekársku starostlivosť, ktorú, máme dôvod sa domnievať, stále nedostal.
<P>
Ale nemlčíme o takomto vývoji. Prijali sme viaceré kroky a opakovane vydávame verejné vyhlásenia odsudzujúce pretrvávajúce porušovanie ľudských práv a základných slobôd v Iráne, a tiež neustálu neschopnosť krajiny dodržiavať medzinárodné normy riadenia súdov. Opäť vyzývam iránsku vládu, aby plne rešpektovala všetky ľudské práva a základné slobody spolu s povinnosťami Iránu podľa medzinárodného práva a dohovorov, ktoré krajina ratifikovala.
<P>
Tiež by som rada zopakovala naše znepokojenie súvisiace s odmietnutím Iránu opäť začať dvojstranný dialóg s Európskou úniou o ľudských právach, ktorý bol pozastavený v roku 2004. Z našej strany sme pripravení, keďže veríme v dôležitosť tohto dialógu a stretnutia.
<P>
Na záver by som chcela povedať, že Komisia jednoznačne plne súhlasí s Parlamentom, pokiaľ ide o vývoj nukleárnej otázky alebo iné otázky, o ktoré má Európska únia záujem. A máme tento dvojkoľajový prístup, na ktorom v súčasnosti Javier Solana a jeho nový náprotivok pracujú, a zároveň my pracujeme v Bezpečnostnej rade OSN na možnom posilnení sankcií. V tejto chvíli nemožno dosiahnuť pokrok vo vzťahu k Iránu bez toho, aby sa výrazne nezlepšila situácia súvisiaca s ľudskými právami.
<SPEAKER ID="220" NAME="Predsedajúci">
Rozprava sa skončila.
<P>
Hlasovanie sa začne o chvíľu, počas hlasovacieho času.
