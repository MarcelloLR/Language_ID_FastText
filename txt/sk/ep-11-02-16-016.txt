<CHAPTER ID="016">
Hodina otázok (otázky pre Radu) 
<SPEAKER ID="586" NAME="Predsedajúci">
Ďalším bodom programu je hodina otázok (B7-0009/2011).
<P>
Nasledujúce otázky sú určené Rade.
<P>

<P>
Vec: Zásady právneho štátu v Srbsku
<P>
Ako Rada hodnotí vývoj právneho štátu v Srbsku, najmä so zreteľom na sporné procesy s údajnými partizánmi, ktorí sú príslušníkmi albánskej menšiny obývajúcej Preševskú dolinu na juhu Srbska?
<SPEAKER ID="588" NAME="Enikő Győri">
úradujúca predsedníčka Rady. - (HU) Názor Rady na vývoj právneho štátu v Srbsku je prezentovaný v záveroch Rady zo 14. decembra 2010. V týchto záveroch Rada priaznivo zhodnotila skutočnosť, že Srbsko pokračuje v plnení plánu reforiem a preukázalo ďalší pokrok v uplatňovaní ustanovení vytýčených v dočasnej dohode podpísanej s Európskou úniou. Rada vo svojich záveroch taktiež informovala, že Srbsko naďalej dosahuje dobré výsledky v plnení svojich záväzkov vyplývajúcich z Dohody o stabilizácii a pridružení. Táto krajina však musí vyvinúť ďalšie úsilie najmä v týchto oblastiach: reforma verejnej správy, zásady právneho štátu vrátane reformy súdneho systému, boj proti korupcii a organizovanému zločinu a zlepšenie podnikateľského prostredia. Rada nediskutovala o vývoji právneho štátu v Srbsku v súvislosti so špecifickým postupom, o ktorom sa zmienil pán Posselt.
<SPEAKER ID="589" NAME="Bernd Posselt" AFFILIATION="PPE">
(DE) Odvtedy, čo som predložil túto otázku, dostala skupina srbských občanov albánskej národnosti najvyššie tresty v zmanipulovanom procese špeciálneho súdu, pred ktorým stáli obvinení zo zločinov v Kosove. Nemala by to namiesto Srbska riešiť misia Európskej únie na podporu právneho štátu (EULEX)? Mohli by ste sa, prosím vás, na to pozrieť a zistiť, ako je to v konkrétnom prípade, na ktorý som sa pýtal?
<SPEAKER ID="590" NAME="Enikő Győri">
úradujúca predsedníčka Rady. - (HU) Veľmi pekne vám ďakujem, pán Posselt. Uvedomte si, prosím, že takzvané prístupové kritériá stanovené v roku 1993 Európskou radou v Kodani sú rozhodujúce stanoviská v súvislosti s pozíciou Rady pri akýchkoľvek dohodách o rozširovaní, stabilizácii a pridružovaní. Tieto kritériá zahŕňajú aj dodržiavanie ľudských práv a práv menšín a pre Radu by v priebehu rokovaní nemalo byť nič dôležitejšie ako táto zásada. Môžem vám povedať toľko, že maďarské predsedníctvo, ktoré zastupuje Radu, bude určite reagovať na vašu požiadavku aj na problém, uvedomuje si závažnosť týchto udalostí a tak ako pri všetkých postupoch pri dohode o pristúpení a pridružení, venuje osobitnú pozornosť aj skutočnostiam v tomto prípade.
<SPEAKER ID="591" NAME="Daniel Caspary" AFFILIATION="PPE">
(DE) V súvislosti s otázkou pána Posselta mám pre Radu ďalšiu doplňujúcu otázku. Náš kolega sa už pýtal, či si Rada vie v tomto konkrétnom prípade predstaviť, že by sa ešte raz skontaktovala s vládou a zodpovednými predstaviteľmi v tomto štáte. Preto by som sa predsedníctva Rady chcel znovu spýtať, či si vie v tomto konkrétnom prípade predstaviť, že by vstúpilo do kontaktu so zodpovednými ľuďmi v krajine?
<SPEAKER ID="592" NAME="Enikő Győri">
úradujúca predsedníčka Rady. - (HU) Pravdaže, už bolo spomenuté, že Rada pristupuje k podobným témam v istom duchu a v širšom kontexte. Chcem však povedať, že proces pristúpenia Srbska už prebieha, pretože podalo žiadosť o pristúpenie, a verím, že sme práve vstúpili do novej fázy, keďže Srbsko odpovedalo na otázky v dotazníku predloženom Európskou komisiou. Tieto odpovede predložilo 31. januára. Tak ako v prípade všetkých dôležitých záležitostí, ktoré patria k prístupovému procesu, Európska komisia aj Rada budú, pravdaže, týmto otázkam venovať osobitnú pozornosť.
<P>

<P>
Vec: Male a stredné podniky a maďarské predsedníctvo
<P>
Jedným z uvedených cieľov maďarského predsedníctva Rady je zlepšiť situáciu malých a stredných podnikov (MSP). Mohla by Rada poskytnúť viac informácií o tomto bode a praktické podrobnosti o spôsobe, ako chce zlepšiť situáciu malých a stredných podnikov, ktoré bojujú o záchranu?
<SPEAKER ID="594" NAME="Enikő Győri">
úradujúca predsedníčka Rady. - (HU) Malé a stredné podniky sú rozhodujúcimi aktérmi európskeho hospodárstva. Zlepšenie rámcových podmienok ich fungovania predstavuje jednu zo zvláštnych priorít maďarského predsedníctva. V budúcich mesiacoch sa predsedníctvo sústredí na plnenie stratégie EÚ do roku 2020 a na pilotné iniciatívy v súvislosti s inováciou a industriálnou politikou, ktoré boli v tomto ohľade stanovené, ako aj na úplné zavedenie vnútorného trhu, pretože v súčasnosti je len 8 % európskych malých a stredných podnikov zapojených do cezhraničných aktivít.
<P>
Podľa správy bývalého komisára Maria Montiho do tejto úlohy patrí aj odstránenie všetkých prekážok, ktoré ešte bránia fungovaniu vnútorného trhu. Môžeme to dosiahnuť zavádzaním a uplatňovaním všetkých smerníc, najmä smernice o poskytovaní služieb - s touto záležitosťou sme sa počas tejto schôdze obrátili na Parlament -, poskytovaním riešení vhodných pre spotrebiteľov presne, v primeranom čase a v rámci uplatňovania jednotnej oblasti platieb v eurách (SEPA), uľahčovaním dodržiavania pravidiel zdaňovania podnikov, ktoré vykonávajú cezhraničné podnikateľské aktivity, a podporovaním prijatia patentu EÚ orientovaného na MSP. Parlament k tejto téme v utorok po pondelňajšej rozprave prijal veľmi dôležité rozhodnutie. Nevyhnutným predpokladom pre toto všetko je to, o čom som hovorila doteraz - musíme MSP inšpirovať, aby uskutočňovali čo najviac inovatívnych investícií.
<P>
Maďarské predsedníctvo dodatočne vykoná hodnotenie v polovici obdobia európskej iniciatívy Small Business Act. Tento akt by mal byť skutočnou Magnou chartou pre MSP. Navyše, predsedníctvo má v úmysle podporovať komplexný prístup s ohľadom na novú, integrovanú priemyselnú politiku, v rámci ktorej sa usilujeme o odstránenie všetkých informačných a finančných prekážok aj prekážok technickej podpory, ktoré bránia MSP v tom, aby sa stali naozajstným základným pilierom zelenej ekonomiky.
<P>
Okrem toho máme v pláne zredukovať administratívnu záťaž a riziko zasahovania štátu pomocou lepšieho a inteligentnejšieho regulačného rámca, ako aj inštitucionálnych zmien. Sme presvedčení, že je nevyhnutné posilniť inovatívnu kapacitu MSP, a to si vyžaduje nový prístup k inovácii, taký, čo sa nezameriava na podporu technologickej inovácie. Rada by som vám pripomenula, že Európska rada 4. februára prijala aj veľmi dôležité rozhodnutia v súvislosti s inováciou.
<P>
Pokiaľ ide o kľúčovú tému - ako chcú malé a stredné podniky získať financie -, dá sa povedať, že sme sa zaviazali podporovať zdravé MSP pri získavaní úverov a pôžičiek pomocou záruk, inovatívnych finančných nástrojov a výhodných termínov zo strany bánk.
<P>
Napokon by som rada dodala, že maďarské predsedníctvo predloží Rade návrhy v súvislosti s hodnotením v polovici trvania vysokých rozpočtových viacročných programov výdavkov EÚ v oblasti výskumu a vývoja, ktoré budú obsahovať aj dôležité nástroje pomoci zamerané na MSP, napríklad nástroj na financovanie rozdelenia rizík (RSFF).
<SPEAKER ID="595" NAME="Jim Higgins" AFFILIATION="PPE">
(GA) Vážená pani predsedníčka, chcem predsedníctvu pogratulovať za to, že je dnes večer tu, a uvítal som, čo povedal pán minister.
<P>
Jedným z najväčších problémov malého priemyslu je priveľká byrokracia - alebo red tape, ako sa hovorí po anglicky. Predseda Komisie pán Barroso v roku 2004 prisľúbil, že urobí niečo významné, aby odstránil túto prekážku, ale doteraz sa nič nestalo. Potom, čo som počul, čo povedala úradujúca predsedníčka vlády z Maďarska, môžem povedať, že srším optimizmom.
<P>
Je mimoriadne dôležité, aby sme urobili všetko pre to, aby sme si poradili s týmto problémom, pretože spôsobuje veľké ťažkosti ľuďom, ktorí sa zapájajú do tohto druhu odvetvia.
<SPEAKER ID="596" NAME="Zigmantas Balčytis" AFFILIATION="S&amp;D">
(LT) V roku 2008 Rada schválila rozdelenie balíka vo výške 15 miliárd EUR od Európskej investičnej banky, ktorý mal byť hlavným nástrojom na záchranu malých a stredných podnikov počas krízy. Zverejnená správa dokazuje, že fondy sa nevyužívali v dostatočnej miere a prideľovali sa najmä veľkým podnikom, zatiaľ čo malé podniky požadované finančné prostriedky nedostali. Ako plánuje maďarské predsedníctvo zabezpečiť, aby sa nástroje, ktoré sa už prijali na podporu malých a stredných podnikov, používali a realizovali spravodlivo?
<SPEAKER ID="597" NAME="Nicole Sinclaire" AFFILIATION="NI">
Uvažujem, či so mnou naši kolegovia budú súhlasiť, že je sklamaním, že sa nenašla dostatočná podpora pre písomné vyhlásenie, ktoré iniciuje náš kolega Malcolm Harbour z West Midlands, predseda Výboru pre vnútorný trh a ochranu spotrebiteľa.
<P>
Dnes mi poslal e-mail, v ktorom píše, že len 184 zo 736 poslancov Parlamentu ho podpísalo. Nedokazuje to, že pokiaľ ide o malé podniky v celej Európskej únii, spolupráca nie je možná a v podstate je na členských štátoch, aby sa o svoje malé podniky starali samy?
<SPEAKER ID="598" NAME="Enikő Győri">
úradujúca predsedníčka Rady. - Najprv mi dovoľte odpovedať na otázku pána Higginsa v súvislosti s regulačným prostredím. To je pre existenciu a pracovné podmienky MSP naozaj veľmi dôležité.
<P>
Pri príprave zákonov a politík je uplatňovanie zásady "najskôr myslieť v malom" základným kameňom nového rámca, ktorý sa pokúšame stanoviť. Je to dôležité na všetkých úrovniach, nielen na úrovni EÚ, ale aj - a myslím si, že máte rovnaký názor ako ja - na vnútroštátnej a regionálnej úrovni a na úrovni miest a obcí.
<P>
Komisia prehodnotila svoje pravidlá štátnej pomoci, aby povzbudila členské štáty v tom, aby venovali viac podpory MSP v kľúčových oblastiach, ako je výcvik, výskum a vývoj a ochrana životného prostredia, a aby upustili od aktuálneho zamerania na veľké podniky.
<P>
Dohoda členských štátov umožniť uplatňovanie znížených sadzieb dane z pridanej hodnoty na miestne poskytované služby vrátane služieb s vysokým podielom ľudskej práce, ako je kaderníctvo, stravovacie služby a služby opráv, bude naďalej stimulovať hospodársku činnosť a vytvárať pracovné miesta. Komisia toto rozhodnutie víta s radosťou.
<P>
V oblasti lepšej regulácie Komisia už predložila dôležité legislatívne iniciatívy. Prijala návrh na prehodnotenie smernice o DPH v súvislosti s odstránením prekážok elektronickej fakturácie s potenciálom ušetrenia nákladov vo výške niekoľko miliárd eur zo strednodobého hľadiska.
<P>
Vo februári Komisia tiež prišla s návrhom umožniť členským štátom prijímať účtovné požiadavky, ktoré menej zaťažujú mikropodniky, čím plní svoj záväzok z akčného plánu pre malé podniky. Podľa tohto návrhu je možné znížiť záťaž až o 6 miliárd EUR. Komisia nabáda členské štáty, aby čo najskôr dospeli k dohode a umožnili tak využiť túto príležitosť tým členským štátom, ktoré si to želajú, preto sa aj my v Rade určite musíme pohnúť týmto smerom.
<P>
Komisia bude rovnako starostlivo posudzovať pravdepodobné zaťaženie akýchkoľvek nových legislatívnych návrhov, nielen tých, ktoré sa týkajú MSP. Máme na stole dosť veľké množstvo dobrých návrhov a aj v Rade pre konkurencieschopnosť sa zaoberáme touto položkou a usilujeme sa riešiť čo najviac týchto otázok čo najrýchlejšie.
<P>
Prejdem k druhej otázke o zlepšení prístupu k financiám, o čom som sa pokúsila zmieniť už vo svojej úvodnej poznámke. Na zvýšenie ponuky tak veľmi potrebných úverov požičala Európska investičná banka MSP v roku 2008 1 miliardu EUR, čo je v porovnaní s rokom 2007 nárast o 60 %.
<P>
Jej cieľom je neskôr požičiavať viac peňazí na tieto účely. Veľmi dobre si pamätám, že keď som ešte bola poslankyňou Európskeho parlamentu, bola som zodpovedná za stanovisko k EIB. Vo svojom stanovisku pre Výbor pre hospodárske a menové veci som urobila zhodnotenie. Musím vám povedať, že EIB veľmi rýchlo reagovala na zmenené okolnosti a zreorganizovala svoje priority. Preto sme jej kroky uvítali.
<P>
Súhlasím s vami, že peniaze sa niekedy nedostanú určeným príjemcom, a organizácia by mala byť lepšia. Podľa môjho názoru naozaj musíme venovať pozornosť náprotivkom EIB v členských štátoch, pretože vo väčšine prípadov sú partnermi. Nemali by sme vždy viniť EIB za realizáciu, ktorú priamo nevykonáva.
<P>
V druhej otázke teda súhlasím, že je nesmierne dôležité, aby sa peniaze Spoločenstva a pôžičky EIB dostali určeným príjemcom, čiže malým a stredným podnikom.
<P>
Nazdávam sa, že Rada nemôže poskytovať stanoviská na písomné vyhlásenia, preto, ak vám to neprekáža, vážený pán predsedajúci, nebudem ich komentovať.
<P>

<P>
Vec: Iniciatívy v oblasti posúdenia vodných zdrojov a pitných vôd
<P>
Maďarské predsedníctvo vo svojom informačnom dokumente priorít uviedlo, že by chcelo venovať zvláštnu pozornosť posúdeniu vodných zdrojov a pitných vôd, ako aj extrémnym situáciám súvisiacim s vodnými zdrojmi.
<P>
Keďže ich program nedefinuje aké možné budúce politiky použijú v tomto smere, mohlo by maďarské predsedníctvo Parlamentu ozrejmiť iniciatívy, ktoré sa hodlá použiť v tejto oblasti? Myslí si, že by sa v priebehu budúcich rokov mohol v členských štátoch Európskej únie objaviť konkrétny problém s riadením a bezpečnosťou vodných zdrojov a pitných vôd?
<SPEAKER ID="600" NAME="Enikő Győri">
úradujúca predsedníčka Rady. - (HU) Rada by som odpovedala na otázku pána Georgiosa Papanikolaoua týkajúcu sa vodných zdrojov. Tento problém má pre predsednícku trojku - Španielsko, Belgicko a Maďarsko - osobitný význam. Bol dôležitým aspektom spoločného programu, ktorý sme vypracovali pred vyše dvoma rokmi, a každá krajina k nemu počas šesťmesačného predsedníctva niečo pridala, aby prispela k tomu, že spoločný program sa bude realizovať v súvislosti s jednotným prístupom k vodohospodárskej politike. Preto pokračujeme v práci, ktorú začalo Španielsko a Belgicko, a radi by sme pridali aj svoj príspevok a predložili závery týkajúce sa vodohospodárskej politiky na schôdzi Rady v júni 2011.
<P>
Tieto závery budú pokrývať tri hlavné témy. Prvou je integrované riadenie extrémnych udalostí, ako sú záplavy, nedostatok vody, nadbytok povrchovej vody a nepravidelné rozloženie dažďovej vody. Druhou témou je úloha ekologických služieb, ktoré poskytuje voda. Ide o veľmi vzrušujúcu tému a myslím si, že v súčasnosti o nej nehovoríme dosť často. Berieme ako samozrejmosť, že máme vodu, a využívame takzvané ekologické služby, ktoré nám poskytujú biotopy mokradí. Mali by sme si ich však viac vážiť. Treťou témou bude intenzifikácia spolupráce v oblasti vodného hospodárstva, na medzinárodnej úrovni, ale aj medzi členskými štátmi EÚ.
<P>
Závery Rady majú byť príspevkom do oznámenia Európskej komisie na tému európskych vôd, ktoré bude podľa predpokladov prijaté v roku 2012 a ktoré zdôrazní dôležitosť trvalého riadenia vodných zdrojov členských štátov EÚ a udržiavania bezpečnosti vodných zdrojov a dodávok vody.
<P>
A nakoniec, v období maďarského predsedníctva sa budú konať konferencie a podujatia na tému voda, napríklad konferencia o budúcnosti európskych zdrojov sladkej vody, ktorá sa bude konať od 23. do 25. marca v Budapešti spolu s neformálnym stretnutím ministrov životného prostredia. Dovoľte mi, prosím, ešte poslednú poznámku. Pre maďarské predsedníctvo je prvoradým cieľom vytvoriť stratégiu pre podunajskú oblasť pre EÚ a v tejto súvislosti bude mať zvláštny význam prirodzene aj voda, ochrana našich zdrojov pitnej vody a integrovaná politika v oblasti vodohospodárstva.
<SPEAKER ID="601" NAME="Georgios Papanikolaou" AFFILIATION="PPE">
(EL) Vážená pani ministerka, ďakujem pekne za odpoveď. Dodal by som ešte, že v roku 2007 Komisia vo svojom oznámení "o riešení problému nedostatku vody a sucha v Európskej únii" spomenula, že sa v ňom uvažovalo o tom, že Európska únia poskytne finančné prostriedky na pomoc tvorbe infraštruktúry v oblasti dodávok vody.
<P>
Spomínam si aj na to, že mnohé odľahlé oblasti Európy, najmä malé súostrovia na juhu, napríklad Egejské ostrovy, čelia vážnym problémom s dodávkami vody a pitnou vodou a že metódy ako odsoľovanie sú mimoriadne nákladné.
<P>
Moja otázka je preto veľmi jasná: navrhujete a ste priaznivo naklonení myšlienke vyvolať diskusiu o priamej podpore Spoločenstva systémom dodávok vody v odľahlých oblastiach?
<SPEAKER ID="602" NAME="Silvia-Adriana Ţicău" AFFILIATION="S&amp;D">
(RO) Vzhľadom na to, že 3. februára boli Maďarsko a Rumunsko menované za koordinátorov prioritnej oblasti pre ochranu životného prostredia v podunajskej oblasti, konkrétne pre obnovu a udržiavanie kvality vody, rada by som sa vás spýtala, kedy začnú títo koordinátori realizovať tento prioritný postup, pretože to nám umožní zaručiť kvalitu pitnej vody. Vďaka projektom, ktoré som spomenula ako príklady, máme investície nielen na budovanie čistiarní odpadových vôd, ale aj na vývoj metód a nástrojov na ochranu zdrojov pitnej vody. Je preto dôležité, aby sme diskutovali o plnení stratégie EÚ pre podunajskú oblasť.
<SPEAKER ID="603" NAME="Paul Rübig" AFFILIATION="PPE">
(DE) Aj moja otázka súvisí so stratégiou pre podunajskú oblasť. Pravdaže, všetci chceme výrazne zlepšiť kvalitu vody v Dunaji. Majú všetky členské štáty v úmysle vypracovať v tomto smere akčný plán, ktorý bude postupne zohľadňovať aj kanalizáciu, ktorá prichádza z prítokov, aby sme mali čistejšie aj prítoky a aby nastalo zlepšenie kvality vody v Dunaji až po jeho ústie? Majú všetky členské štáty, ktorých sa to týka, v pláne vypracovať akčné plány?
<SPEAKER ID="604" NAME="Enikő Győri">
úradujúca predsedníčka Rady. - (HU) Ďakujem vám pekne za otázky, ktoré takisto naznačujú, že toto je pre Európsku úniu veľmi dôležitá téma, a verím, že ani zďaleka nevenujeme diskusii o týchto problémoch toľko času, koľko si zaslúžia. Samotným aktom predloženia záverov a upriamením pozornosti napríklad na problémy s vodou spôsobené extrémnymi klimatickými podmienkami chce maďarské predsedníctvo vydláždiť Európskej komisii cestu, aby mohla predložiť najlepšie návrhy v rámci tohto "vodného projektu" na rok 2012 nasledujúcemu predsedníctvu a Rade.
<P>
Pán Papanikolaou spomenul problémy ostrovov v Egejskom mori. Myslím si, že je to veľmi dôležité pre ľudí, ktorí tam žijú, tak ako je to dôležité v južnom Taliansku či v Barcelone - možno si ešte pamätáme, že v Barcelone bol taký nedostatok pitnej vody, že tam bolo treba dovážať čerstvú vodu v cisternách -, a toto všetko dokazuje, že je absolútne nutné, aby sme tieto problémy riešili.
<P>
Formulovaním záverov Rady poskytujeme inšpiráciu Komisii a veríme, že keď sa napríklad začne diskusia o viacročnom finančnom rámci, budeme ich musieť formulovať tak, aby nám umožnili čo najlepším spôsobom nasmerovať finančné prostriedky na spoločné problémy Európskej únie.
<P>
Pani Ţicăová aj pán Rubiks položili otázku o stratégii pre podunajskú oblasť. Ak dovolíte, zodpovedala by som ju obidvom naraz. Komisár Hahn k našej veľkej spokojnosti v Maďarsku začiatkom februára predstavil akčné plány. Akčných plánov je 13 a pokiaľ ide o otázky, ktoré ste tu položili v súvislosti so zdrojmi pitnej vody a čistením odpadových vôd, existujú takzvané akčné plány pre problémy všetkých druhov záplav a sucha a každý z nich vedú dve krajiny. Som presvedčená, že je to dobrý spôsob aj na posilnenie regionálnej spolupráce v oblasti stratégie pre podunajskú oblasť. Navyše k zúčastneným štátom patrí osem členských štátov EÚ a šesť tretích krajín a je veľmi povzbudzujúce, že máme takú komplexnú stratégiu, ktorá nám umožňuje podniknúť konkrétne kroky vo všetkých týchto záležitostiach. Je pravda, že na tento účel nie sú vyčlenené nijaké nové fondy, ale som presvedčená, že v tomto rámci je možné reorganizovať existujúce projekty a posilnením cezhraničnej spolupráce budeme schopní dosiahnuť oveľa efektívnejší výsledok, ako keby sa každá krajina usilovala sama. Nie je predsa možné vyvíjať individuálne opatrenia v otázke rieky, ktorá nás všetkých spája.
<P>
Pravdaže, môžeme mať aj iné výborné plány, ak nezavedieme tieto. Preto veľmi dúfam, že o nich teraz budeme môcť diskutovať v rôznych zoskupeniach Rady ešte v období maďarského predsedníctva. Tomuto procesu sme dali zelenú na úvod v Rade pre všeobecné záležitosti 31. júna a intenzívne monitorujeme, ako práca pokračuje. Práca napreduje celkom dobre aj na úrovni pracovnej skupiny a ku koncu maďarského predsedníctva budeme schopní prijať stratégiu v Rade pre všeobecné záležitosti; Európska rada nás bude môcť ubezpečiť o svojej podpore v tejto súvislosti a potom už bude na nás, aby sme ju uplatnili, nakoľko to len bude možné. Od čistenia odpadových vôd až po zachovanie zdrojov pitnej vody.
<P>

<P>
Vec: Účasť osôb so zdravotným postihnutím a organizácií, ktoré ich zastupujú, na prijímaní rozhodnutí týkajúcich sa osôb so zdravotným postihnutím
<P>
Európska stratégia na roky 2010 - 2020 zameraná na osoby so zdravotným postihnutím, ktorú zverejnila Komisia, sa dotkne približne 80 miliónov osôb so zdravotným postihnutím v Európskej únii. Komisia stanovila osem kľúčových oblastí činnosti: prístupnosť, zapojenie, rovnosť, zamestnanosť, vzdelávanie a odborná príprava, sociálne zabezpečenie, zdravie a vonkajšia činnosť. Inštitúcie EÚ a členské štáty sú vyzývané, aby túto stratégiu vykonávali spoločne. Podľa Dohovoru Organizácie Spojených národov o právach osôb so zdravotným postihnutím musia členské štáty, ktoré prijímajú rozhodnutia týkajúce sa osôb so zdravotným postihnutím, konzultovať priamo s osobami so zdravotným postihnutím, ako aj organizáciami, ktoré ich zastupujú, a zapájať ich do tohto procesu. Žiaľ, toto ustanovenie sa v novej stratégii pre osoby so zdravotným postihnutím neuvádza.
<P>
Prijala Rada konkrétne opatrenia, aby zabezpečila rešpektovanie zásady Dohovoru Organizácie Spojených národov o právach osôb so zdravotným postihnutím, podľa ktorej sa o osobách so zdravotným postihnutím nerozhoduje bez ich zapojenia? Okrem toho, aká je pozícia Rady k vytvoreniu výboru pre osoby so zdravotným postihnutím (Disability committee), ktorý by podliehal Rade pre zamestnanosť, sociálnu politiku, zdravie a spotrebiteľské záležitosti (EPSCO) a ktorý by viedla predsednícka krajina Európskej únie? Nenazdáva sa Rada, že Komisia a členské štáty by sa takýmto spôsobom vo väčšej miere zapojili do vykonávania Dohovoru Organizácie Spojených národov o právach zdravotne postihnutých osôb?
<SPEAKER ID="606" NAME="Enikő Győri">
úradujúca predsedníčka Rady. - (HU) Som veľmi rada, že sme si ešte našli čas na túto otázku. Dohovor OSN o právach osôb so zdravotným postihnutím je primeraný a účinný prostriedok na podporu a ochranu práv osôb so zdravotným postihnutím v Európskej únii a Spoločenstvo aj jeho členské štáty mu pripisujú veľký význam. Rada chce váženej pani poslankyni pripomenúť, že pri mnohých príležitostiach už potvrdila, že ak máme v úmysle uspokojovať potreby osôb so zdravotným postihnutím a chceme im zabezpečiť rovnakú účasť v spoločnosti, je dôležité, aby sme ich zapájali do vytvárania rozhodnutí a politík, ktoré sa na ne vzťahujú.
<P>
Vo svojich uzneseniach prijatých v roku 2008 a 2010 Rada neustále nástojila na tom, aby sa osoby so zdravotným postihnutím a ich organizácie zapájali do tvorby politík. Pripomíname, že Rada prijala aj smernicu, ktorá stanovuje zákaz diskriminácie založenej na zdravotnom postihnutí v zamestnaní a v práci. Spomenutá smernica taktiež zabezpečuje členstvo a účasť v zamestnaneckých a zamestnávateľských organizáciách, čo značí, že ide o špecifické opatrenie prijaté Radou s cieľom zaručiť, aby sa osoby so zdravotným postihnutím skutočne mohli zúčastňovať na rozhodovaní.
<P>
Komisia má aj novú stratégiu pre oblasť zdravotného postihnutia. K našej veľkej spokojnosti bola zverejnená na jeseň a sústreďuje sa predovšetkým na uplatňovanie Dohovoru OSN o právach osôb so zdravotným postihnutím. Maďarské predsedníctvo má v úmysle predložiť návrh záverov Rady v spojitosti s touto stratégiou s cieľom prijať ho v poslednej fáze maďarského predsedníctva v júni. Pokiaľ ide o vytvorenie samostatného výboru pre zdravotné postihnutie, k tomuto dátumu Rada ešte nedostala nijaké návrhy, ktoré by mala v tejto súvislosti preskúmať. V tomto kontexte pripomíname, že pri návrhoch predložených Komisiou môže Rada konať len v rámci svojej zákonodarnej pôsobnosti, vždy však pozorne sledujeme Parlament. Takto fungujú právne predpisy v EÚ.
<SPEAKER ID="607" NAME="Vilija Blinkevičiūt" AFFILIATION="S&amp;D">
(LT) V januári tohto roku na schôdzi Európskeho parlamentu iniciovanej Európskym fórom pre zdravotné postihnutie podpredsedníčka Európskej komisie Viviane Redingová vyhlásila, že niektoré členské štáty Európskej únie nepodporujú smernicu Rady o vykonávaní zásady rovnakého zaobchádzania s osobami bez ohľadu na ich náboženské vyznanie alebo vieru, zdravotné postihnutie, vek alebo sexuálnu orientáciu. Preto je protidiskriminačná smernica jednou z najdôležitejších otázok v oblasti ľudských práv, najmä pokiaľ ide o zaručenie práv zdravotne postihnutých osôb. Plánuje Maďarsko, ktoré v súčasnosti zastáva predsedníctvo Rady Európskej únie, uskutočniť nejaké konkrétne opatrenia na prijatie a zrevidovanie tejto smernice a aké konkrétne opatrenie prijme, aby zjednodušilo uplatňovanie tejto smernice?
<SPEAKER ID="608" NAME="Ádám Kósa" AFFILIATION="PPE">
(HU) Vážená pani ministerka, ďakujem vám veľmi pekne za vašu odpoveď. Rád by som Radu povzbudil, aby venovala pozornosť dôležitosti zapájania osôb so zdravotným postihnutím. Táto otázka má dosah aj na prácu Parlamentu, pokiaľ ide o schopnosť poslancov zapojiť sa do tohto procesu, keďže sme to vlastne my, kto zastupuje ľudí. Rád by som zablahoželal predsedníctvu k tomu, že sa chce zaoberať témou zdravotných postihnutí na vysokej úrovni až do konca obdobia tejto trojice. Je otázne, či aj nasledujúce predsedníctva majú v úmysle zaoberať sa záležitosťou zdravotných postihnutí na rovnakej úrovni.
<SPEAKER ID="609" NAME="Enikő Győri">
úradujúca predsedníčka Rady. - (HU) Veľmi pekne vám ďakujem za doplňujúce otázky. Pokiaľ ide o prvú otázku pani Blinkevičiūtėovej týkajúcu sa vývoja v súvislosti s antidiskriminačnou smernicou, nuž, dalo by sa odpovedať, že to hneď vyriešime, lenže to nepoviem, hoci by som mohla. Všetci vieme, aký nekonečne pomalý je proces pokroku pri návrhu týchto právnych predpisov za posledné tri roky. Pravdaže, aj my máme v pláne dosiahnuť pokrok. Aby sme ho dosiahli a udržali si dôveryhodnosť, usilujeme sa sústrediť práve na tú časť tejto smernice, ktorá sa týka zdravotného postihnutia. Preto plánujeme dve kolá diskusie o aspektoch zdravotného postihnutia a dúfame, že budeme schopní presvedčiť členské štáty, aby aspoň v tomto smere dosiahli pokrok. Nemierime teda všetkými smermi, ale usilujeme sa sústrediť pozornosť na túto otázku.
<P>
Musím povedať, že je to veľmi ťažké. Členské štáty sa často zmieňujú o finančných otázkach a finančných ťažkostiach. Bývalá vláda mojej rodnej krajiny bola takisto prinútená požiadať o predĺženie termínu na uplatnenie politík EÚ a domácich politík, napríklad v oblasti odstránenia bariér, a v čase krízy a šetrenia je toto všetko pre členské štáty ťažké. Nazdávam sa však, najmä ak vezmem do úvahy náš záväzok, že toto predsedníctvo bude orientované na ľudí, že naozaj musíme v tejto dôležitej problematike urobiť pokrok. Pretože, ako vždy hovorí pán Kósa, netýka sa to iba ľudí so zdravotným postihnutím, ale aj mnohých iných, od mladých matiek až po starších ľudí, a mnohých ďalších, nielen tých, ktorým hovoríme zdravotne postihnutí. To znamená, že je výraznou zodpovednosťou Rady, aby v tejto záležitosti dosiahla pokrok.
<P>
Pán Kósa sa spýtal, ako by sme mohli lepšie zapojiť Parlament a ako by sme mohli pracovať spolu. Pán Kósa si ako predseda Medziskupiny Európskeho parlamentu pre zdravotne postihnutých podľa mňa počína výborne a udržiava veľmi dobré vzťahy nielen s Radou a jej úradujúcim predsedníctvom, ale aj s Komisiou. Pri viacerých problémoch môžeme vidieť, že ak Parlament hrá vedúcu úlohu - a som presvedčená, že v otázke zdravotného postihnutia má vedúcu úlohu -, Komisia ani Rada nemôžu urobiť nič, iba sa riadiť podľa jeho usmernení. Tieto sa potom vlastne môžu zahrnúť do návrhov Komisie, ktoré sa nasledovne predkladajú Rade. Keď spomenieme rómsku stratégiu, správa od pani Lívie Járókovej, ktorá bola tento pondelok prijatá vo Výbore pre občianske slobody, spravodlivosť a vnútorné veci, má reálne predpoklady, že ju zahrnú do návrhu Komisie a potom predložia Rade. Preto by som odporučila tento spôsob a uvítala by som, keby táto úžasná spolupráca mohla pokračovať.
<P>
Na otázky, ktoré sme nestihli zodpovedať, pošleme odpovede písomnou formou.
<SPEAKER ID="611" NAME="Predsedajúci">
To je v poriadku, ale chcem pánu Chountisovi dovoliť doplňujúcu otázku.
<SPEAKER ID="612" NAME="Nikolaos Chountis" AFFILIATION="GUE/NGL">
(EL) Nechcem, aby sa diskutovalo o otázke, ktorú som predložil. Vážim si príležitosť, ktorú mi poskytujete, a nechcem porušiť poriadok.
<P>
Mám len jednu poznámku, ktorá sa netýka ani nezasahuje konkrétne pána predsedajúceho, a budem stručný. Chcem to povedať len preto, lebo máme problém s otázkou parlamentnej kontroly. Ako všetci dobre viete, v pléne sa stali tri prípady, keď sme nemali otázky pre Radu, a postupy v konečnom dôsledku obmedzujú čas, ktorý máme k dispozícii. Prosím vás, mohli by ste preto prerokovať v predsedníctve, ako by sa tento čas dal vyhradiť?
<P>
Veľmi pekne vám ďakujem za príležitosť, ktorú ste mi poskytli. Nechcem prekračovať čas a nechcem ani to, aby sa o mojej otázke diskutovalo. Ďakujem pani ministerke, že bola pripravená a počkala.
<SPEAKER ID="613" NAME="Predsedajúci">
Pán Chountis, som informovaný o vašej sťažnosti, ktorú plne podporujem.
<P>
Nie je to však predsedníctvo, kto rozhoduje o harmonograme rozpráv a ich obsahu, ani o rečníckom čase - paradoxne je to Konferencia predsedov, ktorá sa vždy pokúša do programu vložiť priveľa bodov. S problémami a neporiadkom, ktoré z toho vzniknú, si však musia poradiť členovia predsedníctva vrátane mojej osoby.
<P>
Ospravedlňujem sa všetkým, ktorí neboli vyzvaní. Ako celkom správne tvrdí pani Győriová, všetky otázky, na ktoré dnes večer nemala čas odpovedať - hoci tie, na ktoré odpovedala, boli zodpovedané veľmi fundovane -, budú zodpovedané písomne.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
