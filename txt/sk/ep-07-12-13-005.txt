<CHAPTER ID="005">
Hospodárske a obchodné vzťahy s Kóreou (rozprava)
<SPEAKER ID="038" NAME="Predsedajúci">
Ďalším bodom programu je správa Davida Martina v mene Výboru pre medzinárodný obchod o obchodných a hospodárskych vzťahoch s Kóreou.
<SPEAKER ID="039" NAME="David Martin  " AFFILIATION="PSE">
spravodajca. - Vážený pán predsedajúci, táto správa musela byť pripravená rýchlo, pretože sme očakávali, či dokonca dúfali, že dohoda o voľnom obchode medzi Európskou úniou a Kóreou by mohla byť uzatvorená do konca roka. To sa zjavne nestane, avšak sme veľmi radi, že Parlament sa dnes môže tejto správe venovať, a dúfame, že vďaka tejto správe budeme môcť ovplyvniť názor Komisie.
<P>
Aby sme boli tam, kde sme dnes, museli niektorí moji kolegovia odviesť veľmi náročnú prácu a ja by som týmto rád poďakoval Christopherovi Fordovi z Výboru pre medzinárodný obchod a Emmanuele Le Texierovej zo skupiny PSE, ktorí zo seba vydali všetko, aby bola táto správa pripravená včas. Taktiež by som rád poďakoval pánovi komisárovi Mandelsonovi za jeho služby a za dobrú spoluprácu Komisie pri príprave tejto správy a takisto kórejskému veľvyslancovi, vďaka ktorého podpore som mohol lepšie porozumieť kórejskej pozícii v týchto rokovaniach.
<P>
Z historického hľadiska boli dohody o voľnom obchode medzi Európskou úniou a ázijskými krajinami napriek svojmu názvu pomerne málo obchodné. Domnievam sa, že táto dohoda by mohla byť výnimkou potvrdzujúcou pravidlo. Kórea prejavila ochotu a schopnosť rokovať o rozsiahlej a podrobnej bilaterálnej obchodnej dohode.
<P>
Kórea je významným aktérom v ázijskom regióne. Je to bohatá krajina s 11. najrozvinutejšou ekonomikou na svete. Príjem na osobu je porovnateľný so Španielskom. Ide o hospodárstvo, ktoré sa rýchlo rozvíja, a obchod medzi našimi dvomi regiónmi - Kóreu a Európskou úniou - vlani dosiahol obrat 60 miliárd EUR. Takže ide o obchod, ktorý má cenu, a ak sa nám podarí ho dobre uzatvoriť, som si istý, že na tom zarobia obidve strany. Napríklad kórejský spracovateľský priemysel sa vďaka prístupu k európskym službám bude môcť rozvíjať a byť viac konkurencieschopným. My na druhej strane budeme môcť zaistiť odbyt pre naše kľúčové produkty a služby na kórejskom trhu.
<P>
Časový plán, ako som už spomenul, pôvodne predpokladal uzatvorenie dohody do konca roku. Teraz to realisticky vyzerá, že k uzatvoreniu prvých rokovaní by sme sa mohli dostať najskôr v máji budúceho roku, ale ja som presvedčený, že po piatich kolách rokovania sa rozhovory začínajú zameriavať na podrobnosti a začínajú byť vážne. Samozrejme stále panujú zásadné rozdiely, napr. v stanoviskách Európskej únie k označovaniu krajiny pôvodu, k technickým normám pre automobilový priemysel a colným koncesiám na tovar. Ale kľúčovým faktom zostáva, že rokovania sú teraz vedené vo vážnom duchu a detailne.
<P>
Moje hlavné obavy sa týkajú v prvom rade sociálnych a environmentálnych noriem. I s predpokladaným zdržaním sa dohoda s Kóreou zdá byť prvou dohodou o voľnom obchode novej generácie, ktorú dohadujeme. Ako taká by mohla slúžiť ako šablóna pre ďalšie dohody o voľnom obchode a ja by som v tejto súvislosti uvítal, keby sa naše ambície v oblasti sociálnych a environmentálnych noriem zvýšili. Bol by som rád, keby bolo zaistené, že dohoda bude obsahovať mechanizmus na riešenie sporov. Domnievam sa, že by sme pri uzatváraní dohody nemali požadovať menej než Spojené štáty, a tie vo svojej správe mechanizmus riešenia sporov majú. Verím, že záležitosti, ako je ratifikácia kľúčových dohovorov Medzinárodnej organizácie práce (MOP) a prijatie novej zmluvy o zmene klímy po roku 2012, nemôžu byť vyriešené len džentlmenskými dohodami alebo výzvou ľuďom, aby niečo spravili. Je skutočne nutné mať nejaký mechanizmus na riešenie sporov. Dúfam, že Komisia sa tomuto bodu bude znovu venovať.
<P>
Takisto by som rád upozornil na to, že na priemyselnú zónu Kaesong by sme sa v súvislosti s takouto dohodou mali pozerať so sympatiami. Súhlasím s postojom Komisie, že najprv musíme dohodu o voľnom obchode uzatvoriť, ale ak ju dokážeme uzatvoriť, mali by sme sa pred podpisom zaujímať, ako by sme mohli spoločne s Južnou Kóreou podporiť Severnú Kóreu, aby vstúpila do skutočného sveta. Priemyselná zóna Kaesong, ktorá sa nachádza v Severnej Kórei, ale je riadená juhokórejskými spoločnosťami, predstavuje spôsob, ako zapojiť Severnú Kóreu do diania vo svete, a to je proces, ktorý by sme mali podporovať. Verím, že prostredníctvom našej obchodnej dohody môžeme urobiť veľa, aby sme Južnej Kórei v tomto procese pomohli. Nie je to len v záujme Južnej Kórey, ale predovšetkým v záujme celého sveta. Svet bude bezpečnejším miestom, ak Južná a Severná Kórea budú schopné spolupracovať.
<P>
Domnievam sa, že táto dohoda o voľnom obchode je zásadná. Som si istý, že z nej môže profitovať Európska únia, ako aj Kórea, ak sa správne dohodneme. Podporujeme stanovisko Komisie, že by sa sme sa nemali ponáhľať s jej uzatvorením, pretože uzatvoriť dobrú dohodu neskoro je lepšie než uzatvoriť zlú dohodu skoro. Verím, že nový kórejský prezident, zvolený začiatkom budúceho roku, dá svojej vláde pokyn, aby neúnavne pracovala na tom, že bude dohoda uzatvorená pred letom.
<SPEAKER ID="040" NAME="Peter Mandelson">
člen Komisie. - Vážený pán predsedajúci, veľmi vítam vynikajúcu a rýchlu prácu spravodajcu pána Martina a jeho kolegov. Spoločne zostavili rozsiahlu a objektívnu správu, ktorú veľmi chválim.
<P>
Súhlas Parlamentu s týmto návrhom uznesenia vyšle jasný signál, že Parlament podporuje politiku Komisie pri hľadaní ambicióznej a podrobnej dohody o voľnom obchode s Južnou Kóreou ako súčasti stratégie vytýčenej v oznámení o globálnej Európe z októbra 2006. Fakt, že ako partner pre túto generáciu dohôd o voľnom obchode bola vybraná Južná Kórea, odráža dôležitý obchodný a politický potenciál tejto krajiny, ale takisto potvrdzuje skutočnosť, že existujú a pretrvávajú podstatné bariéry, ktoré bránia pevnejším obchodným a ekonomickým väzbám medzi nami.
<P>
Tento návrh ide presne podľa časového plánu: rokovania o voľnom obchode boli otvorené v máji roku 2007 a dodnes napredovali veľmi rýchlo. Sme pripravení pracovať na skorom uzatvorení dohody, ak jej podstata a kvalita výsledkov bude v poriadku. To pre nás je a zostane rozhodujúcim faktorom.
<P>
Naša dohoda o voľnom obchode s Južnou Kóreou by mala byť plne zlučiteľná so Svetovou obchodnou organizáciou. To je samozrejmé. Ide nám o rozsiahlu liberalizáciu v obchode s tovarom a službami a tiež v investíciách. Venujeme osobitnú pozornosť necolným bariéram a predpisom a právnej úprave kľúčových oblastí, ako sú práva na duševné vlastníctvo, hospodárska súťaž a verejné obstarávanie. Plne súhlasím s významom, ktorú správa prikladá necolným bariéram a účinnému mechanizmu pre riešenie sporov v tejto veci a v ďalších hľadiskách budúcej zmluvy.
<P>
Štúdie ukázali, že v niektorých odvetviach v Kórei sú teraz necolné bariéry dôležitejšie než samotné clá. Podstatné zlepšenie s ohľadom na tieto bariéry za hranicami štátu, ktoré prinesie skutočný prístup na trh pre vývoz EÚ do Južnej Kórey, bude absolútne kľúčové pre uzatvorenie dohody o voľnom obchode.
<P>
Čo sa týka niekoľkých konkrétnych obáv, ktoré tu boli spomenuté, prípad Kaesongu vyvoláva zložité technické a politické otázky. Vítame zmeny, ktoré boli v tomto smere navrhnuté, pretože zdôrazňujú zložitosť otázok, ktoré bude vyžadovať starostlivé uváženie. Rozoznanie a podpora sociálnych a environmentálnych aspektov obchodu - trvalo udržateľný rozvoj - budú nedeliteľnou súčasťou dohody o voľnom obchode s Južnou Kóreou.
<P>
Súhlasím s tým, že účinné presadzovanie noriem je kľúčom k zaisteniu úspešného výsledku v otázke trvalo udržateľného rozvoja v tejto dohode. Avšak spolupráca môže v tejto oblasti dokázať omnoho viac než nátlak. Očakávame, že pokryjeme viac multilaterálnych dohôd týkajúcich sa životného prostredia a že zahrnieme sporné otázky, akými sú dôstojná práca a väčší záväzok voči základným dohovorom MOP, a očakávame, že sa nám podarí presiahnuť rámec ostatných súčasných dohôd, ako napríklad tých pokrytých dohodou o voľnom obchode medzi USA a Kóreou. Budeme sa takisto usilovať o zapojenie sociálnych partnerov a občianskej spoločnosti do tejto spolupráce.
<P>
Bolo spustené hodnotenie vplyvu na trvalo udržateľný rozvoj. Hlavné zistenia z návrhu hodnotiacej správy budú v rôznych fázach prediskutované s občianskou spoločnosťou. Začali sme hodnotenie vplyvu na trvalo udržateľný rozvoj preto, aby sme zaistili priebežnú a rýchlu spätnú väzbu v priebehu rokovaní. Tá je postavená na počiatočných kontaktoch s občianskou spoločnosťou, nadviazaných na začiatku rokovaní.
<P>
Úzko spolupracujeme tiež s Parlamentom. Spolupráca so spravodajcom a s Výborom pre medzinárodný obchod je vynikajúca. Ja osobne ako generálny riaditeľ som výbor pravidelne informoval o nových skutočnostiach. Pokiaľ ide o ratifikačný proces, bude závisieť od obsahu dohody samotnej, ale Komisia súhlasí s účasťou Parlamentu, ako to len bude v rámci Zmluvy možné.
<P>
Nakoniec, možná budúca dohoda o voľnom obchode pokrývajúca bilaterálne obchodné vzťahy s Južnou Kóreou bude súčasťou celkového a súdržného rámca pre vzťahy EÚ s Južnou Kóreou. Jestvujúca bilaterálna rámcová dohoda bude naďalej určovať vzájomnú spoluprácu a politický dialóg.
<P>
Na záber by som rád povedal, že cieľom tejto dohody je doplniť ambiciózny výsledok z Dauhy o hlbšiu bilaterálnu spoluprácu s Južnou Kóreou. Skúsenosti z minulosti ukazujú, že takéto dohody môžu ukotviť skúšobné liberalizačné riešenia a stať sa prostriedkom vedúcim k cieľu, ktorým je budúci rozvoj Svetovej obchodnej organizácie. Ambiciózna a podrobná dohoda o voľnom obchode s Južnou Kóreou nie je len komerčne významná, ale bude taktiež znamenať dôležitý pokrok v bilaterálnom vzťahu EÚ a Kórey. Predstavuje takisto zaangažovanie Európskej únie na Kórejskom poloostrove a v danom regióne. V širšom zmysle je súčasťou nášho obecnejšieho záväzku, že obchodná politika Európskej únie v Ázii udrží krok s dramatickým rozvojom regiónu a bude poskytovať výhody týkajúce sa pracovných miest, rastu a zväčšujúceho sa obchodu obom stranám.
<SPEAKER ID="041" NAME="Werner Langen  " AFFILIATION="PPE-DE">
spravodajca Výboru pre priemysel, výskum a energetiku požiadaného o stanovisko. - (DE) Vážený pán predsedajúci, Výbor pre priemysel, výskum a energetiku ďakuje spravodajcovi za prijatie našich návrhov. Domnievame sa, že dohoda je rozumná, ale napriek tomu by sme chceli zdôrazniť, že v minulosti boli s Kóreou značné odvetvové problémy. Mám tu na mysli diskusiu o dampingových cenách v lodiarskom priemysle v posledných rokoch, v súvislosti s ktorými sme museli napríklad pristúpiť k súdnemu konaniu. Chcem teda zistiť, či sa tieto odvetvové problémy riešia, aby sme mali istotu, že budú profitovať skutočne obidve strany a že Kórea nebude mať jednostranné výhody a bude - či už hovoríme o našom farmaceutickom priemysle, automobilovom priemysle, o mnohých priemyselných odvetviach - zaistená vzájomnosť.
<P>
Jedným z konkrétnych príkladov je Kaesong. Pán komisár sa práve dotkol témy, ako zapojiť tieto severokórejské osobitné zóny. Podľa mojich informácií sa plánuje ďalším osem osobitných zón. Stanoviskom Výboru pre priemysel je, že musia byť dodržané medzinárodné normy. Nemôžeme týmto spôsobom narušiť naše vlastné dohody o voľnom obchode. Preto žiadame, aby sa tomuto bodu venovala osobitná pozornosť. Inak veľmi ďakujeme - aj Komisii - za tieto rokovania!
<SPEAKER ID="042" NAME="Peter Šťastný">
v mene skupiny PPE-DE. - Vážený pán predsedajúci, dovoľte mi najskôr zagratulovať môjmu kolegovi, spravodajcovi pánovi Martinovi, za vysoko kvalitnú a obsažnú správu. Naši vyjednávači by ju mali vziať do úvahy. Takisto by sme sa mali poučiť z nedávno uzavretej dohody o voľnom obchode medzi USA a Kóreou, ktorá ukazuje, že rýchlosť uzatvorenia dohody je dôležitá, ale nemala by byť tou najvyššou prioritou. Hlavným cieľom by samozrejme mala byť vysoká kvalita a rovnaké podmienky v oblasti obchodných tokov. V súčasnej dobe tieto toky stále narážajú na necolné bariéry.
<P>
Kórea nedodržiava medzinárodné normy a požiadavky na označovanie v prípade automobilových a iných dôležitých výrobkov, ako sú liečivá, kozmetické výrobky a elektronika. Takisto treba vyjasniť situáciu v oblasti práv na duševné vlastníctvo a falšovania. Tieto otázky musia byť vyriešené pred podpisom predmetnej dohody, aby bol zaistený voľný a spravodlivý obchod. Kým nebudú všetky tieto záležitosti vyriešené k našej úplnej spokojnosti, odporúčame Komisii túto dohodu nepodpisovať.
<P>
Obdivujem obchodný zázrak Južnej Kórey, ktorého dôkazom je aj to, že Kórea je teraz štvrtým najväčším obchodným partnerom Európskej únie. Nesporne k tomu Kórejcom dopomohla silná demokracia a človek musí v tejto súvislosti pocítiť ľútosť nad ich bratmi a sestrami zo Severnej Kórey.
<P>
Mali by sme byť pripravení podniknúť všetko, čo je v našich silách, aby sme prispeli k ich emocionálnemu znovuzjednoteniu, podobnému tomu, ktoré sme zažili koncom 80. rokov medzi východným a západným Nemeckom. Toto zjednotenie by samozrejme malo byť založené na princípe demokracie, ktorá priniesla taký úspech Južnej Kórei.
<SPEAKER ID="043" NAME="Erika Mann">
v mene skupiny PSE. - (DE) Vážený pán predsedajúci, rada by som hovorila o troch veciach. Zo všetkého najskôr by som v mene svojej skupiny rada poďakovala spravodajcovi pánovi Martinovi. Jeho správa bola napísaná s veľkou dôkladnosťou a dotýka sa všetkých bodov, ktoré sú dôležité a ktoré musia byť prediskutované. Taktiež sa v nej odporúča, aby sme venovali patričnú pozornosť určitým záležitostiam, napríklad v automobilovom priemysle. V tomto smere sa domnievam, že ide o vynikajúcu správu, ktorá predstavuje dobrý východiskový bod a podľa toho by mala byť zohľadnená Komisiu a Radou. Som veľmi potešená, že na ňu pán komisár tak podrobne reagoval.
<P>
Po druhé, rada by som sa spýtala pána komisára, ako budú podľa jeho názoru rokovania s Kóreou pokračovať? Sme samozrejme uprostred rokovania a to je na veľmi náročnom bode. Domnievam sa, že na začiatku vyzerala situácia priaznivejšie, než sme zatiaľ svedkami. Samozrejme, boli otvorené paralelné rokovania so všetkými krajinami ASEAN. Tieto rokovania sú tiež, ako som pochopila zo zápisnice, v náročnom štádiu. Ako pán komisár hodnotí túto situáciu? Aký vplyv budú mať naše prebiehajúce rokovania s krajinami ASEAN na rokovanie s Kóreou?
<P>
Moja posledná otázka na pána komisára sa týka skutočnosti, že predstavitelia štátov alebo vlád sa dnes, 13. decembra, chystajú podpísať reformnú zmluvu. Podľa tejto reformnej zmluvy bude mať Parlament v budúcnosti oveľa väčší vplyv v maloobchodnom sektore, za čo sme tu v Parlamente bojovali veľmi dlho. Veľmi rada by som tu poďakovala Komisii a obzvlášť pánovi komisárovi Mandelsonovi, že túto vec vždy podporovali.
<P>
V každom prípade, moja otázka je nasledovná: viete si predstaviť, že nás Komisia podporí vo chvíli, keď požiadame Radu o právo, ktoré už bolo predložené v rámci nadchádzajúcej dohody o voľnom obchode a že Parlamentu teda zostane príslušný záväzok schválenia? Môžeme predpokladať, že ste v tejto situácii na našej strane, pán komisár?
<SPEAKER ID="044" NAME="Ignasi Guardans Cambó">
v mene skupiny ALDE . - (ES) Vážený pán predsedajúci, takisto by som rád v mene svojej skupiny veľmi zdvorilo pogratuloval pánovi spravodajcovi Martinovi k vynikajúcej kvalite správy, ktorú predstavil Parlamentu. V skutočnosti nie sú všetky správy rovnocenné. Je dôležité, že hoci tu hlasujeme o najrôznejších dokumentoch, zdôrazňujeme tie, ktorých obsah a platnosť nám umožňuje ich preskúmanie do detailu a ktoré pokrývajú všetky predmety diskusie. Preto veľmi ďakujem pánovi spravodajcovi a tímu, ktorý mu pomáhal, že nám toto umožnili.
<P>
Je pravda, že tu o Kórei príliš často nehovoríme. Nehovoríme o nej dostatočne, hoci je to bezpochyby jeden z našich hlavných obchodných spojencov a samozrejme štvrtý najväčší mimo Európu, ako sa uvádza v správe. Európska únia je v Kórei, ktorá nepochybne patrí k najsilnejším demokraciám v danom regióne, hlavným investorom.
<P>
Ak uvážime na jednej strane, čo som práve povedal, a na druhej strane ťažkosti v multilaterálnom kontexte a skutočnosť, že prístupu výrobkov a služieb z EÚ na kórejský trh bránia prekážky necolnej povahy, potom nám musí byť jasné, že Kórea je jasným kandidátom bilaterálnej dohody, ktorá má plnú podporu Parlamentu. Táto dohoda však musí byť riadne pripravená, dobre dohodnutá a ambiciózna.
<P>
V určitých oblastiach panujú ťažkosti. Zdôraznil by som otázku služieb, ktorá už bola spomenutá, a otázku pirátstva v oblasti duševného vlastníctva v krajine, kde je internet najrozšírenejší na svete a kde preto dochádza k špecifickým problémom, ktoré spôsobuje fakt, že autorské právo a práva v audiovizuálnej oblasti sa neberú dosť vážne.
<P>
Na záver k otázke Kaesongu: moja skupina bude podporovať text v znení, ktoré je uvedené v správe. Inými slovami, pripúšťame a uvedomujeme si politický obsah v tejto oblasti medzi Južnou a Severnou Kóreou, ale súdime tiež, že keby bol voľný obchod s Európskou úniou v tomto kontexte jednoducho zavedený, mohlo by to spôsobiť vážne problémy, a preto nebudeme podporovať prosté zahrnutie zóny Kaesong do možnej dohody s Európskou úniou.
<SPEAKER ID="045" NAME="Zbigniew Krzysztof Kuźmiuk" LANGUAGE="PL">
Vážený pán predsedajúci, v mene skupiny UEN v tejto rozprave o hospodárskych a obchodných vzťahoch medzi Európskou úniou a Kórea by som rád upozornil na nasledujúce záležitosti. V situácii, keď Kórea podpísala dohodu o voľnom obchode s ESVO a ASEAN a takisto so Spojenými štátmi, ale nepodpíše takúto dohodu s Európskou úniou, sa zníži konkurencieschopnosť európskych spoločností, ktoré ťažia z bezcolného prístupu na kórejský trh. To bude mať negatívny dosah na úroveň hospodárskeho rastu a mieru zamestnanosti v krajinách EÚ.
<P>
Po druhé, podľa analýz vykonaných nezávislými výskumnými centrami pripadnú následkom uzatvorenia dohody o voľnom obchode dve tretiny výhod plynúcich z takejto dohody Kórei a len jedna tretina Európskej únii. Je preto nevyhnutné, aby Kórea popri tejto dohode prijala záväzok voči Európskej únii, že bude zachovávať európske sociálne normy, osobitne potom základné prvky spojené s dôstojnou prácou a normy týkajúce sa životného prostredia a ochrany spotrebiteľa.
<P>
Po tretie, tento prístup nám dáva možnosť zaviesť poctivú súťaž medzi Kóreou a európskymi krajinami. To nastane vtedy, keď kórejské spoločnosti zahrnú do svojich výrobných nákladov celkové náklady na prácu, ochranu životného prostredia a ochranu spotrebiteľa, a tak bude cena ich výrobkov odrážať úplné výrobné náklady.
<SPEAKER ID="046" NAME="Caroline Lucas">
v mene skupiny Verts/ALE. - Vážený pán predsedajúci, dovoľte mi najprv poďakovať pánovi Davidovi Martinovi za jeho správu a za zdôraznenie rozhodujúceho významu tejto zbierky dokumentov. Zmluva medzi EÚ a Kóreou bude prvým použitím novej obchodnej doktríny EÚ nazvanej Globálna Európa - doktríny, ktorá je veľmi kontroverzná, v neposlednom rade kvôli tomu, že hľadá cesty k prístupu na trh prostredníctvom odstránenia všetkých druhov bariér až po úplnú dovoznú otvorenosť, a to práve v čase, kedy si čoraz viac ľudí uvedomuje, že v úplne liberalizovanej globálnej ekonomike sú okrem víťazov aj porazení.
<P>
Ak to vezmeme z tej lepšej stránky, v správe sa stanovujú niektoré veľmi dobré normy pre obchod, sociálnu oblasť a oblasť životného prostredia, čo Zelení úplne podporujú, a s ohľadom na to sa domnievam, že správa predstavuje veľmi dôležitý precedens pre budúce parlamentné odpovede na ďalšie dohody o voľnom obchode, napríklad s Indiou a krajinami ASEAN. Takže veľmi vítame stanovisko tejto správy, že nesmú byť povolené žiadne výnimky z pravidla, podľa ktorého je prístup na európsky trh podmienený súladom s normami na ochranu životného prostredia.
<P>
Takisto sme uvítali v správe uvedenú požiadavku, aby obchodná dohoda s Kóreou obsahovala záväzné sociálne a environmentálne klauzuly, a táto skutočnosť sama osebe podľa nášho názoru komplikuje zahrnutie severokórejskej obchodnej zóny Kaesong do dohody o voľnom obchode. A čo je najdôležitejšie, správa zamýšľa dať týmto záväzným klauzulám formu tým, že budú podliehať štandardnému mechanizmu na riešenie sporov.
<P>
Avšak máme o tejto správe aj určité pochybnosti. V prvom rade je tu požiadavka na odstránenie všetkých necolných bariér bez toho, že by bolo akýmkoľvek spôsobom rozlíšené, čo presne tvorí necolné bariéry a čo nie. Nemali by sme predpokladať, že všetko, čo bráni neobmedzenému voľnému obchodu, je protizákonná prekážka. Existujú niektoré veľmi dobré dôvody, aby bol obchod bližšie definovaný, najmä ak chce verejná politika zaviesť kontroly zo sociálnych, zdravotných alebo environmentálnych dôvodov.
<P>
Sme takisto proti úplnému začleneniu takzvaných "singapurských tém" do dohody o voľnom obchode. Opäť existujú dobré dôvody, prečo by absolútna sloboda investícií alebo verejné obstarávanie mali zostať mimo rámca obchodnej dohody. Kórea má ničivú skúsenosť s voľným tokom kapitálu z konca 90. rokov a od tej doby používa politiku chráneného verejného obstarávania, aby sa znovu postavila na nohy. V súčasnej dobe nie je na nás, aby sme posudzovali, či by ich strana mala ponúkať tieto položky, ale smieme posudzovať našu situáciu a moja skupina nepodporuje poskytnutie absolútnej slobody cudzím investorom v Európe alebo zrušenie možnosti využívať osobitnú domácu politiku v oblasti verejného obstarávania v prípade sociálnych potrieb.
<SPEAKER ID="047" NAME="Philip Claeys" AFFILIATION="NI">
(NL) Vážený pán predsedajúci, Južná Kórea je jedným z hlavných obchodných partnerov EÚ mimo Európu, čo je v tejto objektívnej správe jasne zdôraznené. Je to krajina, ktorá vyvoláva sympatie vďaka svojmu kontaktu s najtvrdším totalitným komunistickým režimom na svete.
<P>
V posledných rokoch sa naše obchodné vzťahy značne zintenzívnili, čo je samo osebe veľmi dobré, ale neznamená to, že tu nie sú žiadne problémy. Ak s Južnou Kóreou uzavrieme dohodu o voľnom obchode, musí byť založená na absolútnej reciprocite. Južná Kórea má stále príliš mnoho colných a necolných bariér na to, aby sme mohli hovoriť o vzájomnosti.
<P>
Európa musí trvať na odstránení všetkých týchto bariér a musí byť schopná prerokovať dohodu o voľnom obchode, ktorá bude prinajmenšom taká výhodná, ako je tá medzi Kóreou a Spojenými štátmi.
<SPEAKER ID="048" NAME="Hubert Pirker" AFFILIATION="PPE-DE">
(DE) Vážený pán predsedajúci, ako predseda delegácie Európskeho parlamentu pre vzťahy s Kórejským poloostrovom by som veľmi rád výslovne zablahoželal pánovi spravodajcovi a konštatoval, že som veľmi rád, že môžem túto správu podporiť.
<P>
Taktiež by som rád zdôraznil niečo, čo si mnohí ešte stále neuvedomujú: a to, že Kórejská republika je významným obchodným partnerom. Presne je z tohto dôvodu veľmi dôležité, aby sme dohodu o voľnom obchode uzatvorili. Cieľom tejto dohody musia byť čestné a spravodlivé obchodné podmienky, ktoré povedú k výhodám a prospechu pre obe strany.
<P>
Môžem tiež povedať, že som veľmi potešený, že piate kolo rokovaní prebieha lepšie než to štvrté. Rád by som vyzval Kóreu, aby podporila návrhy EÚ na rýchlejšie a recipročné zrušenie dovozných poplatkov. Časovým horizontom Európskej únie pre toto zrušenie je rok 2015.
<P>
Ako všetci dobre vieme, odvetvie motorových vozidiel bolo a stále je zložitým bodom rokovania. My ako Európska únia očakávame, že Kórea prijme naše bezpečnostné normy rovnako, ako my v tomto priemysle prijmeme normy kórejské.
<P>
Optimisticky sa domnievam, že bariéry vo farmaceutickom odvetví a sektore služieb, osobitne potom v oblasti bankovníctva a právneho poradenstva, môžu byť odstránené. Pokiaľ ide o Kaesong, chcel by som povedať, že pre našich partnerov pri rokovaní by bolo zásadné, keby sme našli spôsob, ako podporiť projekt Kaesong a ďalšie projekty v hospodárskej a politickej oblasti predovšetkým na zapojenie Severnej Kórey do medzinárodného spoločenstva štátov.
<P>
Sme na správnej ceste a ja dúfam, že uzatvorenie dohody prebehne začiatkom alebo v prvej polovici budúceho roku.
<SPEAKER ID="049" NAME="Kader Arif" AFFILIATION="PSE">
(FR) Vážený pán predsedajúci, zo všetkého najskôr by som rád ocenil kvalitu správy pána Martina. V procese rokovania o tejto budúcej dohode o voľnom obchode by sme si mali byť dobre vedomí toho, že našou prioritou by mal zostať multilateralizmus, pretože vieme, že výrazný nárast bilaterálnych dohôd narúša regulovanú multilaterálnu štruktúru, do ktorej patríme. Preto by sme mali, keď vstupujeme do novej éry bilaterálnych obchodných dohôd, do týchto dohôd zahrnúť aj záruky a princípy, z ktorých niektoré sú spomenuté v správe pána Martina.
<P>
Budúca dohoda o voľnom obchode s Kóreou by mala byť aktuálna a mala by obsahovať reštriktívne environmentálne a sociálne požiadavky, ako sú tie zo základných dohovorov MOP, ktorých cieľom je zaistiť riadne pracovné podmienky.
<P>
Navyše, som veľmi potešený, že v duchu záväzku Parlamentu umožniť lepší prístup ku generikám boli do dohody zahrnuté opatrenia týkajúce sa verejného zdravia a naopak, že bolo rešpektované naše prianie, aby akékoľvek požiadavky, ktoré by obmedzovali schopnosť našich partnerov využiť flexibilné opatrenia poskytnuté atypickou dohodou z Dauhy, do dohody zahrnuté neboli.
<P>
Na druhej strane, navzdory všetkým pozitívnym stránkam je neprijateľné, že sa v tomto texte ani slovom nespomína osud robotníkov vo voľnej obchodnej zóne Kaesong, ako požadoval náš spravodajca, a toto hlboko ľutujem.
<SPEAKER ID="050" NAME="Bogusław Rogalski" AFFILIATION="UEN">
(PL) Vážený pán predsedajúci, Kórea predstavuje jednu z popredných svetových ekonomík, ale súčasne má najväčšiu rozdielnosť v príjmoch zo štátov OECD. Kórea je štvrtým najväčším mimoeurópskym obchodným partnerom EÚ, zatiaľ čo v roku 2006 bola Európska únia v Kórei najväčším zahraničným investorom.
<P>
Hlavným problémom našich bilaterálnych obchodných vzťahov je ťažký prístup na trh cez necolné bariéry vrátane nedostatku prijatých medzinárodných noriem. Dohoda o voľnom obchode s Kóreou by mala zahŕňať ochranu pre zahraničné investície, politiku hospodárskej súťaže, priehľadnosť verejných objednávok a napomáhanie obchodu.
<P>
Takisto musíme mať na pamäti, že táto dohoda by mohla mať negatívny vplyv na európsky automobilový priemysel, takže Komisia musí dôkladne zvážiť stratégiu postupného odstránenia dovozných ciel EÚ. Najskôr však musia byť odstránené necolné bariéry na strane Kórey, aby sa nestalo to, že z dohody bude profitovať jedine Kórea.
<SPEAKER ID="051" NAME="Glyn Ford" AFFILIATION="PSE">
Vážený pán predsedajúci, rád by som sa pripojil k ostatným rečníkom a zablahoželal pánovi Martinovi k jeho správe o dohode s Južnou Kóreou, ktorá je štvrtým najväčším obchodným partnerom EÚ mimo Európu a tiež jedenástou najrozvinutejšou ekonomikou na svete.
<P>
Rád by som sa krátko venoval dvom otázkam. Po prvé, nesúhlasu odborárskych a poľnohospodárskych skupín s dohodou o voľnom obchode s Kóreou a po druhé, otázke obchodnej zóny. V prvom prípade musíme nesúhlas zasadiť do kontextu. Proti dohode o voľnom obchode s USA demonštrovali tisíce ľudí a niekoľko ľudí sa na protest dokonca upálilo. V našom prípade neprotestujú tisíce, ale skôr desiatky, a to pravdepodobne preto, že sa do našej dohody o voľnom obchode pokúšame zahrnúť pridruženú dohodu o politickej spolupráci - klauzuly týkajúce sa sociálnej, politickej a pracovnej sféry, ktoré pomôžu chrániť pracovné normy na juhu a hádam ich ešte zvýšia. Súčasne s tým nepovedieme s Kóreou debatu o ryži, ktorú Kórea viedla so Spojenými štátmi.
<P>
Pokiaľ ide o Kaesong, my nediskutujeme o tom, že by táto zóna mala byť v dohode obsiahnutá. Diskutujeme o tom, že by sme ju nemali automaticky vylúčiť. To je dosť odlišný postoj a ja dúfam, že na jeho základe budú liberáli ochotní zmeniť svoje hlasovanie. Ako kedysi povedal bývalý predseda vlády Jamajky, jediné, čo je horšie, než byť vykorisťovaný, je nebyť vykorisťovaný. Niektorí z nás mali minulý mesiac tú možnosť Kaesong navštíviť ako súčasť sympózia o ekonomickej reforme v Severnej Kórei. Videl som tisíce šťastných Severokórejčanov valiacich sa zo zóny v elegantných šatách, pretože ich životná úroveň je šesťkrát vyššia než na severe. Toto je politická i hospodárska príležitosť, ako skutočne zmeniť režim a pohnúť veci správnym smerom. Kaesong môže zmeniť sever a preto, aj keď vezmeme do úvahy ťažkosti, by mal byť podporovaný a nie zatracovaný.
<SPEAKER ID="052" NAME="Peter Mandelson">
člen Komisie. - Vážený pán predsedajúci, dovoľte mi krátko reagovať na tri veci. Najskôr k otázke Kaesongu - domnievam sa, že formulácia pána Forda, že by sme nemali Kaesong automaticky vylučovať, je tým správnym prístupom k veci. V Komisii budeme v tejto veci postupovať veľmi opatrne, ale myslím si, že z hľadiska tohto postoja stojí za to rokovať o zmene dohody.
<P>
Po druhé, požiadali ste ma o posúdenie celkových vyhliadok rokovaní. Viete, vo svojej práci som ešte nenarazil na obchodné rokovanie, ktoré by so sebou neprinieslo nejaké ťažkosti. Povedal by som však, že tieto rokovania sú na tom lepšie než niektoré iné, ktoré môžem posudzovať.
<P>
Nakoniec, pani Mannová sa pýta, či môže Európsky parlament získať práva týkajúce sa tejto dohody skôr, než prebehne ratifikácia reformnej zmluvy. Keď som bol požiadaný o odpoveď na túto otázku v inom kontexte, prekročil som v mojom nadšení svoje právomoci vyplývajúce z kolektívnej zodpovednosti Komisie, takže dnes budem o niečo opatrnejší a len zdôrazním, že sa budeme snažiť, aby sme zapojili Parlament tak veľmi, ako to len bude možné.
<P>
(potlesk)
<SPEAKER ID="053" NAME="Predsedajúci">
Rozprava sa skončila.
<P>
Hlasovanie prebehne dnes o 11.30 hod.
