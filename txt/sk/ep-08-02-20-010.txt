<CHAPTER ID="010">
Siedme zasadnutie Rady OSN pre ľudské práva (rozprava)
<SPEAKER ID="327" NAME="Predsedajúci">
Ďalším bodom rokovania je vyhlásenie Rady a Komisie ku siedmemu zasadnutiu Rady OSN pre ľudské práva.
<SPEAKER ID="328" NAME="Janez Lenarčič">
úradujúci predseda Rady. - Som veľmi rád, že som dostal príležitosť prehovoriť k vám o Rade pre ľudské práva.
<P>
Tým, že Európsky parlament zaradil tento bod do programu plenárnej schôdze, potvrdil význam, aký Európa ako celok pripisuje Rade pre ľudské práva. Je to ústredný a globálny orgán na ochranu ľudských práv. Európska únia je pevným zástancom účinnej Rady pre ľudské práva. Pracovali sme veľmi ťažko, aby sme zabezpečili, že jej konečná podoba bude poskytovať pevné základy pre rýchle a účinné reakcie na najzávažnejšie prípady porušovania ľudských práv.
<P>
Určite viete, že v decembri minulého roka bol prijatý konečný inštitucionálny balík pre Radu pre ľudské práva a teraz je čas na to, aby sa táto Rada stala plne funkčnou. Šieste zasadnutie Rady pre ľudské práva, ktoré sa konalo v septembri a decembri minulého roka, vyprodukovalo množstvo dôležitých výsledkov, ktoré tu teraz nebudem uvádzať. Našim cieľom je pokračovať v tejto práci aj na siedmom a ôsmom pracovnom zasadnutí.
<P>
Siedme zasadnutie sa uskutoční na budúci mesiac a bude skutočne veľmi rušné. Spoločne s ôsmym zasadnutím, ktoré sa má konať počas prvých dvoch júnových týždňov, sa na ňom má diskutovať o obnovení 25 mandátov pre osobitných spravodajcov, pravidelných správach od osobitných spravodajcov a o niekoľkých znepokojujúcich situáciách v oblasti ľudských práv v niektorých krajinách so zreteľom na určité témy.
<P>
Z pohľadu Európskej únie je pre siedme zasadnutie Rady pre ľudské práva nesmierne dôležité obnovenie mandátov pre osobitných spravodajcov pre Barmu a Mjanmarsko, Konžskú demokratickú republiku, Kórejskú ľudovodemokratickú republiku a Somálsko.
<P>
Okrem toho využije Európska únia každú príležitosť, ktorú jej Rada pre ľudské práva ponúkne, aby upozornila na znepokojujúci stav v oblasti dodržiavania ľudských práv v iných miestach na celom svete. Pre tento účel sa bude angažovať v interaktívnom dialógu s jednotlivými osobitnými spravodajcami a s vysokým komisárom pre ľudské práva.
<P>
Interaktívne dialógy predstavujú významný nový nástroj Rady a Európska únia k nemu bude aj naďalej pristupovať ako k jednému z kľúčových prostriedkov, ktoré umožňujú adresovať jednotlivé problémy na pravidelných zasadnutiach Rady.
<P>
Dámy a páni, ako viete, Slovinsko si pre obdobie svojho predsedníctva v Rade Európskej únie stanovilo medzikultúrny dialóg za jednu z priorít na svojom zozname. Sme preto veľmi potešení, že sa tejto otázke bude venovať náležitá pozornosť aj na siedmom zasadnutí Rady pre ľudské práva.
<P>
Pozvanie na účasť na tomto zasadnutí, ktoré bolo zaslané vysokému predstaviteľovi pre Alianciu civilizácií, pánovi Sampaiovi, signalizuje zvýšené vedomie, že činnosti, ktoré vykonáva Aliancia civilizácií, prispievajú k posilneniu náboženskej tolerancie, ktorá je tiež jednou z priorít Európskej únie v oblasti ľudských práv.
<P>
Dovoľte mi poukázať na ďalší veľmi dôležitý vývoj v rámci Rady pre ľudské práva, konkrétne, na zavedenie univerzálnej pravidelnej revízie, ktorej Európska únia pripisuje veľký význam. Tento nástroj by mal umožniť vytvorenie objektívneho prehľadu o situácii v oblasti ľudských práv vo všetkých členských štátoch pri uplatňovaní rovnakých podmienok. Členské štáty Európskej únie, v ktorých tento mechanizmus začne fungovať už na jar (apríl a máj), v súčasnosti uskutočňujú dôkladné prípravy na túto revíziu. V tomto procese sa budeme usilovať o maximálnu transparentnosť a účinnosť. Metóda, ktorá sa bude používať na vytvorenie tejto pravidelnej revízie, bude mať veľmi významný vplyv na dôveryhodnosť Rady pre ľudské práva ako celku.
<SPEAKER ID="329" NAME="Benita Ferrero-Waldner">
členka Komisie. - Vážený pán predsedajúci, ďakujem vám za túto príležitosť prehovoriť v Parlamente o téme siedmeho zasadnutia Rady pre ľudské práva. Dovoľte mi začať tým, že Radu pre ľudské práva zasadím do správneho kontextu.
<P>
Povedala som to už predtým, je však dôležité na to neustále pamätať: Rada je prebiehajúci proces, na ktorom sa neustále pracuje. Stane sa to očividné, keď sa pozrieme sa minulý rok a na polovicu jej aktivít. Napriek tŕnistým začiatkom, s hlbokým rozdelením v otázke krízy v Libanone, a rokovacej atmosfére, ktorá je pre Európsku úniu aj naďalej zložitá, sa podarilo dosiahnuť dôležité výsledky. Teraz mám predovšetkým na mysli inováciu v podobe predvolebných sľubov na dodržiavanie ľudských práv zo strany volebných kandidátov, schopnosť usporiadať osobitné zasadnutia v prípade naliehavých situácií v oblasti ľudských práv, vytvorenie takzvaného interaktívneho dialógu v rámci osobitných postupov OSN, ktorý je vysoko verejným prostriedkom, ktorým sa zameriava pozornosť na porušovanie ľudských práv, a, nakoniec, prijatie nesmierne dôležitého balíka pre budovanie inštitúcií na základe konsenzu.
<P>
Predseda Rady, veľvyslanec Costea, bol minulý týždeň v Bruseli, aby informoval Parlament a Radu o prípravách na siedme zasadnutie. Radu pre ľudské práva opísal ako "lepšiu než očakával" a "horšiu než dúfal". Možno to znie cynicky, vzhľadom na každodennú prácu OSN, domnievam sa však, že je to veľmi presný popis. V Rade pre ľudské práva existuje veľa dobrých aj zlých prvkov, dosahujú sa v nej však pokroky a preto môžeme povedať, že sa uberá správnym smerom.
<P>
Prioritami pre siedme zasadnutie sú: účinne reagovať na naliehavé situácie v oblasti ľudských práv - schopnosť, ktorá sa čoraz viac stáva štandardom pre hodnotenie činnosti Rady - a pokračovať vo vykonávaní reforiem budovania inštitúcií. V otázke ľudských práv sú prvoradé účinné následné opatrenia po osobitnom zasadaní o Barme a Mjanmarsku. Medzi ďalšie priority patrí aj porušovanie ľudských práv na Srí Lanke a v Keni, ktoré by tiež mali byť predmetom tohto zasadnutia. Vykonávanie inštitucionálnych reforiem je pravdepodobne rovnako dôležité, vzhľadom na ich vplyv na budúci úspech Rady pre ľudské práva. V tejto oblasti sú kľúčovými bodmi siedmeho zasadnutia dosiahnutie dohody na kritériách pre voľbu členov poradného výboru a transparentné vymenovanie kandidátov s príslušnou kvalifikáciou na mandáty na osobitné postupy, ktoré majú byť obnovené.
<P>
Nakoniec by som chcela uviesť niekoľko poznámok k univerzálnej pravidelnej revízii, ktorá je známa pod skratkou UPR. Predseda tento týždeň oznámil, že štáty, ktoré majú byť monitorované na aprílovom a májovom zasadnutí, berú svoje zodpovednosti veľmi vážne. Dúfam, že je to naozaj tak. Počiatočné zasadnutia UPR pravdepodobne udajú tón ďalších zasadnutí. Preto je nesmierne dôležité, aby členské štáty Európskej únie, ktoré budú monitorované, ukázali vhodný príklad svojou úprimnou kritikou svojich záznamov o situácii v oblasti ľudských práv. Toto by nemala byť žiadna súťaž krásy.
<P>
Okrem toho vidím dôležitú úlohu Európskej únie v takzvaných "výsledných zasadnutiach" UPR. Cieľom UPR je predovšetkým spolupráca medzinárodného spoločenstva s monitorovanými štátmi, vďaka ktorej by sa, po úprimnej sebaanalýze nedostatkov a potrieb, dosiahli konkrétne zlepšenia v oblasti ľudských práv. Európska komisia a členské štáty by nemali otáľať pri poskytovaní technickej pomoci všade tam, kde to budú odporúčania týchto výsledných zasadnutí navrhovať. Tieto opatrenia z našej strany by dokázali náš skutočný záväzok podporovať dodržiavanie ľudských práv na veľmi dôležitej verejnej scéne.
<SPEAKER ID="330" NAME="Laima Liucija Andrikienë" AFFILIATION="PPE-DE">
Vážený pán predsedajúci, Európsky parlament vysiela na siedme zasadnutie Rady OSN pre ľudské práva svoju delegáciu. Delegácia bude mať mandát vyjadriť svoje obavy v súvislosti s prácou Rady pre ľudské práva a počas svoje návštevy podá správu Podvýboru pre ľudské práva.
<P>
Siedme zasadnutie Rady pre ľudské práva vnímame ako kľúčové, pretože to bude prvé zasadnutie, na ktorom sa bude skúmať široká škála dôležitých otázok v rámci nových pracovných metód, ktoré sa vytvorili vďaka balíku reforiem budovania inštitúcií, ktorý bol prijatý v rokoch 2006 a 2007.
<P>
Dôveryhodnosť Rady pre ľudské práva závisí od vykonávania týchto reforiem a mechanizmov, pričom našim cieľom je posilniť schopnosť rady pre ľudské práva reagovať na porušenia ľudských práv, predovšetkým na najviac naliehavé prípady.
<P>
Oceňujeme pozitívne výsledky Rady pre ľudské práva, predovšetkým vývoj v oblasti vykonávania univerzálnej pravidelnej revízie a revíziu osobitných postupov, ako aj pozitívne výsledky predsedníctva Rady pre ľudské práva.
<P>
Vítame účasť občianskej spoločnosti a obhajcov ľudských práv, ako aj osobitné postupy, ktoré sú jadrom mechanizmu OSN pre oblasť ľudských práv, a zohrávajú kľúčovú úlohu, obzvlášť v Rade pre ľudské práva.
<P>
Zároveň však odsudzujeme určité rozhodnutia Rady pre ľudské práva, napríklad rozhodnutie neobnoviť mandát osobitných spravodajcov pre Bielorusko a Kubu.
<P>
Vzhľadom na skúsenosti z minulosti zdôrazňujeme význam toho, aby prebehli vo všetkých regiónoch pluralistické voľby s cieľom čo najlepšie vybrať spomedzi členských štátov OSN. Dôvodom tohto odporúčania je skutočnosť, že, k našej ľútosti, už boli zvolené niektoré krajiny, ktoré majú problémy s dodržiavaním ľudských práv.
<P>
Ešte raz vyzývam Radu, Komisiu a členské štáty, aby ďalej naliehali na stanovenie kritérií na členstvo týkajúce sa volieb do Rady OSN pre ľudské práva, vrátane vydania trvalých výziev na účasť na osobitných postupoch.
<P>
Keďže je reč o angažovanosti Európskej únie, oceňujeme aktívnu účasť EÚ a jej členských štátov na činnosti Rady pre ľudské práva počas prvého roka jej existencie. Pre EÚ je nevyhnutné, aby pri riešení otázky ľudských práv hovorila jedným hlasom, a vyzývame Komisiu a Radu, aby prijali spoločné stanovisko, ktorým by zabezpečili, že členské štáty EÚ automaticky podpíšu a ratifikujú všetky medzinárodného nástroje v oblasti ľudských práv.
<P>
V neposlednom rade by Európska únia mala účinnejšie využívať pomoc a politickú podporu pre dotyčné krajiny, aby im poskytla podnet na spoluprácu s Radou pre ľudské práva.
<SPEAKER ID="331" NAME="Józef Pinior">
v mene skupiny PSE. - Vážený pán predsedajúci, Rada OSN pre ľudské práva je pre Európsky parlament jednou z najdôležitejších oblastí na poli ľudských práv. Pozorne monitorujeme aktivity Rady pre ľudské práva a dvakrát ročne vysielame misie Európskeho parlamentu do Ženevy.
<P>
Rád by som sa uviedol tri poznámky. Po prvé, chcel by som oceniť pozitívne výsledky predsedníctva Rady pre ľudské práva a zároveň by som chcel zdôrazniť význam podpory zo strany Európskej únie, ako aj význam toho, aby rovnocenným spôsobom podporovala kandidátov s vysokou mierou bezúhonnosti počas volieb nového predsedu Rady pre ľudské práva, ktoré sa uskutočnia dňa 23. júna 2008.
<P>
Po druhé, chcel by som zdôrazniť, že osobitné postupy sú ústredným prvkom mechanizmov OSN v oblasti ľudských práv, pričom zohrávajú rozhodujúcu úlohu najmä v Rade pre ľudské práva, občianskej spoločnosti a demokratických štátoch. Obzvlášť členské štáty EÚ potrebujú monitorovať a vytvárať tlak na členov Rady pre ľudské práva, aby si plnili svoje zodpovednosti v oblasti podpory ľudských práv.
<P>
Európsky parlament odsudzuje rozhodnutie Rady pre ľudské práva neobnoviť mandát osobitných spravodajcov pre Bielorusko a Kubu. Vítame obnovenie mandátov krajín osobitného spravodajcu pre Sudán a nezávislého experta pre Libériu, Haiti a Burundi.
<P>
Po tretie, veľké množstvo oprávnenej kritiky činnosti Rady pre ľudské práva sa zameriavalo na jej zlyhania pri riešení mnohých konkrétnych situácií v oblasti ľudských práv vo svete. Predovšetkým v súvislosti s jej jednostrannou medzinárodnou sympatiou v palestínskej otázke a zúfalými snahami islamských štátov, na čele ktorých stála Rada, vyriešiť konflikt na Strednom východe. Tu sa však opakovaná kritika vzťahovala len na jeden štát, Izrael, ignorujúc porušenia zo strany Hizballáhu a niektorých palestínskych frakcií. Našou výzvou je vytvoriť u členov Rady politickú vôľu, aby na podobné situácie reagovali účinne a spravodlivo.
<SPEAKER ID="332" NAME="Hélčne Flautre">
, v mene skupiny Verts/ALE. - (FR) Vážený pán predsedajúci, v predvečer siedmeho zasadnutia Rady OSN pre ľudské práva by chcel Parlament vyslať odkaz podpory, bdelosti a mobilizácie.
<P>
Rada pre ľudské práva je jediným medzinárodným orgánom, ktorý skutočne bojuje proti porušovaniu ľudských práv, a ktorý predovšetkým reaguje na naliehavé prípady a krízy v oblasti ľudských práv. Je to však aj orgán, ktorý tiež dlhodobo spolupracuje s osobitnými spravodajcami a v interaktívnom dialógu aj so sektorom mimovládnych organizácií. Rada pre ľudské práva je jedinečná a momentálne sa nachádza na zložitej križovatke vo svojej histórii. Jeden rok nie je dostatočne dlhá doba na to, aby sa zabezpečila jej účinnosť. Na druhej strane to však môže byť dostatočne dlhá doba na to, aby sa mohla diskreditovať, pričom, ako všetci vieme, existovalo množstvo pokusov na jej oslabenie a odklonenie.
<P>
Chcela by som najprv spomenúť situáciu týkajúcu sa pani Sigmy Huda, osobitnej spravodajkyne pre obchodovanie s ľuďmi. V súčasnosti sa nachádza v hrozných podmienkach vo väzení v Bangladéši. Ďalej, v súvislosti s tými istými osobitnými spravodajcami, predseda konečne prijme rozhodnutie o návrhoch poradenského výboru, ktoré je posledným východiskom. To by vám malo naznačiť, aká nesmierne dôležitá je jeho úloha, pričom by som chcela vzdať hold vynikajúcej práci vykonanej pánom predsedom Costeom a zároveň upriamiť vašu pozornosť na fakt, že v júni bude vo svojej funkcii nahradený.
<P>
To je tiež dôvod, prečo musí Európska únia byť aj naďalej pozorná a aktívna. Jej kroky sú rozhodujúce. Mohli sme sa o tom presvedčiť v prípade Gazy. Zdržanlivosť zo strany Európskej únie vo veľkej miere oslabuje vysielaný odkaz ako aj samotnú Radu pre ľudské práva.
<P>
Keď však Európska únia prevezme iniciatívu osobitného zasadania a oprie sa doň celou svojou váhou, potom rastie aj sila Rady a dosahujú sa výsledky. K tomu, aby sme to dosiahli, potrebujú naše členské štáty posilňovať svoje spojenectvá medzi jednotlivými regiónmi, aby mohli presvedčiť iných a zabránili akejkoľvek blokujúcej reakcii, ktorá by poslala Radu späť do útrap nepredvídaných politických situácií.
<P>
Z toho dôvodu vyzývame naše vlády, aby zvýšili svoje úsilie a išli v tejto veci príkladom. Tento príklad môžu ukázať tým, že počas svojej účasti na hodnotení inej vlády, ako súčasti UPR, vymenujú nezávislého experta a sami budú otvorení voči kritike a sebakritike a pôjdu príkladom pre voľbu nových členov. Stále pozvanie na osobitné postupy by malo byť pre členské štáty kritériom najvyššej dôležitosti.
<SPEAKER ID="333" NAME="Richard Howitt" AFFILIATION="PSE">
Vážený pán predsedajúci, odporúčam toto uznesenie do Vašej pozornosti. Schvaľujem tiež prácu delegácie Európskeho parlamentu do Ženevy, kde, okrem toho, že činíme našich zástupcov spomedzi krajín EÚ zodpovednými, spoločne s nimi pracujeme na angažovaní sa v dialógu s krajinami z iných svetových regiónov a preukazujeme európsku silu a solidaritu pri dodržiavaní ľudských práv a medzinárodného humanitárneho práva.
<P>
Som vďačný, že boli do textu zaradené moje pozmeňujúce a doplňujúce návrhy, ktoré podporujú zvolanie osobitného zasadania v otázke násilia páchanom voči ženám a podpísanie a ratifikáciu všetkých medzinárodných nástrojov v oblasti ľudských práv zo strany všetkých našich členských krajín. Vyzývam na podporu zo strany Európy pre obnovenie mandátu osobitného zástupcu pre podnikanie a ľudské práva. Vzhľadom na to, že som sa práve vrátil z Gazy, by som chcel odporúčať do vašej pozornosti predovšetkým odsek 34. Toto je stav obliehania, pričom obyvatelia Gazy sú nútení žiť v stredovekých podmienkach. Dnes túto situáciu označíme za jasné porušenie ľudských práv. Ak dokonca ani Tony Blair nedokáže prinútiť Izrael, aby povolil dovoz zariadení, ktoré by pomohli zabrániť súčasnej situácii, v ktorej 40 000 litrov ľudských výkalov znečisťuje zásoby pitnej vody, potom je rad na Európe, aby začala konať. Európske jednotky by na základe nového mandátu mohli pomáhať pri dohľade nad opätovným otvorením hraníc a - v tejto veci vás žiadam o vašu podporu - európske krajiny môžu pomôcť pri dosiahnutí dohody všetkých strán v Rade OSN pre ľudské práva o presadzovaní medzinárodného humanitárneho práva. My, ako Európa, môžeme prevziať iniciatívu, v súlade s návrhom slovinského predsedníctva, ktorý bol len minulý týždeň prednesený v Podvýbore pre ľudské práva v Bruseli. Môžeme navrhnúť vyvážený text, v ktorom by sa uvádzalo, že obe udalosti, teroristické raketové útoky ako aj kolektívny trest v podobe blokády, porušujú štvrtý Ženevský dohovor. Týmto spôsobom môžeme v Ženeve dosiahnuť konsenzus, ktorý by mohol skutočne pomôcť pri riešení humanitárnej krízy, ktorú podstupujú obyvatelia Gazy.
<SPEAKER ID="334" NAME="Eija-Riitta Korhola" AFFILIATION="PPE-DE">
(FI) Vážený pán predsedajúci, kritickým preskúmaním starých mechanizmov a pracovných postupov a vytvorením nových postupov sa vkladá veľká nádej do schopnosti Rady pre ľudské práva konať ako účinný orgán, ktorý sa zameriava na spôsoby riešenia prípadov porušovania ľudských práv a umožňuje, aby politické situácie spadali jednoznačne do právomocí orgánov OSN.
<P>
Dôveryhodnosť rady pre ľudské práva závisí aj na nových držiteľoch mandátu pre osobitné postupy, ktorí budú vymenovaní v marci. Je veľmi dôležité, aby pritom zohrávali kľúčové úlohy odbornosť, nestrannosť, nezávislosť a objektivita.
<P>
Podobne ako mnohí ďalší poslanci v tomto Parlamente, aj ja aby som bola v súčasnej situácii rada, keby sa rozhodnutie Rady pre ľudské práva neobnoviť mandát osobitných spravodajcov pre Bielorusko a Kubu znovu zvážilo. Členské štáty EÚ by sa tiež mali snažiť zaručiť, aby bol predĺžený mandát nezávislého experta pre Konžskú demokratickú republiku.
<SPEAKER ID="335" NAME="Janez Lenarčič">
úradujúci predseda Rady. - Chcel by som poďakovať poslancom, ktorí sa zapojili do tejto diskusie a ponúkli nám svoje stanoviská, ktoré nepochybne pomôžu predsedníctvu Rady v jeho prípravách na siedme zasadnutie Rady pre ľudské práva.
<P>
Chcel by som zvlášť zdôrazniť, že úplné súhlasím s vyhlásením pani Andrikienëovej súvisiacim s potrebou, aby Európska únia v Rade pre ľudské práva vystupovala jednotne a hovorila jedným hlasom.
<P>
Chcel by som tiež upozorniť na fakt, že predsedníctvo dúfa v dobrú spoluprácu s delegáciou Európskeho parlamentu. Dôležitosť úlohy Európskej únie pri podpore a ochrane ľudských práv je nespochybniteľná, čo je aj dôvod, prečo by sme chceli mať s týmto cteným zhromaždením čo možno najlepšiu spoluprácu.
<P>
Chcel by som zakončiť informáciou, že siedme zasadnutie Rady pre ľudské práva sa začne stretnutím ministrov, na ktorom bude mať prejať, v mene predsedníctva Rady Európskej únie, predseda Rady pre všeobecné záležitosti a vonkajšie vzťahy, pán minister Dimitrij Rupel. Zúčastní sa na ňom aj niekoľko vysokých predstaviteľov, zrejme aj generálny tajomník OSN.
<SPEAKER ID="336" NAME="Benita Ferrero-Waldner">
členka Komisie. - Vážený pán predsedajúci, Európska únia je veľmi dôležitým orgánom, ktorý sa potrebuje pohybovať v správnom smere a ktorý potrebuje týmto smerom viesť aj Radu pre ľudské práva.
<P>
Rada pre ľudské práva ešte len čaká na svoju príležitosť osvedčiť sa ako účinný orgán pre oblasť ľudských práv v rámci OSN - to je všeobecne známe. Ako som však povedala už predtým, je ešte príliš skoro, aby sme vynášali konečný rozsudok. Ak by sme to v tejto etape urobili, mohli by sme dokonca zabrániť jej budúcemu vývoju. Preto je veľmi dôležité, aby spoločenstvo z oblasti pre ľudské práva aj naďalej podporovalo Radu pre ľudské práva, aj keď možno s trochu kritickým pohľadom. V tejto súvislosti ma potešilo, že delegácia Európskeho parlamentu sa zúčastní na časti siedmeho zasadnutia, aby mohla posúdiť prácu Rady z prvej ruky.
<P>
Podobne ako pani Andrikienëová, aj ja si myslím, že Európska únia sa bude musieť v budúcnosti snažiť hovoriť jedným hlasom. Hlasovacie postupy zástupcov Európskej únie v Rade pre ľudské práva sú do veľkej miery harmonizované, a čím viac budú harmonizované, tým dôležitejší bude náš hlas.
<P>
Čo sa týka kritérií pre členstvo, až doposiaľ sa vypracovanie takýchto kritérií ukázalo ako nemožné. Prísľuby o dodržiavaní ľudských práv však budú predstavovať dôležitý krok smerom k väčšej zodpovednosti zo strany kandidátskych krajín a, ako som povedala už predtým, toto je dôležitý krok.
<P>
Čo sa týka osobitných postupov, Európska únia veľmi aktívne bojuje za predĺženie existujúcich mandátov a za vytvorenie nových mandátov, ktoré považujeme za potrebné.
<P>
Nakoniec mi dovoľte povedať pár slov v súvislosti s Bieloruskom a Kubou. Na Radu sa môže zniesť kritika za to, že neobnovila mandáty pre tieto krajiny, bol to však nevyhnutný kompromis, ktorý pomohol zachrániť mandáty pre mnohé ďalšie krajiny ako aj tematické mandáty, ktoré sú v súčasnosti predmetom revízie. Podobne je to aj v prípade Sudánu. Strata mandátu expertnej skupiny pre Dárfúr je veľmi smutná správa, bolo to však, bohužiaľ, nevyhnutné, aby sa podarilo zachrániť mandát osobitného zástupcu v Sudáne.
<P>
Z toho dôvodu musí byť Európska únia niekedy pripravená na zložitý kompromis, ktorý by pomohol dosiahnuť konsenzus. Ešte raz však chcem povedať, že z celkového pohľadu predstavujeme veľmi silnú hybnú silu a veľmi silný orgán v tejto oblasti, a musíme v tejto svojej práci pokračovať, aby sme zabezpečili, že Rada pre ľudské práva bude skutočne fungovať a bude sa pohybovať v správnom smere. Európsky parlament predstavuje veľmi, veľmi silný nástroj pri tomto úsilí.
<SPEAKER ID="337" NAME="Predsedajúci">
Rozprava sa končí.
<P>
Hlasovanie sa uskutoční vo štvrtok 21. februára 2008.
