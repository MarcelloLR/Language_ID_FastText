<CHAPTER ID="017">
Letiskové poplatky (rozprava) 
<SPEAKER ID="129" NAME="Predsedajúci">
Ďalším bodom je správa pána Stockmanna v mene Výboru pre dopravu a cestovný ruch týkajúca sa návrhu smernice Európskeho parlamentu a Rady o letiskových poplatkoch - C6-0056/2007 -.
<SPEAKER ID="130" NAME="Ulrich Stockmann">
spravodajca. - (DE) Vážený pán predsedajúci, dámy a páni, je, samozrejme, vždy lepšie, keď je na zasadnutí prítomný aj komisár, keďže je niekoľko kľúčových otázok, ktoré by som chcel adresovať priamo jemu, urobím tak však neskôr.
<P>
Viac než 15 rokov sa snažíme, či skôr Komisia sa snaží, stanoviť regulačný rámec vo forme smernice EÚ týkajúcej sa letiskových poplatkov. Dva pokusy už zlyhali pre konflikt záujmov medzi letiskami a leteckými spoločnosťami a medzi rôznymi členskými štátmi. Aj teraz sme sa nevyhli množstvu konfliktov a nespomeniem si ani na jeden zo 189 pozmeňujúcich a doplňujúcich návrhov, o ktorých sme vo výbore diskutovali, ktorý by bol všeobecne prijatý všetkými zainteresovanými stranami.
<P>
Mnohé z leteckých spoločností si želajú čo najvyššiu možnú mieru cenovej transparentnosti z druhej strany, zo strany letísk a regulačného orgánu, ktorí v konečnom dôsledku stanovujú ceny v súlade so zavedením tzv. systému jednej pokladnice. Veľa letísk by uprednostňovalo ponechať súčasný stav bez akýchkoľvek zmien. Okrem toho rokovania narúšali aj štrukturálne detaily, ktoré existujú v rôznych členských štátoch.
<P>
Napríklad v Spojenom kráľovstve funguje prísny regulačný orgán, CAA, pričom zároveň väčšina letísk chce byť neregulovaných a skutočnosťou je, že deregulácia je v súčasnosti trendom. Vo Švédsku, v Portugalsku, Grécku, Fínsku a Španielsku fungujú mnohé z letísk v rámci systému siete letísk uplatňujúcich štandardné letiskové poplatky, čo vedie ku krížovému subvencovaniu a často vyúsťuje v nedostatočnej transparentnosti. Letiskové poplatky v Španielsku dokonca stanovuje parlament, čiže o ich výške rozhodujú poslanci. V Nemecku kontrola tejto oblasti prislúcha jednotlivým spolkovým republikám, a nie jednému vnútroštátnemu orgánu. A v nových členských štátoch sú letiskové poplatky potrebné do veľkej miery na rozvoj infraštruktúry letísk.
<P>
Všetky tieto rôzne záujmy spomínam, aby som ukázal, aké boli rokovania komplikované. To, čo sme dodnes dosiahli, sa preto prvotne zameriavalo na urovnanie týchto konfliktov záujmov, pretože my vo výbore sa domnievame, že takáto právna úprava je potrebná a mali by sme vynaložiť všetko úsilie na to, aby sme sa na nej dohodli.
<P>
Takže, čo sme doposiaľ na ceste k prekonávaniu týchto rozdielov dosiahli? Obmedzili sme rozsah pôsobnosti smernice na letiská, ktoré buď vykonajú päť miliónov a viac osobných letov ročne, alebo prepravia 15 % vnútroštátnych cestujúcich v príslušnom členskom štáte, keďže v prípade regionálnych letísk, ktoré prepravia menej ako päť miliónov cestujúcich ročne je riziko zneužitia trhového postavenia buď malé, alebo neexistujúce. Po druhé sme stanovili, že letiská sa budú môcť slobodne rozhodnúť pre obchodný model, a po tretie sme siete letísk všeobecne zahrnuli do rámca pôsobnosti smernice. Po štvrté sme upevnili úlohu regulačných orgánov a povolili sme im delegovať všetky alebo časť z ustanovení na regionálne regulačné orgány. Po piate sme zaviedli prísnejšie požiadavky na zásah regulačného orgánu a po šieste sme opäť povolili riadiacim orgánom letísk financovať projekty zamerané na infraštruktúru z letiskových poplatkov, ako to bolo možné v minulosti, avšak za predpokladu splnenia istých podmienok. Chceme, aby poplatky boli diferencované na základe objektívnych kritérií a podľa úrovne poskytovaných služieb a environmentálnych kritérií a chceme, aby bol zavedený systém na určovanie a uzatváranie dohody o službách.
<P>
Kompromisy, o ktorých sme rokovali, prijal Výbor pre dopravu a cestovný ruch len s výnimkou jedného nesúhlasného hlasu. Je to skutočný úspech, keď vezmeme do úvahy stav, pri ktorom sme začínali, a pri tejto príležitosti by som chcel vyjadriť vďaku všetkým tieňovým spravodajcom za ich úzku a konštruktívnu spoluprácu.
<P>
Teraz musíme stanoviť štandardizované zásady transparentnosti, nediskriminácie a regulovaného poradenstva a informovania v prípade stanovovania letiskových poplatkov v Európe. Pomôže nám to znížiť budúce deformácie hospodárskej súťaže a skomplikuje to situáciu tým, ktorí by sa snažili zneužiť svoje trhové postavenie.
<P>
Táto smernica podľa mňa významným spôsobom prispeje k stabilizácii základného partnerstva, ktoré medzi letiskami a leteckými spoločnosťami existuje, a zároveň posilní postavenie Európy ako leteckého dopravného uzla. Preto vyzývam poslancov, aby v zajtrajšom hlasovaní o tejto smernici podporili Výbor pre dopravu a cestovný ruch v prvom čítaní.
<SPEAKER ID="131" NAME="Jacques Barrot">
podpredseda Komisie. - (FR) Vážený pán predsedajúci, dámy a páni, chcel by som poďakovať pánovi Stockmannovi za jeho zjavné úsilie a chcel by som v stručnosti predstaviť návrh smernice o letiskových poplatkoch.
<P>
Cieľom tohto návrhu je v prvom rade transponovať do právnych predpisov Spoločenstva zásady, ktoré členské štáty už schválili v rámci Medzinárodnej organizácie civilného letectva. Sú nimi zásady nediskriminácie, transparentnosti a diskusie.
<P>
Rámec, ktorý smernica stanovuje na tomto základe, nám umožní vytvoriť štruktúru pre dialóg medzi dopravcami a letiskami pri určovaní a vyberaní poplatkov. Napríklad podľa smernice budú letiská povinné konzultovať s dopravcami otázku poplatkov predtým, než o nich rozhodnú.
<P>
Rovnako som k tejto záležitosti pristupoval aj ja a pred vypracovaním tohto návrhu som konzultoval s leteckými spoločnosťami, ako aj s letiskami, ktoré zhodne tieto zásady schválili.
<P>
V smernici sa tiež zavádza koncept nezávislého regulačného orgánu v každom členskom štáte. Tento orgán bude zohrávať kľúčovú úlohu, keďže bude zabezpečovať dodržiavanie základných zásad, ktoré som spomenul.
<P>
To by bol v stručnosti krátky prehľad cieľov tohto návrhu, ktorého spravodajcom je pán Stockmann.
<P>
Prv, než sa rozprúdi diskusia, by som sa rád spravodajcovi a Výboru pre dopravu a cestovný ruch poďakoval za podporu, ktorú prejavili návrhu Komisie.
<P>
Pán predsedajúci, domnievam sa, že tento návrh je rovnomerne vyvážený a ako zdôraznil aj pán Stockmann, budeme musieť byť bez pochyby ostražití v prípade spôsobu, akým sa táto smernica bude vykonávať s cieľom uľahčiť lepšiu spoluprácu medzi leteckými spoločnosťami a letiskami.
<P>
Ďakujem. S veľkým záujmom teraz budem počúvať prispievateľov do tejto diskusie.
<SPEAKER ID="132" NAME="Brian Simpson">
za skupinu PSE. - Vážený pán predseda, rád by som poďakoval pánovi Stockmannovi za jeho správu a v mene skupiny PSE by som chcel informovať Parlament, že podporíme návrh prijatý Výborom pre dopravu a cestovný ruch.
<P>
Náš spravodajca predviedol kvalitnú prácu, v ktorej preukázal realistickejší a vyváženejší postoj, ale ešte stále dostatočne nerozumiem, prečo Komisia predložila návrh v tejto podobe a v tomto čase.
<P>
Vyjadrím sa na základe vlastných skúseností: počas dlhých rokov spolupráce v odvetví civilného letectva a s Komisiou nás "kŕmili" dereguláciou, a teraz, v súvislosti s letiskovými poplatkami, nám tvrdia, že riešením je regulácia. Musím uznať, že tejto irónii celkom rozumiem. Sme však tam, kde sme.
<P>
V plnej miere podporujem potrebu transparentnosti v letiskových poplatkoch za predpokladu dôkladnej konzultácie so zúčastnenými stranami. V plnej miere podporujem aj potrebu zabezpečiť, aby letiská s dominantným postavením nezneužívali svoju situáciu a rovnako podporujem otvorené a transparentné odvolacie konanie pod podmienkou, že sú jasne stanovené pravidlá zapojenia a pôsobnosti arbitrov.
<P>
Veľmi však pochybujem, či návrh regulovať množstvo letísk v celej Európe naozaj skončí v utópii o letiskových poplatkoch, o ktorú sa snažia letecké spoločnosti a Komisia. Bezpochyby, ak má legislatíva odstrániť monopolistické praktiky, o čo sa snažíme, regulácia by mala byť založená na teste trhu, týkajúceho sa každého letiska, a nie na subjektívnych číselných údajoch, ktoré sa zjavili z neznámych príčin a ktovie odkiaľ. Myslím si, že ak musíte použiť číselné údaje, mali by ste použiť také, ktoré odrážajú dominantné postavenie letiska na trhu, a to konkrétne percentuálny podiel prepravených cestujúcich v rámci štátu, a mali by ste sa zaoberať tými letiskami, ktoré sú dominantné a nie tými, ktoré nie sú.
<P>
Nie som proti regulácii letísk, ktoré sú na trhu dominantné, ale myslím si, že regulácia väčšiny letísk s cieľom vyselektovať tie najväčšie, založená na subjektívnych počtoch cestujúcich v príliš všeobecnom nariadení je nesprávna.
<SPEAKER ID="133" NAME="Arunas Degutis, v">
mene skupiny ALDE. - (LT) Chcel by som pogratulovať pánovi Stockmannovi k správe, v ktorej opäť raz preukázal toleranciu a schopnosť zaoberať sa s celkom kontroverznými návrhmi. Budúca smernica sa týka dosť špecifickej oblasti a nie je celkom obyčajná, pokiaľ ide o jej obsah. Všetci dokonale chápeme, že väčšina letísk funguje v rámci podmienok prirodzeného monopolu a nevyhnutne sa dostáva do konfliktu záujmov a ich používatelia, teda letecké spoločnosti, sa tak môžu ocitnúť v nevýhodnej situácii. Napriek tomu, že všetci chápeme, že regulácia v tejto oblasti je nevyhnutná, existuje tu aj riziko, že môže mať opačný účinok, zvýšené náklady a výdavky môžu viesť k zvýšeniu cien za služby, ktoré letiská poskytujú, čo môže zas ovplyvniť letecké spoločnosti.
<P>
Od prvých stretnutí so zainteresovanými stranami sa objavovala otázka, či by mali byť všetky letiská regulované, a ak nie, tak ktoré a koľko z nich by malo byť regulovaných. Ako člen skupiny liberálov zastávam názor, aby regulácia a zasahovanie štátu do podnikania boli čo najmenšie, o to viac, keďže som spomínal, že okolo 25 letísk v Európskom spoločenstve zneužíva svoje monopolné postavenie, alebo sa o to snaží. Preto som navrhol, aby regulácia počítala približne s týmto počtom letísk. Aby sme však dospeli ku kompromisu, súhlasíme so stanoviskom väčšiny, ako aj inými možnosťami a prediskutovanými kompromismi.
<SPEAKER ID="134" NAME="Zsolt László Becsey">
v mene skupiny PPE-DE - (HU) Vážený pán predsedajúci, dámy a páni. Chcel by som povedať, že ma veľmi teší, že sme našli v tejto oblasti, v ktorej sa požaduje spoločné rozhodnutie, úspešný kompromis. Návrh sa tešil podpore rôznych skupín v rámci Výboru pre dopravu a cestovný ruch.
<P>
Môže sa natískať otázka, či by táto záležitosť mala podliehať vôbec nejakej regulácii, a aké limity budú pre [...] letiská, letiská pod hranicou [...] znižujú limit. Domnievam sa, že sme sa rozhodli správne, keď sme sa zaoberali len tými zásadami, ktoré sú skutočne potrebné, čím sme nedali priestor pre rozdiely medzi členskými štátmi, a preto sme nehrali proti sebe.
<P>
Rovnako ma teší, že budú regulované len skutočne veľké alebo monopolné letiská. Rovnako mám pocit, že sme spoločne dosiahli úspech, keďže postup podania sťažnosti sa začne len vtedy, keď bude prekročený stanovený limit. Na tento proces sme si určili realistické termíny, čím sme skrátili nekonečné diskusie.
<P>
Osobne si myslím, že je veľkým úspechom, že do textu návrhu bola zahrnutá možnosť predbežného financovania a prevencie nesprávnych postupov. Dospeli sme k spoločnému kompromisu v spektre úloh pre regulačné orgány a v otázke nezávislosti vlastníka.
<P>
Najväčšou výhodou bude transparentnosť, ktorá vo veľkej miere pomôže poskytnúť verejnosti primerané zníženie ceny leteniek. Posilní sa dôvera občanov Únie voči EÚ a zároveň nebude kompromitovaná zásada subsidiarity.
<P>
Nevyriešili sme všetky otázky. Očakávam, že v diskusii s Radou sa bude preberať nemalý počet otázok, napríklad bezpečnostné poplatky alebo systém dvojitej kontroly pasažierov. V každom prípade teraz podľa mňa máme silnú pozíciu a dúfam, že nás bude úspech sprevádzať aj v rokovaniach s Radou. Ďakujem, pán predsedajúci a ešte raz sa ospravedlňujem za neskorý príchod.
<SPEAKER ID="135" NAME="Roberts Zīle">
v mene skupiny UEN. - (LV) Ďakujem, pán predsedajúci, pán komisár. V prvom rade by som chcel poďakovať pánovi Stockmannovi za kompromis, ku ktorému dospel v tejto citlivej oblasti. Myslím, že trh s leteckými službami je v súčasnosti sektorom dopravy, ktorý potrebuje európsku právnu úpravu, keďže práve tu zohrávajú vnútroštátne trhy členských štátov najväčšiu úlohu. Preto je veľmi zložité dospieť k nediskriminačnému postoju voči leteckým spoločnostiam EÚ a voči hlavným majiteľom leteckej infraštruktúry, teda letiskám. Teší ma, že Výbor pre dopravu a cestovný ruch dospel ku kompromisu, prostredníctvom ktorého sa zľavy z poplatkov môžu uplatňovať bez ohľadu na kvalitu alebo kvantitu služieb a tiež na nové trasy. Rovnako s ohľadom na rozsah pôsobnosti a význam smernice sa zdá, že sa dotýka jedného z citlivých miest leteckého podnikania. Vôľa mnohých znížiť počet letísk, na ktoré sa táto smernica vzťahuje je toho dôkazom. Ďakujem.
<SPEAKER ID="136" NAME="Eva Lichtenberger">
v mene skupiny Verts/ALE. - (DE) Vážený pán predsedajúci, dámy a páni, je tu ešte jeden dôvod, prečo diskusia o leteckých poplatkoch a o ich spoločnej úprave trvala tak veľmi dlho. Dodatočným faktorom bola nekončená séria zásahov do diskusie, ktorá prebiehala v rámci Výboru pre dopravu a cestovný ruch. Táto záležitosť bola predmetom extrémneho lobovania, inými slovami je na ňu naviazaných množstvo finančných záujmov, a my, ako poslanci tohto Parlamentu, si musíme položiť pár otázok. Čo všetko sa za tým ukrýva? Prečo sa to deje? Prečo sme konfrontovaní polemikou a ostrými argumentmi? Odpoveď sa vždy nachádza v otázke, kto má výhody z nedostatku transparentnosti? Stará otázka o tom, kto získava, či ako sa pýta latinské cui bono, nám tu umožní nájsť odpoveď.
<P>
Netransparentnosť je vždy výhodná pre tých, ktorí majú na trhu moc, pre tých, ktorí môžu diktovať podmienky. Len v ojedinelých prípadoch je takáto situácia výhodná, či dokonca spravodlivá pre spotrebiteľa. Nespravodlivá hospodárska súťaž je všade tam, kde chýba transparentnosť, kde existuje utajené mecenášstvo, a kde do hry vstupujú utajené subvencie. Preto považujem za veľmi dôležité, aby sme vypracovali spoločnú právnu úpravu.
<P>
Pre mňa je mínusom, že nie sme schopní regulovať oveľa väčší počet letísk. Chcela by som, aby sme do rozsahu pôsobnosti zahrnuli aj menšie zariadenia, pretože tieto často čelia nespravodlivej hospodárskej súťaži zo strany väčších letísk, lebo poskytujú ohromnú podporu nízko-nákladovým leteckým spoločnostiam.
<P>
A už len jedna poznámka. Domnievam sa, že je veľmi dôležité predložiť pozmeňujúci a doplňujúci návrh, ktorým sa letiskové poplatky prepoja s objemom vyprodukovaných emisií. Pre nás je to príležitosť znížiť vplyv na životné prostredie, ktorý má odvetvie leteckej dopravy, a zároveň znížiť mieru hluku pre najviac postihnutých obyvateľov.
<SPEAKER ID="137" NAME="Erik Meijer">
v mene skupiny GUE/NGL. - (NL) Vážený pán predsedajúci, letiská majú oveľa väčší vplyv na naše hospodárstvo, na naše územné plánovanie, našu pozemnú dopravu a životné prostredie, ako sme si v minulosti dokázali predstaviť. Veľké letiská, ktoré zohrávajú dôležitú úlohu ako prepravné uzly alebo ako vstupné brány k dôležitým mestským aglomeráciám, sa premenili na nákupné strediská, kancelárske priestory podnikov a distribučné spoločnosti, uzly pre pozemnú verejnú dopravu a vstupné brány k okolitým oblastiam.
<P>
Buď sú dôležitým politickým nástrojom v rukách úradov, alebo boli predané medzinárodnej spoločnosti, ktorej nejde o nič iné len o zisk a expanziu. Ich zisky plynú nielen zo sektoru s leteckými službami, zapájajú sa do medzinárodnej hospodárskej súťaže a dostávajú sa do situácií konfliktu záujmov s leteckými spoločnosťami, cestujúcimi, inými používateľmi a miestnymi obyvateľmi. Letiská môžu byť zneužité, pretože dokážu prinútiť každú zo strán, ktorá je od nich závislá, od leteckých spoločností po cestujúcich, aby neprimerane prispievali k ich ziskom.
<P>
Tieto drahé letiská napomáhajú rozvoj menších konkurenčných letísk v okolí, ktoré majú nižšie poplatky, horšie zariadenia, zaberajúce oveľa viac priestoru, čo vedie k tomu, že ešte väčšie oblasti čelia problémom s hlukom. Ak Európska únia upraví príjem letísk, nemalo by to byť s cieľom ochrániť zisky týchto spoločností alebo obmedziť náklady leteckých spoločností a nemalo by to byť ani s cieľom posilniť odvetvie leteckej dopravy tým, že cestujúcim ponúkne najnižšie možné ceny.
<P>
Cieľom musí byť ochrana životného prostredia do najväčšej možnej miery pred neustálou expanziou leteckého odvetvia a čo najlepšia podpora bezpečnosti. Rovnako by to mala byť transparentnosť, aby tok finančných prostriedkov a nepovolených rozdielov vo výške poplatkov už nemohli byť prezentované ako obchodné tajomstvo.
<P>
Pracujeme na riešení, ako tieto pravidlá nevzťahovať na letiská, ktoré prepravia od 1 do 5 miliónov cestujúcich ročne. Neprekvapilo by ma, keby sme týmto dospeli k zvýšeniu investícií do menších letísk v husto zaľudnených oblastiach. V prípade iných aspektov, akými sú postup podávania sťažností, prísnosť noriem a úroveň ziskov, bude toto znenie miernejšie v porovnaní s pôvodným návrhom Komisie. Očakávam, že to povedie k pokračovaniu v zneužívaní a o niekoľko rokov budeme čeliť požiadavke o prísnejšie pravidlá.
<SPEAKER ID="138" NAME="Johannes Blokland" LANGUAGE="NL">
Vážený pán predsedajúci, v prípade správy o predchádzaní zneužívania postavenia na trhu letiskami, môžete počítať s mojou podporou. Osobitne som s ňou spokojný z troch dôvodov. Prvým je prispôsobenie rozsahu pôsobnosti. Nie všetky letiská sú schopné zneužiť svoje postavenie. Zameranie sa na väčšie letiská je preto rozumné, a teda nesúhlasím s niektorými z predchádzajúcich prispievateľov.
<P>
Po druhé ma teší zavedenie možnosti diferenciácie poplatkov, ktorá sa uvádza v správe. Vzhľadom na škodlivé vplyvy leteckej dopravy a okolia letísk na životné prostredie by mohol nástroj diferenciácie podporiť využívanie ekologickejších a menej hlučných lietadiel. Rovnako som toho názoru, že by sme mali zabezpečiť, aby letiská neboli zaťažené veľkým administratívnym bremenom. Z dôvodov transparentnosti by mali zverejniť určité informácie, avšak musíme striktne strážiť náklady a dôvernosť informácií.
<P>
A na záver by som chcel niečo poznamenať k pozmeňujúcemu a doplňujúcemu návrhu č. 19. Napriek tomu, že súhlasím so zavedením nezávislého regulačného orgánu, domnievam sa, že formulácia pozmeňujúceho a doplňujúceho návrhu č. 19 by mohla v niektorých krajinách spôsobovať problémy, pretože stanovenie postupov a dohľad nad nimi prislúchajú tej istej organizácii. Dúfam, že diskusie s Radou nám poskytnú možnosť uspokojivo vyriešiť tento problém.
<P>
Na záver by som chcel poďakovať spravodajcovi za jeho prácu a teším sa na pokračovanie rozpravy o tejto správe.
<SPEAKER ID="139" NAME="Jim Allister" AFFILIATION="NI">
Vážený pán predseda, Komisia intenzívne rokuje o podpore konkurencieschopnosti v priemysle a o znížení byrokracie, ale riešenie týchto problémov má často úplne opačný charakter a tento dojem mám aj v súvislosti s jej prístupom k leteckej doprave.
<P>
V dôsledku presadzovania zvýšenia nákladov pre letecké spoločnosti prostredníctvom ekologických daní, tu máme návrh smernice o letiskových poplatkoch, ktorá nevyhnutne zvýši tieto náklady pre cestujúcich. Obávam sa najmä o regionálne letiská. Urýchľujú pokrok v mnohých regionálnych ekonomikách: otvorili trhy, sprístupnili nedostupné možnosti, sú nepostrádateľné pre hospodársku transformáciu. A teraz, príznačne, chce Komisia účinne zasiahnuť ťažkou rukou byrokracie a pochovať inováciu pod hromadou požiadaviek na predkladanie správ, ktoré nakoniec zaplatí cestujúci.
<P>
Komisii odkazujem toto: ak je pravý dôvod prijatia tejto smernice riešenie zneužívania dominantného postavenia na trhu, prečo sa vôbec vzťahuje na regionálne letiská, keď nie sú považované za problematické? V mojom volebnom obvode v Severnom Írsku zohrávajú letiská kľúčovú úlohu v jeho rozvoji. Predseda Barroso sa dokonca minulý týždeň presvedčivo vyjadroval v prospech podpory Severného Írska - a v ten istý deň, keď otvárame novú linku medzi Belfastom a Heathrow - prijímame tento návrh Komisie, ktorý prudko zvýši náklady a zabráni ďalšiemu rozvoju. Z uvedených dôvodov a bez ospravedlnenia budem hlasovať proti tomuto návrhu.
<SPEAKER ID="140" NAME="Antonio De Blasio">
spravodajca Výboru pre regionálny rozvoj požiadaného o stanovisko. - (HU) Ďakujem, pán predsedajúci, dámy a páni. V prvom rade sa ospravedlňujem za omeškanie a ďakujem za slovo, ktoré mi bolo dané.
<P>
Zavedenie transparentného systému letiskových poplatkov je záležitosťou rozhodujúceho významu, keďže v súčasnosti v tejto oblasti neexistuje štandardizovaná úprava. V rámcovej smernici Komisie sa stanovuje metóda určovanie letiskových poplatkov, avšak členským štátom zároveň ponecháva dostatok priestoru. Letiská a letecká doprava sú v Európskej únii osobitne významné, keďže poskytujú prepojenie medzi regiónmi, pracovné miesta a priťahujú podniky. Vo výraznej miere prispievajú k sociálnej a hospodárskej súdržnosti v EÚ.
<P>
Predchádzajúcu rovnováhu v letiskových poplatkoch narušili privatizácia a príchod obchodných subjektov. Letecké spoločnosti sa sťažujú, že dôležité letiská sa správajú monopolne. Tento problém rieši návrh smernice, v ktorom sa podporuje riadna trhová súťaž, keďže v návrhu sa uvádza, že systémy výberu letiskových poplatkov a ich stanovovanie letiskami nemôžu diskriminovať žiadne letecké spoločnosti. S niektorými výnimkami musia poplatky odzrkadľovať skutočné náklady na služby alebo infraštruktúru.
<P>
Musia byť stanovené objektívne a jasné kritériá, na základe ktorých môže dôjsť k diferenciácii poplatkov či k ich zvýšeniu, aby používatelia leteckých spoločností a letiskových služieb platili jasne identifikovateľné ceny - rovnaké poplatky za rovnaké služby.
<P>
Mechanizmus konzultácií, ktorý zavádzame je rovnako dôležitý. V prípade, že letecké spoločnosti nebudú spokojné s výškou poplatkov, ktoré sú v ich mene vyberané, môžu sa obrátiť na nezávislý regulačný orgán.
<P>
A na záver mám pocit, že je veľmi dôležité zaregistrovať potrebu, aby Komisia Európskej únie pripravila pre Európsku radu a Európsky parlament správu o realizácii smernice do 4 rokov od dátumu, kedy nadobudne účinnosť. V tejto správe by boli zhodnotené výsledky a preukázala by, či boli ciele tejto úpravy dosiahnuté. Ďakujem.
<SPEAKER ID="141" NAME="Reinhard Rack" AFFILIATION="PPE-DE">
(DE) Vážený pán predsedajúci, odzneli tu nádherné argumenty, aspoň teda v abstraktnom a všeobecnom zmysle, týkajúce sa toho, či by sme mali zaviesť dereguláciu alebo nadreguláciu. Keď však pôjde o konkrétny prípad, zistíme, že bude vždy možné, aby sa obidve tieto riešenia preukázali ako najpraktickejšie. Komisia sa podľa môjho názoru zachovala správne, keď predložila návrh smernice na tému letiskových poplatkov, napriek tomu v prípade správy pána Costu sme sa aj my zachovali správne, keď sme ocenili úsilie vyvinuté na zníženie administratívneho zaťaženia.
<P>
Letiská zohrávajú dôležitú hospodársku úlohu a existujú pozitívne, ako aj potenciálne negatívne dôsledky spojené s touto kľúčovou hospodárskou úlohou. Vo svojom návrhu Komisia predložila zaujímavý koncept, i keď je možno trochu príliš jemne formulovaný. Vo Výbore pre dopravu a cestovný ruch sme do neho zasiahli niekoľkými zmenami a skutočne sa domnievam, že sme ho vylepšili.
<P>
Náš spravodajca, pán Stockmann, viedol sériu zdĺhavých rokovaní so všetkými zainteresovanými stranami, a najmä s rôznymi skupinami tohto Parlamentu, ktoré potom začlenil medzi vynikajúce kompromisy, ktoré sme schopní z väčšej časti všetci podporiť.
<P>
Chcel by som sa zamerať na tri aspekty. V prvom rade chceme zabezpečiť, aby smernica zabránila jednotlivým letiskám zneužiť svoje dominantné postavenie na trhu. V druhom rade potrebujeme ustanovenia Spoločenstva, aby sme mohli zaviesť jednoducho fungujúci, nediskriminačný, transparentný a komplexný systém výpočtu poplatkov. Po tretie je logické ustanoviť nezávislý regulačný orgán v každom členskom štáte s cieľom zabezpečiť, aby sa tieto ustanovenia vykonávali.
<P>
Predpokladám, že naše návrhy budú zajtra Parlamentom prijaté veľkou väčšinou, a rád by som pogratuloval najmä spravodajcovi k jeho vynikajúcej práci.
<SPEAKER ID="142" NAME="Saïd El Khadraoui" AFFILIATION="PSE">
(NL) Vážený pán predsedajúci, pán komisár, dámy a páni, chcel by som začať poďakovaním pánovi Stockmannovi za jeho vynikajúcu správu a dobrú spoluprácu. Domnievam sa, že keď dospejeme na koniec legislatívneho procesu, budeme môcť povedať, že sme urobili dôležitý nový krok smerom k dosiahnutiu situácie, v ktorej najväčšie európske letiská konečne dodržiavajú rovnaké pravidlá, pokiaľ ide o vyberanie všetkých druhov poplatkov za služby súvisiace s pristávaním, vzlietnutím, osvetľovaním letiska, pristavovaním lietadiel k terminálom a vybavovaním cestujúcich a nákladu.
<P>
Rozsah pôsobnosti bol jedným z najväčších kameňov úrazu. Myslím si, že dosiahnutý kompromis je vynikajúci. K 5 miliónom cestujúcich, 15 % zo všetkých letov v členskom štáte nemám čo dodať. Mali by sme tiež zohľadniť skutočnosť, že v tomto kompromise sme stanovili, že členské štáty budú mať možnosť, ak to bude po preskúmaní potrebné, aby požiadali od ostatných letísk v tom istom členskom štáte, aby tieto pravidlá tiež dodržiavali.
<P>
Domnievam sa, že tu ide o štyri dôležité prvky. Prvým je skutočnosť, že transparentnosť je hlavnou témou každého právneho predpisu a že stanovenie príslušných cieľov a transparentných kritérií na určenie úrovne letiskových poplatkov je kľúčové.
<P>
Druhým je, že rozdiely vo výške letiskových poplatkov budú naďalej možné. Mám na mysli aj napríklad rozdiely vychádzajúce z environmentálnosti prevádzky vychádzajúcej z úrovne hluku. Umožní to riadiť politiku.
<P>
Tretím dôležitým prvkom je, že sme vypracovali jasný a povinný postup pre konzultácie medzi riadiacim orgánom letiska a používateľmi a že bol stanovený postup podania sťažnosti. Záverečným prvkom je, že sa budú musieť uzatvoriť jednoznačné dohody o predbežnom financovaní významných investícií do letísk a o spôsobe, akým môžu byť oceňované.
<P>
Na záver, domnievam sa, že môžeme dospieť k dobrým výsledkom, ak bude vôľa aj na strane Rady. Uvedomujem si, že sa vyskytnú isté problémy. Mám na mysli schválené pozmeňujúce a doplňujúce návrhy o financovaní bezpečnostných opatrení, ktorých cieľom bolo najmä vyvinúť tlak na hľadanie riešenia inej otázky, ako iste viete. Kým sa táto otázka bude riešiť, sa domnievam, že by sme tu v Parlamente mali byť flexibilnejší, pokiaľ ide o zvyšok postupu.
<SPEAKER ID="143" NAME="Eugenijus Gentvilas" AFFILIATION="ALDE">
(LT) Smernica, ktorú navrhuje Európska komisia, zabezpečuje spoluprácu medzi inštitúciami riadiacimi letiská a ich používateľmi, čo nedovolí veľkým letiskám ignorovať záujmy svojich klientov a zaujímať monopolné postavenie na trhu. Preto by som ako člen Výboru pre regionálny rozvoj chcel podporiť túto správu. Letecká doprava musí spĺňať hospodárske a sociálne potreby regionálnych spoločenstiev a je potrebné poznamenať, že 90 % občanov Európskej únie nežije v hlavných mestách. Preto je potrebné zabezpečiť úspešné fungovanie regionálnych letísk, keďže to pomôže zvýšiť atraktivitu regiónov.
<P>
Predkladaný dokument znižuje riziko monopolného postavenia najväčších letísk, čo pomôže zmierniť problémy súvisiace so životným prostredím, infraštruktúrou a dopravou, ktorým čelia veľké letiská a mestá nachádzajúce sa v ich blízkosti. Konkrétne to umožní rýchlejšie tempo rozvoja regionálnych letísk a zabezpečenie sociálneho a hospodárskeho rozvoja regiónov v rôznych krajinách. Preprava nákladu a doprava osôb sú veľmi dôležitým základom pre účinný regionálny rozvoj. Preto ešte raz vyjadrujem podporu správe pána Stockmanna.
<SPEAKER ID="144" NAME="Adam Bielan" AFFILIATION="UEN">
(PL) Vážený pán predsedajúci, jednou zo zodpovedností Európskej únie je zabezpečiť, aby sa trh Spoločenstva vyvíjal v súlade so zásadami spravodlivej hospodárskej súťaže.
<P>
Cieľom smernice o letiskových poplatkoch je predchádzať tomu, aby letiská zneužívali dominantné postavenie na trhu Únie alebo jednotlivej krajiny. Bola navrhnutá, pretože nie vo všetkých krajinách sa uplatňujú transparentné postupy pri výpočte letiskových poplatkov. Nové ustanovenia by sa mali vzťahovať na 67 veľkých letísk. Myslím, že by sme sa zachovali správne, keby sme pamätali na to, že rozvoj letísk, najmä menších, zohráva dôležitú úlohu v podpore regionálneho rozvoja v Európe. Významnou mierou prispieva k vyrovnávaniu hospodárskych rozdielov medzi jednotlivými regiónmi Únie. Platí to najmä pre krajiny strednej a východnej Európy.
<P>
Moje rodné Poľsko zastáva jednu z vedúcich pozícií v leteckej doprave. Poľská letecká doprava vlani zaznamenala trhový nárast o 13 % a tento sektor patrí medzi tie, ktoré sa tešia najdynamickejšiemu rastu vo svete. Rast leteckej dopravy však vyžaduje výrazné investície. Preto je podstatné, aby sa menším letiskám umožnilo začleniť do svojich letiskových poplatkov časť nákladov na dlhodobé projekty rozvoja infraštruktúry. Vo veľkej miere by to pomohlo financovaniu ich rozvoja.
<SPEAKER ID="145" NAME="Pedro Guerreiro" AFFILIATION="GUE/NGL">
(PT) Vážený pán predsedajúci, vo svojom jednominútovom vystúpení by som chcel zdôrazniť pozmeňujúce a doplňujúce návrhy, ktoré sme predložili s cieľom zabezpečiť, aby táto smernica explicitne zohľadňovala prekážky, ktoré obmedzujú regióny navždy geograficky a prírodne znevýhodnené, ako sú najodľahlejšie regióny, konkrétne v súlade s článkom 299 ods. 2 Zmluvy o ES.
<P>
Domnievame sa, že v smernici sa musí explicitne uznať význam letísk pre sociálny a hospodársky rozvoj týchto regiónov a pre územnú súdržnosť. Do smernice preto musia byť zahrnuté primerané výnimky; preto navrhujeme, aby sa pravidlá stanovené v smernici neuplatňovali na letiská nachádzajúce sa v týchto regiónoch v prípade, ak nezabezpečia súlad so všeobecnými záväzkami verejnej služby. Dúfame, že pri tomto návrhu môžeme počítať s vašou podporou.
<SPEAKER ID="146" NAME="Kathy Sinnott" AFFILIATION="IND/DEM">
Vážený pán predseda, myslím, že je potrebné občas Komisii pripomenúť, že Írsko je ostrov a že ak chceme patriť do Európy a zvyšku sveta, sme v plnej miere závislí od letísk. Regionálne letiská a ich plná podpora pre mňa predstavujú dôležitú otázku.
<P>
V mnohých prípadoch počúvam tvrdenie, že pomoc malým letiskám zvýši uhlíkovú stopu, ale nemyslím si, že je to pravda. Keď všetky linky budú odlietať z Dublinu, znamená to len, že všetci ľudia, ktorí žijú blízko letiska Cork, ako aj ja, alebo letiska Shannon či Waterford alebo Kerry, sa musia prepraviť do Dublinu autom alebo letieť ďalšou linkou - kyvadlovou dopravou do Dublinu - a odtiaľ pokračovať ďalej. Zatiaľ čo by tieto linky mohli často pomerne lacno odlietať z regiónu priamo do požadovanej destinácie, a zároveň by to podporilo regionálne letiská.
<P>
Môj ďalší bod sa týka postihnutých cestujúcich. Prednedávnom ste dostali podrobný rozpis poplatkov pre letiská v Írsku, ktorý zahŕňal poplatky za invalidný vozík. Kontaktovali ma mnohí postihnutí ľudia a žiadali ich zrušenie, pretože mali pocit, že ostatní cestujúci by si mysleli, že platia navyše za ľudí na invalidných vozíkoch. Je veľmi dôležité uvedomiť si, že jeden z desiatich ľudí v Európe je postihnutý. Je možné, že ich počet je aj vyšší - niekedy až 17 % - a že osobitné poplatky by nemali existovať.
<SPEAKER ID="147" NAME="Luís Queiró" AFFILIATION="PPE-DE">
(PT) V Európe a do Európy sa stále viac a viac cestuje, avšak cena cestovania v rámci a mimo kontinentu neustále narastá. Faktory, ktoré pôsobia na tento nárast cien, akými sú zvýšená cena ropy, náklady na bezpečnosť a zníženie objemu emisií CO2, sú stálej povahy a je evidentné, že s nimi musíme počítať do budúcnosti.
<P>
V tejto súvislosti musí byť naším cieľom podporiť skutočne konkurenčný trh s leteckými službami, ktorý môže byť životaschopný jedine za predpokladu, že funguje transparentne a predvídateľne. Domnievam sa, že toto sú skutočné plusy tohto návrhu smernice v znení, o ktorom teraz diskutujeme, ku ktorému vo výraznej miere prispel pán Stockmann. Jedným z jej osobitných plusov je séria všeobecných pravidiel na určovanie a odvádzanie letiskových poplatkov, v ktorých sa stanovujú spoločné zásady na predchádzanie akémukoľvek zneužitiu dominantného postavenia. Keďže sa tieto pravidlá vzťahujú na okolo 70 % letísk, veľmi správne sú z nich vyňaté menšie alebo regionálne letiská, kde takéto riziko neexistuje.
<P>
Okrem toho napríklad v situáciách ako v Portugalsku alebo vo Fínsku, kde leteckú dopravu riadia združenia alebo siete letísk, boli ustanovené harmonizované poplatky pre všetky letiská za predpokladu, že dodržiavajú pravidlá hospodárskej súťaže. Musíme zdôrazniť aj nasledujúce body. Zavedenie povinnosti pre prevádzkovateľov letísk a používateľov vymieňať si informácie, požiadaviek na transparentnosť a metódy na výpočet letiskových poplatkov. Založenie nezávislého vnútroštátneho regulačného orgánu, ktorý bude zasahovať jedine v prípade konfliktu pri rozhodovaní o letiskových poplatkoch, ktoré tiež prispeje k riadnemu fungovaniu trhu.
<P>
A na záver musím, pán predsedajúci, povedať, že vymedzenie prísnych a transparentných kritérií na využívanie poplatkov na predbežné financovanie projektov novej infraštruktúry letísk zároveň chráni verejný záujem na rozvoji letísk a novej letiskovej infraštruktúry, ako aj práva cestujúcich, inými slovami spotrebiteľov, na ktorých záujmy sa v konečnom dôsledku musíme sústreďovať.
<SPEAKER ID="148" NAME="Inés Ayala Sender" AFFILIATION="PSE">
(ES) Vážený pán predsedajúci, chcela by som pogratulovať spravodajcovi za jeho trpezlivosť pri vypočutí a zaznamenávaní rôznych požiadaviek, ktoré odzrkadľujú súčasnú rozmanitosť letiskových systémov v Európe. Chcela by som tiež poďakovať Komisii za to, že sa postavila citlivo k skutočnosti, že do rozmanitosti nemôžeme zahrnúť systémy, ktoré nie sú transparentné, ktoré môžu viesť k diskriminácii, alebo obmedzujú účasť rôznych zainteresovaných strán a používateľov.
<P>
Keďže spravodajca sa venoval podrobnému dialógu a vyjednávaniu, domnievam sa, že nám predkladaný text ponúka veľmi užitočný nástroj na zabezpečenie toho, že tri hlavné zainteresované strany, ktorými sú vnútroštátne orgány, letiská a letecké spoločnosti, vyriešili vzájomné spory, v krátkosti, v prospech pracovníkov a cestujúcich. Umožní im to poskytnúť vysokokvalitné služby, ktoré spĺňajú požiadavky nových cestujúcich a nové požiadavky týkajúce sa dostupnosti, vyššej bezpečnosti, menšieho vplyvu na životné prostredie, najmä pokiaľ ide o hluk a menšieho počtu konfliktov a právnej neistoty prostredníctvom kvalitnejších konzultácií.
<P>
Možno by bolo lepšie, keby kritérium určujúce, na ktoré letiská sa táto smernica vzťahuje, bolo jednoduchšie, vyjadrené len percentuálne a mohlo by poskytnúť reprezentatívnejší výsledok. V každom prípade ma teší, že sa v texte zohľadňuje prevádzková kapacita sietí letísk, ktoré sa preukázali byť veľmi užitočným systémom v krajinách, akou je napríklad moje Španielsko, kde leteckú dopravu ovplyvňujú vážne sezónne problémy.
<P>
Okrem toho by som rada pridala návrh na prijatie parlamentných alebo súdnych metód na zabezpečenie súčasných cien.
<SPEAKER ID="149" NAME="Samuli Pohjamo" AFFILIATION="ALDE">
(FI) Vážený pán predsedajúci, chcel by som poďakovať pánovi Stockmannovi za podrobnú prípravu rozpravy na túto tému. Napriek tomu by som chcel upozorniť na inú záležitosť z pohľadu niekoho, kto žije v riedko osídlenej krajine s veľkými vzdialenosťami medzi obývanými centrami.
<P>
Letiská vo Fínsku predstavujú koherentnú sieť, v ktorej sa uplatňujú štandardné ceny. Takéto usporiadanie zabezpečilo primerané prevádzkové náklady, dokonca aj pre letiská, ktoré majú nízku frekvenciu letov a nachádzajú sa v odľahlých oblastiach. Spojenie leteckou dopravou do týchto oblastí je nevyhnutné.
<P>
V pozmeňujúcich a doplňujúcich návrhoch 9 a 16 sa berie do úvahy sieť letísk, avšak k malým letiskám sa nepristupuje spravodlivo. Dúfam, že parlament zohľadní rôzne podmienky, ktoré existujú v členských štátoch a prispôsobí smernicu, aby umožnila údržbu, rozvoj a financovanie vnútroštátnej siete letísk na jednotnom základe.
<SPEAKER ID="150" NAME="Mieczysław Edmund Janowski" AFFILIATION="UEN">
(PL) Vážený pán predsedajúci, na úvod by som chcel povedať, ako si cením prácu spravodajcu, pána Stockmanna, a Komisie.
<P>
Konkurencieschopnosť európskeho hospodárstva si vyžaduje transparentný a racionálny prístup k letiskovým poplatkom. Tieto predstavujú významnú súčasť prevádzkových nákladov dopravcov. Táto otázka sa netýka len vlastníkov letísk, ale aj leteckých spoločností, a tak aj cestujúcich. Týka sa to letísk národného alebo kontinentálneho významu, ako aj regionálnych letísk.
<P>
Natíska sa otázka obmedzení na základe veľkosti. Je navrhované pozmenené kritérium 5 miliónov cestujúcich, či 15 % vnútroštátnych letov vhodné? Za žiadnych okolností by tieto ustanovenia nemali mať negatívny vplyv na cestujúcich. Služby, ktoré poskytujú letiská musia spĺňať kritériá bezpečnosti a časovej presnosti príletov, odletov a prestupov. Všetci si uvedomujeme, že v súčasnosti sú medzi našimi letiskami výrazné rozdiely, pokiaľ ide o kultúru časovej presnosti. Na niektorých letiskách sa k cestujúcemu správajú ako ku nevyhnutnému zlu. Zlepšenie služieb a starostlivosti o cestujúcich by bolo veľmi vhodné.
<SPEAKER ID="151" NAME="Jim Higgins" AFFILIATION="PPE-DE">
Vážený pán predseda, veľmi ma tešia výsledky rokovaní, ktoré prebiehali niekoľko mesiacov a rád vidím, že Parlament si vybral prístup zdravého rozumu.
<P>
Pôvodný návrh Európskej komisie, že táto smernica by sa vzťahovala na všetky letiská, ktoré prepravia viac ako jeden milión cestujúcich ročne, bol nesmierne znepokojujúci, najmä z pohľadu Írska. Keby bol tento návrh prijatý, vzťahoval by sa na obidve letiská Shannon a Cork a možno následne na letisko Ireland West, keďže sa snaží pokračovať v rozšírení prevádzky. Namietal som, že letiská, ktoré prepravia menej ako päť miliónov cestujúcich ročne, podliehajú oveľa väčším trhovým silám ako väčšie letiská, a to, že by pre nich platila táto smernica, by ich zbytočne obmedzovalo.
<P>
V prípade, že by dnešné stanovisko Parlamentu bolo prijaté, môžeme pri väčších letiskách očakávať vyššiu mieru transparentnosti, cenovej politiky a financovania rozvoja infraštruktúry. Rovnako budeme svedkami výraznej regulácie vo všetkých členských štátoch, ktorá zabezpečí to, aby letiská a ich užívatelia nezneužívali svoje dominantné postavenie na trhu.
<P>
Som veľmi rád, že sa riešia odvolania užívateľov letísk, týkajúce sa nemožnosti posunúť časové plány zmien prijatých letiskom. Osobne zastávam názor, že ohlásenie zmeny cien 6 mesiacov vopred v neprospech leteckej spoločnosti, zabezpečí v prípade potreby dostatočný čas na dohodu a vyjednávanie pre obidve strany. Fakt, že užívateľ letiska nemôže posunúť časové plány letiska, umožní letiskám začať s plánmi infraštruktúry bezodkladne a ušetriť tak finančné prostriedky sebe a nakoniec aj cestujúcim, nakoľko oni najpravdepodobnejšie z plánu zvýšenia nákladov získajú najviac.
<P>
Rád by som poďakoval svojim kolegom v Parlamente, ktorí podporili moje zmeny a doplnenia pôvodného návrhu, a ktorí podporili môj názor počas rokovania, čo bude znamenať, že regionálne letiská - menšie letiská - budú naďalej oslobodené, aspoň v dohľadnej budúcnosti, od zvýšenej byrokracie a nákladov na ňu. Znovu sa pripájam ku všetkým: blahoželám pánovi spravodajcovi Stockmannovi ku kvalitne spracovanej správe.
<SPEAKER ID="152" NAME="Emanuel Jardim Fernandes" AFFILIATION="PSE">
(PT) Vážený pán predsedajúci, pán komisár, dámy a páni, musím poďakovať a gratulovať pánovi Stockmannovi za jeho otvorenosť a schopnosť dospieť ku kompromisnému riešeniu medzi rôznymi záujmami, ktoré boli zapojené do prípravy tejto kvalitnej správy, najmä s ohľadom na najodľahlejšie regióny. Podporujem hlavné smerovanie návrhu Komisie a som o jeho kvalite presvedčený, pretože zabezpečuje nediskrimináciu, pokiaľ ide o letiskové poplatky, okrem v prípadov, keď je to v súlade so Zmluvou a je to nevyhnutné, osobitne s ohľadom na predpovede pre najodľahlejšie regióny. Musí byť zavedený povinný proces konzultácií medzi riadiacimi orgánmi letiska a jeho používateľmi. Akékoľvek rozdiely medzi poplatkami musia byť transparentné a musia vychádzať z jasných kritérií, v ktorých sa zohľadňuje zásada územnej súdržnosti.
<P>
Podľa nášho návrhu bude v budúcnosti možné zaviesť zmeny z objektívnych a transparentných dôvodov verejného záujmu, najmä pokiaľ ide o všeobecnú dostupnosť. Členské štáty musia zabezpečiť, citujem: "že letiská vyberajú rovnaké poplatky za rovnaké služby". Riadiaci orgán letiska môže používateľovi letiska priznať úľavu z poplatkov na základe kvality služby, ktorú používa za predpokladu, že táto úľava je dostupná pre všetkých používateľov letiska v súlade s uverejnenými, transparentnými a objektívnymi podmienkami. Letisko môže priznať úľavu používateľom, ktorí poskytujú lety na nových trasách... v súlade s právnymi predpismi ES o hospodárskej súťaži...
<P>
(predsedajúci prerušil rečníka)
<SPEAKER ID="153" NAME="Alojz Peterle" AFFILIATION="PPE-DE">
(SL) Ako poslanca, cestovateľa a pilota ma teší, že sa Únia pomocou tejto smernice po prvýkrát snaží upraviť oblasť letiskových poplatkov, čo považujem za užitočné z viacerých dôvodov. V prvom rade sa domnievam, že je kľúčové, že nám umožňuje určiť spoločné zásady vyberania letiskových poplatkov, čo povedie k väčšej jasnosti a menšej diskriminácii.
<P>
Druhou silnou stránkou je podľa mňa otvorenie dialógu medzi orgánmi letísk a leteckými spoločnosťami, čo znamená, že cestujúcim sa bude venovať viac pozornosti, či už ide o ich bezpečnosť, alebo kvalitu služieb. Zdá sa mi dôležité, že prostredníctvom tejto smernice sme preukázali priaznivý postoj voči rozvoju potrieb letísk, t. j. možnosti vyšších daní, avšak pod podmienkou, že existuje dialóg s používateľmi, vďaka ktorému im budú poskytnuté jasné informácie a dane sú účelovo viazané výlučne na ciele rozvoja.
<P>
Na záver by som chcel vyjadriť svoju podporu založeniu nezávislých regulačných orgánov v nádeji, že v súlade so zásadou proporcionality, nepovedie k neprimeranému zvýšeniu byrokratickej záťaže. Osobitne mám na mysli tie členské štáty, ktoré majú len jedno veľké letisko a len jednu veľkú národnú leteckú spoločnosť, ktorú vlastní štát. Hoci v takýchto prípadoch nepotrebujeme veľké regulačné orgány, je mimoriadne potrebné štrukturálne oddeliť túto funkciu od činností súvisiacich s vlastníctvom alebo dohľadom.
<P>
Dovoľte mi vysloviť pár poznámok k terminológii. Podľa mňa je v angličtine vhodnejšie používať termín "independent regulatory authority" (nezávislý regulačný orgán) ako "independent supervisory authority" (nezávislý dozorný orgán), keďže pod týmto pojmom si môžeme predstaviť skôr kontrolný orgán, ktorého zavedenie smernica nestanovuje. Do druhého čítania navrhujem, aby bola zavedená možnosť výnimky alebo vypustenia tých letísk, ktoré vykonávajú svoju činnosť za osobitných okolností, za predpokladu splnenia istých podmienok. Gratulujem pánovi spravodajcovi a všetkým, ktorí s ním spolupracovali.
<SPEAKER ID="154" NAME="Silvia-Adriana Ţicău" AFFILIATION="PSE">
(RO) Chcela by som poblahoželať spravodajcovi, pánovi Stockmannovi, k výrazným zlepšeniam návrhu Komisie.
<P>
Všetky letiská, na ktoré sa vzťahuje rozsah pôsobnosti tejto smernice, budú podliehať rovnakým pravidlám transparentnosti a budú poskytovať informácie o výpočte a použití letiskových poplatkov.
<P>
Podľa odôvodnenia č. 1 je hlavnou úlohou letísk zabezpečiť obsluhu lietadla, od pristátia po vzlietnutie, a starostlivosť cestujúcich a nákladu. Keďže na letiskách prebieha množstvo činností, je potrebné jasne definovať zodpovednosť každého subjektu a najmä spôsob financovania týchto činností.
<P>
Mali by sme venovať osobitnú pozornosť možnosti vynucovania tejto smernice vo všetkých členských štátoch.
<P>
Je nevyhnutné, aby letiská a dopravcovia viedli nepretržitý dialóg. V jednom z našich pozmeňujúcich a doplňujúcich návrhov žiadame, aby letiskové poplatky zavedené s cieľom pokryť bezpečnostné náklady, boli výlučne využívané na realizáciu bezpečnostných opatrení.
<P>
Členské štáty by mali tiež využívať Štrukturálne fondy s cieľom rozvinúť infraštruktúru svojich regionálnych letísk.
<P>
Podľa údajov Eurostatu z piatich nových členských štátov, objem osobnej leteckej dopravy stúpol medzi rokom 2005 a 2006 o 25 %.
<P>
Za rovnaké obdobie zaznamenalo Rumunsko najvýraznejší nárast (35 %).
<SPEAKER ID="155" NAME="Predseda">
Pán Stockmann, ako spravodajca budete mať príležitosť prehovoriť na konci rozpravy. Želáte si prehovoriť teraz, alebo počkáte do konca?
<SPEAKER ID="156" NAME="Ulrich Stockmann">
spravodajca. - (DE) Vážený pán predsedajúci, hoci viem, že zapojenie sa do diskusie týmto "catch the eye" spôsobom nie je určené pre spravodajcu, chcel by som sa pána komisára opýtať pár otázok, pretože nepočul moju prezentáciu. Keď budem mať tú možnosť, budem stručný.
<SPEAKER ID="157" NAME="Predseda">
V poriadku, to je zrejmé, ale musíme ukončiť náš program. Preto prejdime k ďalšiemu rečníkovi a potom budeme pokračovať podľa postupu "catch-the-eye".
<SPEAKER ID="158" NAME="Timothy Kirkhope" AFFILIATION="PPE-DE">
Vážený pán predseda, verím, že podstata tejto rozpravy sa dá zhrnúť do otázky: Ako meriate dominantné postavenie na trhu?
<P>
Komisia sa touto smernicou pokúša regulovať mnoho letísk Spoločenstva a pokladá ju za vhodnú, pretože sa domnieva, že by mohla vzniknúť nerovnováha vo vzťahu medzi letiskami a ich užívateľmi, leteckými spoločnosťami. V niektorých prípadoch sa nemýli; väčšie letiská v EÚ, ako londýnske Heathrow a parížske letisko Charlesa De Gaulla, by mali byť regulované, aby svoje dominantné postavenie na trhu nezneužívali. Myslím si však, že menšie regionálne letiská Európskej únie by mali byť regulované len v prípade, keď sa zistí, že konajú v rozpore s pravidlami hospodárskej súťaže.
<P>
Späť k otázke: Ako meriate dominantné postavenie na trhu? Systém, ktorý obmedzuje každé letisko Spoločenstva s počtom prepravených cestujúcich päť a viac miliónov ročne, je výsledkom subjektívneho rozhodnutia, je však prijateľnejší ako systém s limitom jeden milión. A letisko, ktoré ročne zaznamená viac ako 15 % cestujúcich v členskom štáte, v ktorom sa nachádza, to je tiež prijateľnejšie, stále však subjektívne.
<P>
Napríklad aj letisko Newcastle v Spojenom kráľovstve s počtom 5,2 milióna cestujúcich musí na trhu súťažiť s inými letiskami na celom severe Anglicka, aby prilákalo užívateľov. Načo pridávať namáhavú a nákladnú administratívu menším regionálnym letiskám, ktoré vlastne navzájom súťažia a potrebujú sa zväčšovať? Z tohto dôvodu chcem, aby mali národné regulačné orgány možnosť vyňať svoje letiská z rozsahu pôsobnosti tejto smernice.
<P>
Druhotné ciele tejto smernice sú však veľmi prospešné. Súhlasím s jednotnými pravidlami, týkajúcimi sa vzájomného poskytovania informácií, transparentnosti a výberu poplatkov. Je však pravda, že Komisia by v tomto prípade nemala regulovať viac, ako je potrebné.
<SPEAKER ID="159" NAME="Ulrich Stockmann">
spravodajca. - (DE) Vážený pán predsedajúci, chcel by som sa pána komisára opýtať na body, v ktorých sa naše stanovisko vo výbore výrazne odlišovalo od návrhu Komisie. V prvom rade ide o obmedzenie rozsahu pôsobnosti smernice na letiská, ktoré prepravili 5 miliónov cestujúcich. Po druhé sa chcem opýtať na začlenenie sietí letísk, čo je úplne nový bod. Po tretie, na upevnenie zodpovednosti regulačných orgánov a na to, aby mohli delegovať povinnosti na regionálne orgány. Po štvrté ide o predbežné financovanie, ktoré Komisia do návrhu nezačlenila napriek tomu, že ho povoľuje Medzinárodná organizácia pre civilné letectvo (ICAO). A na záver mám ešte jednu otázku. Aké je vaše stanovisko k diferenciácii poplatkov na základe environmentálnych kritérií? Toto sú otázky, na ktoré by som rád dostal odpoveď.
<SPEAKER ID="160" NAME="Avril Doyle" AFFILIATION="PPE-DE">
Vážený pán predseda, aby som neopakovala, čo už bolo povedané, v plnej miere podporujem potrebu väčšej transparentnosti v letiskových poplatkoch. Keďže letiskové poplatky nie sú súčasťou prevádzkových nákladov leteckých spoločností, ale nákladov letiska na prevádzku, rozvoj a údržbu, rada by som sa dozvedela názor Komisie na povinnosť leteckých spoločností platiť letiskové poplatky v prípade, že cestujúci musí let zrušiť.
<P>
Letiská by mali dostať plnú sumu, alebo aspoň skutočnú náhradu akýchkoľvek letiskových poplatkov za zrušený let. Nemyslím, že je prijateľné, aby si letecké spoločnosti v prípade zrušenia letov letiskové poplatky ponechali. Niektoré to v súčasnosti robia, iné poskytujú náhradu, ale za vysoký administratívny poplatok, a preto sa o ňu neoplatí žiadať.
<P>
Táto otázka nie je veľmi dôležitá, ale cestujúcich v EÚ veľmi znepokojuje a myslím, že by sme sa k nej, v súvislosti s problémami, ktoré teraz riešime, mali vyjadriť.
<SPEAKER ID="162" NAME="Silvia-Adriana Ţicău" AFFILIATION="PSE">
(RO) Keďže je našou povinnosťou zabezpečiť transparentnosť, presné informovanie používateľov a cestujúcich a kvalitu služieb leteckej dopravy, a keďže bolo počas prvých 11 mesiacov roku 2006 otvorených 211 nových regionálnych trás, čo zvýšilo premávku o 1800 nových letov týždenne, chcela by som sa Komisie opýtať, aké opatrenia budú prijaté s cieľom informovať cestujúcich o letiskových poplatkoch, keďže cestujúci žiaľ nepoznajú svoje práva v prípade, že je ich let zrušený alebo omeškaný.
<SPEAKER ID="163" NAME="Jacques Barrot">
podpredseda Komisie. - (FR) Vážená pani predsedajúca, dámy a páni, ešte raz by som chcel poďakovať vášmu spravodajcovi, pánovi Stockmannovi, ktorý náš dialóg predĺžil. My sme sa, a ja osobne tiež, zapojili do dialógu s letiskami a leteckými spoločnosťami. Ďakujem vám, pán Stockmann, že ste vypočuli obidve strany, pretože do istej miery nie je jednoduché vytvoriť pravidlá kvalitného dialógu, ktoré umožňujú dosiahnuť vyvážené riešenia a ktoré zabezpečia, aby letiská s dominantným postavením toto postavenie nezneužívali.
<P>
Odpoviem teda na vaše otázky, pán Stockmann. Pokiaľ ide o počet cestujúcich, máme pocit, že 5 miliónov je prijateľné číslo. Akceptujem, že je nevyhnutné vziať do úvahy siete letísk. Váham však podporiť delegovanie povinností na regionálne orgány. Môže to byť nebezpečné a nevidím, aké výhody by to malo priniesť. Potrebujeme nestranný orgán, ktorý zabezpečí, aby príslušné letiská podliehali rovnakým podmienkam, pokiaľ ide o dialóg a určovanie poplatkov. Podporujem diferenciáciu poplatkov na základe environmentálnych kritérií. Nemáme však, a k tomuto sa ešte vrátim, dôvod zvažovať predbežné financovanie infraštruktúr. Keď sa pozrieme na spôsob, akým úspešne riadiť letiská a vyberať poplatky, je očividne nevyhnutné predvídať budúce požiadavky na infraštruktúru. Neexistuje nijaká potreba predbežného financovania.
<P>
Okrem týchto odpovedí by som teraz chcel zareagovať na niektoré z poznámok, ktoré tu odzneli. V prvom rade by som pánovi Simpsonovi chcel povedať, že sa nám podarilo dosiahnuť, aby smernica nebola reguláciou a nepredstavovala byrokratickú záťaž. Chceme dosiahnuť dodržiavanie základných zásad. Členské štáty tieto zásady prijali v rámci Medzinárodnej organizácie pre civilné letectvo. Preto nechceme zavádzať reguláciu s týmto cieľom. Úprimne verím, že môžeme skutočne povedať, že sme našli najlepší rámec na zabezpečenie kvalitného dialógu medzi letiskami a leteckými spoločnosťami a súčasťou tohto dialógu je podľa mňa aj vízia pokroku v oblasti transparentnosti. Pán Allister vyhlásil, že táto smernica môže regionálne letiská predražiť. Práve opak je však pravdou! Práve naopak, prostredníctvom tejto povinnej konzultácie, prostredníctvom nediskriminácie medzi dopravcami v skutočnosti zabezpečíme, najmä v prípade niektorých regionálnych letísk, úplnú transparentnosť a pre spotrebiteľov, cestujúcich bude jednoduchšie využívať leteckú dopravu bez toho, aby na nich čakali nepríjemné prekvapenia.
<P>
Ako som povedal, a teraz reagujem na príspevok pani Lichtenbergerovej, smernica umožní členským štátom stanovovať poplatky alebo dane na základe znečistenia hlukom alebo iných environmentálnych aspektov. Táto smernica sa však nesnaží o nadreguláciu, nemusíme teda určovať každú z týchto daní. V reakcii na príspevok pána El Khadraouiho by som chcel povedať, že bude určite možné prispôsobiť poplatky na environmentálnom základe. Rada to navrhla a mám v úmysle tento návrh podporiť.
<P>
Niektorí z vás spomenuli problém súvisiaci so zrušením letu. Musím úprimne priznať, že v texte sa touto otázkou nezaoberáme, a preto je pre mňa zložité odpovedať. V oblasti práv cestujúcich sme pokročili vpred a tento pokrok nesmieme zastaviť. Chcel by som vás teda požiadať, aby ste mi túto otázku adresovali písomne a ja vám poskytnem konkrétnejšiu odpoveď na vašu otázku, ktorá je, pripúšťam, celkom oprávnená, podobne, ako otázka pani Ţicăuovej, ktorá tiež prispela do tejto diskusie.
<P>
Pani predsedajúca, chcel by som teraz v stručnosti zhrnúť stanovisko Komisie k pozmeňovacím a doplňovacím návrhom. Mnohé z pozmeňujúcich a doplňujúcich návrhov predložených vašim spravodajcom posilňujú cieľ Komisie, ktorým je zlepšenie vzťahu medzi letiskami a leteckými spoločnosťami. Pán Stockmann, Komisia môže prebrať 21 z pozmeňujúcich a doplňujúcich návrhov, ktoré prispievajú k tomuto cieľu. Konkrétne by som chcel spomenúť pozmeňujúci a doplňujúci návrh týkajúci sa definície poplatku, pozmeňujúci a doplňujúci návrh č. 12, a pozmeňujúce a doplňujúce návrhy týkajúce sa sietí letísk, pozmeňujúci a doplňujúci návrh č. 14 s niekoľkými úpravami vo formulácii. Komisia pôvodne navrhovala, aby sa smernica vzťahovala na letiská, ktoré ročne prepravia viac ako 1 milión cestujúcich. Komisia prijíma nový limit, ktorý je navrhnutý v prvej časti pozmeňujúceho a doplňujúceho návrhu č. 7, pretože ho, zdá sa, podporuje väčšina v Parlamente a v Rade. Avšak 27 z pozmeňujúcich a doplňujúcich návrhov, ktoré predložil váš spravodajca, nemôže byť prebratých v danej forme a bude potrebné podrobnejšie ich prediskutovať. Medzi ne patria najmä pozmeňujúce a doplňujúce návrhy týkajúce sa bezpečnostných poplatkov: pozmeňujúce a doplňujúce návrhy č. 13, 21, 22, 23, 24. Táto otázka bola predmetom dlhých a živých diskusií. Počas zmierovacieho postupu bol dosiahnutý kompromis a vyzerá to tak, pán Stockmann, že tieto pozmeňujúce a doplňujúce návrhy v tomto štádiu nie sú potrebné. Okrem toho sa smernica nemôže uplatňovať výlučne na prípady porušenia práva hospodárskej súťaže. A teda Komisia nemôže prijať pozmeňujúce a doplňujúce návrhy týkajúce sa situácií, v ktorých majú letiská dominantné postavenie vo vzťahu ku svojim používateľom. Rozsah pôsobnosti tejto smernice je širší. Preto sa domnievame, že pozmeňujúci a doplňujúci návrh č. 7 čiastočne, pozmeňujúci a doplňujúci návrh č. 16 čiastočne a pozmeňujúci a doplňujúci návrh č. 20 nie sú potrebné. Komisia nemôže prijať ani pozmeňujúce a doplňujúce návrhy týkajúce sa predbežného financovania infraštruktúry letísk. Vyberanie daní predtým, ako daná infraštruktúra funguje je v rozpore zo zásadami, z ktorých smernica vychádza.
<P>
Napriek tomu to neznižuje, pani predsedajúca, dámy a páni, kvalitu vynikajúcej práce pána Stockmanna, ktorá podľa môjho názoru, vo výraznej miere skvalitnila návrh tejto smernice. Vyjadril som sa k mnohým pozmeňujúcim a doplňujúcim návrhom, ale musím ešte raz poďakovať pánovi Stockmannovi a Výboru pre dopravu za kvalitnú prácu a za to, že nám pomohli posunúť sa ďalej s týmto dôležitým textom, ktorý nám umožňuje štruktúrovať dialóg medzi letiskami a leteckými spoločnosťami. Naším cieľom je ochrániť používateľov pred tým, aby sa stali obeťami neexistencie dialógu, a chceme predchádzať situáciám, v ktorých pre nedostatok transparentnosti, môžu byť realizované praktiky, ktoré nemáme možnosť schváliť. To je všetko, čo som chcel vysloviť. Chcel by som poďakovať Parlamentu za jeho vernosť tomuto návrhu. Domnievam sa, že by mal našim letiskám a leteckým spoločnostiam poskytnúť prostriedky na vytvorenie stáleho dialógu, z ktorého budú mať výhody všetky zúčastnené strany.
<P>
Stanovisko Komisie k pozmeňujúcim a doplňujúcim návrhom Parlamentu
<P>
Stockmannova správa (A-0497/2007)
<P>
Prijateľné pozmeňujúce a doplňujúce návrhy: 8, 10, 11, 12
<P>
Pozmeňujúce a doplňujúce návrhy v zásade prijateľné: 3, 21, 27, 29, 30, 33, 35, 40, 44, 45
<P>
Pozmeňujúce a doplňujúce návrhy prijateľné po preformulovaní: 14, 15
<P>
Čiastočne prijateľné pozmeňujúce a doplňujúce návrhy: 7 (1. časť), 16, 17, 18, 22, 35 (1. časť)
<P>
Zamietnuté pozmeňujúce a doplňujúce návrhy:1, 2, 4, 5, 6, 9, 13, 19, 20, 23, 24, 25, 26, 28, 31, 32, 34, 36, 37, 38, 39, 41, 42, 43, 46, 47, 48
<SPEAKER ID="165" NAME="Ulrich Stockmann">
spravodajca. - (DE) Vážená pani predsedajúca, pán komisár, dámy a páni, predovšetkým by som sa chcel poďakovať všetkým za ich pripomienky a návrhy. Pre nami je ešte stále veľký kus cesty a s Radou, ktorá predloží svoje spoločné stanovisko, nás čaká neľahké vyjednávanie.
<P>
V uplynulých týždňoch sa ukázalo, že Rada začala v niekoľkých bodoch zmýšľať podobne ako my vrátane rozsahu pôsobnosti smernice, otázok sietí letísk a odmietnutia "vyňatí" jednotlivými štátmi. Stále však máme niekoľko nových bodov, o ktorých sme ešte nediskutovali, ako napríklad stanovenie hornej hranice výšky poplatkov. Preto potrebujeme ďalšiu internú diskusiu o týchto otázkach. V prvom rade bude dôležité, aby sme zajtra v týchto bodoch dosiahli spoločnú dohodu v čo najväčšom počte, aby sme mali silný rokovací mandát, keď nám Rada predloží svoju pozíciu.
<P>
Pán komisár, chcel by som sa vám poďakovať za podrobné stanovisko, ktoré ste predniesli. Svoj vstup by som chcel uzavrieť vysvetlením, prečo je pre tento Parlament otázka predbežného financovania infraštruktúry taká dôležitá. Po prvé to je možné v rámci ICAO; po druhé, prirodzene, nie je v našom záujme, aby sa poplatky náhle zvýšili, keď sa na trh dostane nová infraštruktúra; a na záver, samozrejme, nielen v krajinách východnej Európy, ale aj v iných nových členských štátoch existuje po nej zvýšený dopyt. Uvedomujem si však, že ide o kontroverznú otázku a musíme počkať, až potom uvidíme, aký je možné dosiahnuť pokrok.
<P>
Ešte raz vám ďakujem a teším sa na ďalšie diskusie s vami a s mojimi kolegami. Rád by som tiež poďakoval tieňovým spravodajcom za ich vynikajúcu spoluprácu.
<P>
(potlesk)
<SPEAKER ID="166" NAME="Predsedajúca">
Rozprava je ukončená
<P>
Hlasovanie sa bude konať zajtra.
<P>
Písomné vyhlásenia (článok 142)
<SPEAKER ID="167" NAME="Marian-Jean Marinescu  " AFFILIATION="PPE-DE">
písomne. - (RO) Iniciatíva na vyjasnenie úpravy týkajúcej sa letiskových poplatkov a rozvoj transparentných, nediskriminačných postupov na výpočet týchto poplatkov je vítaná, pretože zabraňuje akémukoľvek zneužitiu zo strany letísk, ktoré majú dominantné postavenie na trhu.
<P>
Transparentnosť a neprerušená výmena informácií medzi poskytovateľmi služieb leteckej dopravy a klientmi je takto zabezpečená pre jednotlivé letiská, ako aj pre siete letísk. Okrem toho členské štáty môžu uplatňovať ustanovenia tejto smernice na iné letiská na svojom území a tým podporiť hospodársku súťaž a implicitne znižovať letiskové poplatky v prospech konečných používateľov.
<P>
Vďaka existencii spoločných noriem, budú cestujúcim poskytnuté rovnaké služby za rovnaké ceny a účinnosť nákladov bude jediným kritériom, ktoré budú letiská používať pri riadení svojich zariadení a služieb. Primerané presadzovanie týchto postupov bude zabezpečené prostredníctvom založenia nezávislého vnútroštátneho regulačného orgánu v každom členskom štáte.
<P>
Som pevne presvedčený o tom, že z tejto úpravy budú mať výhody najmä a predovšetkým európski občania. Ďalšími výhodami budú ďalšie investície do sektora leteckej dopravy, zlepšená bezpečnosť cestujúcich, bezpečnosť a dôvera, ktoré vo výraznej miere a dlhodobo prispejú k rozvoju leteckej dopravy v Európskej únii.
