<CHAPTER ID="016">
Rozpočet na rok 2009: prvé úvahy a mandát na zmierovacie konanie o PNR na rok 2009 (rozprava)
<SPEAKER ID="075" NAME="Predsedajúca">
. - Ďalším bodom je správa spravodajkyne Jutty Haugovej, ktorú vypracovala v mene Výboru pre rozpočet, o rozpočte na rok 2009: prvé úvahy a mandát na zmierovacie konanie o predbežnom návrhu rozpočtu na rok 2009 - oddiel III - Komisia (2008/2025).
<SPEAKER ID="076" NAME="Jutta Haug" LANGUAGE="DE">
Vážená pani predsedajúca, vážený pán úradujúci predseda Rady, vážená pani komisárka, ako by mal vyzerať rozpočet Európskej únie na rok 2009 a ako by mohol vyzerať? Hovorili sme o tom od začiatku roka a Európsky parlament teraz vstupuje do druhej fázy tohoročného rozpočtového postupu, ktorý je trochu odlišný od minuloročného. Dôvodom je skutočnosť, že sa chceme začať postupne pripravovať na zmenený postup po reformnej zmluve.
<P>
Po uznesení o rozpočtovom rámci a prioritách na rok 2009 v apríli prichádza naše uznesenie "Prvé úvahy a mandát na zmierovacie konanie o predbežnom návrhu rozpočtu na rok 2009". Výbor pre rozpočet prijal toto uznesenie bez námietok a som naozaj presvedčená, že plenárne zasadnutie bude o tomto uznesení hlasovať takisto jednomyseľne, najmä preto, že do tohto uznesenia sa zapracovali pripomienky a návrhy výborov odborníkov.
<P>
Čím sa tu teda zaoberáme? Názov hovorí za všetko. Hodnotíme predbežný návrh rozpočtu, ktorý nám Komisia predložila, a máme k nemu dosť výhrad. Nemyslíme si, že rozpočtová pravdivosť a jasnosť tohto návrhu je dostatočne transparentná. Už vieme, že aj Komisia musí zredukovať svoje nároky, aby sa zmestila do obmedzeného strednodobého finančného rámca. Neoprávňuje ju to však na to, aby využívala kreatívne rozpočtové techniky na vytváranie dostupných rezerv.
<P>
Tieto techniky sa napriek tomu používajú - napríklad financovanie viacročných programov na konci obdobia; skutočnosť, že sa nezohľadňujú známe a ľahko postrehnuteľné potreby financovania; a nepridelenie rozpočtových prostriedkov do záručného fondu, pričom sa odhadovalo na 200 miliónov EUR ročne. Nemyslíme si, že Komisia v týchto číslach zohľadnila politické priority, ktoré sama formulovala vo svojej ročnej politickej stratégii. Parlament dôrazne podporil tieto priority, ktorými je boj proti zmene klímy a presadzovanie konkurencieschopnosti pre rast a zamestnanosť, úzko späté s presadzovaním trvalo udržateľnej Európy a samozrejme realizáciou spoločnej imigračnej politiky.
<P>
Čo je však najdôležitejšie, očakávali sme väčšie odhodlanie bojovať proti zmene klímy. Komisia tvrdí, že v rámci rozpočtu vyčlenila na životné prostredie približne 14 miliárd EUR, podrobné preskúmanie však ukazuje, že z tejto sumy 13,842 miliárd EUR je už 13 miliárd pridelených Európskemu poľnohospodárskemu fondu pre rozvoj vidieka, Kohéznemu fondu a Európskemu fondu pre regionálny rozvoj. Táto suma sa preto bude musieť doplniť.
<P>
Takisto musíme viac urobiť v oblasti konkurencieschopnosti, najmä v prípade malých a stredných podnikov, osobitne však v prípade malých podnikov. Prvým krokom bol predpis o malých podnikoch. Rozpočet na rok 2009 by mal malým a stredným podnikom zabezpečiť osobitné prostriedky, aby mohli v prvom rade vymáhať svoje pohľadávky. Je veľmi dobré mať právne predpisy, ktorými sa nariaďuje, že 30-dňová lehota sa nesmie prekročiť; ako ich však majú malé a stredné podniky implementovať? Preklenovacie úvery v rámci týchto prostriedkov by však zabránili bankrotom a strate pracovných miest, a to je takisto v našom záujme.
<P>
Nechcem sa teraz zaoberať nedostatočnými rozpočtovými prostriedkami na plnenie požiadaviek potravinovej pomoci a bezpečnosti potravín, Kosova, Palestíny, Afganistanu, vlastne celej položky 4. Moji kolegovia poslanci tak urobia za chvíľu.
<P>
Rada by som len povedala Rade, ktorej zástupca, žiaľ, už nie je prítomný - nedokážem pochopiť, prečo bol prítomný na jednominútových vystúpeniach, a nie je prítomný keď začíname rokovať o rozpočte - že Parlament je pevne odhodlaný začať otvorený politický dialóg s Radou. Chceme implementovať európske priority a na tento účel je potrebný zodpovedajúci rozpočet. Veď európsky rozpočet je iba politikou vo forme čísiel.
<P>
(potlesk)
<SPEAKER ID="077" NAME="Dalia Grybauskaitė" LANGUAGE="LT">
Dnes máme jedinečnú príležitosť, aby sme sa v tejto skorej fáze oboznámili s najdôležitejšími prioritami Európskeho parlamentu na nadchádzajúci rok, a aby sme spoznali príčiny obáv malých a stredných podnikov, pokiaľ ide o tento projekt predložený Komisiou. Rada by som poďakovala iniciátorke tejto skorej diskusie - spravodajkyni pani Haugovej.
<P>
Rada by som vás ubezpečila, že Európska komisia a ja venujeme naozaj veľkú pozornosť efektívnemu finančnému riadeniu a prísnej rozpočtovej disciplíne. Vážené dámy a vážení páni, oceňujeme vašu neustálu pozornosť a záujem v rámci týchto záležitostí.
<P>
Z tohto dôvodu, plne si uvedomujúc vaše obavy, by som vás rada upozornila na skutočnosť, že Komisia pripravila predbežný návrh rozpočtu na rok 2009 v rámci obmedzení finančného programovacieho obdobia 2007 - 2013, po dôkladnom prehodnotení ekonomických a sociálnych prognóz a po vytvorení dostatočne podloženej, zodpovedajúcej rezervy, ktorá je určená na nepredvídateľné problémy.
<P>
V rámci prípravy rozpočtu na budúci rok sme sa snažili zabezpečiť, aby dostali politické priority konkrétnu finančnú podobu, a aby mali ciele pevný, solídny rozpočtový základ. Najvyšší finančný nárast sa preto očakáva v programoch, ktoré podporujú ekonomický rozvoj a konkurencieschopnosť, ako aj v programoch, ktoré presadzujú slobodu, bezpečnosť a spravodlivosť, financovaných z príslušných rozpočtových kategórií.
<P>
S cieľom zabezpečiť taký rozpočet na rok 2009, ktorý by odrážal ciele zahraničnej politiky Európskej únie spolu s úplnou účasťou Únie v medzinárodných aktivitách, Komisia v blízkej budúcnosti predloží pozmeňujúci a doplňujúci návrh k tomuto návrhu, ktorý bude poskytovať presné výpočty týkajúce sa financovania Palestíny a Kosova. Dokonca ešte pred predbežnými diskusiami o návrhu rozpočtu na rok 2009 prebiehajúcimi v Parlamente Komisia predloží návrhy týkajúce sa doplňujúceho financovania krátkodobých opatrení v rozvojových krajinách, ktoré sa usilujú čeliť vplyvu nárastu cien potravín; sme pripravení zriadiť "potravinový fond" pre rozvojové krajiny.
<P>
Zaregistrovala som vašu obavu v súvislosti s finančnými nákladmi, najmä tými, ktoré sa nachádzajú v položke 5. Môžem vás ubezpečiť, že predbežný návrh rozpočtu na rok 2009 poskytuje z tohto aspektu dostatočne podrobné informácie, a že sme pripravení poskytnúť všetky informácie, ktoré požadujete vo vašom uznesení.
<P>
Na záver by som rada poďakovala spravodajkyni, pani Haugovej, za jej snahu, ktorej výsledkom je po prvýkrát zoznam nových pilotných projektov a prípravných opatrení v tejto veľmi skorej fáze. Budem presadzovať včasné posúdenie možností ich financovania a podporovať efektívnu implementáciu projektov, ktoré schválil parlament.
<P>
Už budúci týždeň - skôr tento týždeň - sa uskutoční zasadnutie tripartity a o týždeň neskôr prvé zmierovacie konanie s cieľom pripraviť sa na prvé čítanie v Rade.
<P>
Som presvedčená, že aj tento rok sa zachová atmosféra konštruktívnej spolupráce, ktorej sme sa doteraz niekoľko rokov tešili, a že koncom tohto roka budeme úspešní pri dosiahnutí dohody.
<SPEAKER ID="078" NAME="Véronique De Keyser">
spravodajkyňa Výboru pre zahraničné veci požiadaného o stanovisko. - (FR) Vážená pani predsedajúca, vo všeobecnosti vôbec nie som spokojná s položkou 4 návrhu rozpočtu.
<P>
Po prvé, opäť zdôrazňujem nedostatočné finančné prostriedky pridelené tejto položke. Je to úplne v rozpore s deklarovanými ambíciami Európskej únie stať sa svetovým hráčom. Nielenže položka 4 sa zvýšila iba o 1,8 % v porovnaní s rozpočtom na rok 2008, tento nárast je však aj pod priemerným zvýšením rozpočtu vo výške 3,1 %. Na základe toho možno povedať, že podiel vyhradený na vonkajšie vzťahy a rozvoj sa v predbežnom návrhu rozpočtu znížil.
<P>
Po druhé, odmietam prístup Komisie, v rámci ktorého sa už navrhuje využívanie nástroja flexibility a núdzovej pomoci v prípade výdavkov, ktoré sú skutočne predvídateľné a plánované. Takisto Stredný východ, Kosovo, potravinová pomoc a makrofinančná pomoc sú očividne podhodnotené.
<P>
Vezmime si príklad Palestíny. V predbežnom návrhu rozpočtu sa tento rok navrhlo 171 miliónov EUR vo viazaných rozpočtových prostriedkoch a 100 miliónov EUR v platobných rozpočtových prostriedkoch. Na okupované územia sme iba v roku 2007 minuli pol miliardy. Dnes, do júla 2008, sme už použili 365 miliónov EUR. Čo urobíme budúci rok? Siahneme po nástroji flexibility? Zredukujeme rezervu, ktorá je už teraz malá?
<P>
Po tretie, obávam sa potravinovej krízy, ktorá sa stupňuje, a vplyvu zmeny klímy. Ak má EÚ nejakú prioritu, tak práve toto! V predbežnom návrhu rozpočtu na rok 2009 sa rozpočtové prostriedky vyčlenené na potravinovú pomoc zvýšili iba o 6,8 milióna EUR, slávne 3 %, hoci na konci apríla 2008 Komisia žiadala dodatočných 60 miliónov EUR a teraz nás práve požiadala o ďalších 40 miliónov EUR; to je azda vtip. Vítam vytvorenie Globálnej aliancie proti zmene klímy a Fondu globálnej energetickej účinnosti a obnoviteľnej energie, okrem záväzkov v rámci rozvoja však v rozpočte na rok 2009 musíme zvýšiť financovanie týchto iniciatív.
<P>
Na záver, som si vedomá významu Európskej susedskej politiky a našej spolupráce s krajinami Stredozemia pre Radu, za súčasného stavu finančných prostriedkov v položke 4 však odmietam podporiť akékoľvek dodatočné náklady, ktoré by EÚ vznikli v súvislosti so Stredozemím. Vonkajšia a rozvojová politika Európskej únie sa v oblastiach, kde sú jasné potreby, posudzuje podľa týchto dlhodobých záväzkov. Bez dostatočných zdrojov bude stratégia rozpočtu "urob si sám", zvolená pre položku 4, jej veľmi chabým obrazom.
<SPEAKER ID="079" NAME="Maria Martens" LANGUAGE="NL">
Všetky tieto záležitosti sú samozrejme veľmi dôležité a je dobré vedieť, že tieto veci sú v dobrých rukách pani Haugovej. Môžem povedať, že spolupráca s ňou bola veľmi príjemná. Hovorím ako spravodajkyňa pre rozpočet pre rozvojovú spoluprácu a súhlasím so stanoviskom, že zvýšenie rozpočtu v rámci položky 4 je veľmi potrebné.
<P>
V tejto súvislosti by som však rada upozornila na dve záležitosti, ktoré majú význam z perspektívy rozvojovej spolupráce. Prvou je potravinová kríza a druhou je hodnotenie zamerané na výsledky.
<P>
Ako už bolo uvedené, potravinová kríza je veľkým problémom, a krátkodobé, strednodobé, a dlhodobé riešenia preto musíme hľadať prostredníctvom rozpočtu. Z krátkodobého hľadiska je tu potravinová pomoc. Vítam iniciatívy, ktoré v tejto súvislosti vyvinula Komisia. Z dlhodobého hľadiska je tu v podstate Špeciálny program potravinovej bezpečnosti v rámci nástroja rozvojovej spolupráce. Tento program sa však, žiaľ, iba rozbieha a ešte úplne nefunguje. Najväčším problémom je preto strednodobé hľadisko.
<P>
Samotné krajiny aj EÚ venujú príliš málo pozornosti potravinovej bezpečnosti a produkcii potravín v rozvojových krajinách. Existuje rozvoj vidieka, v rámci neho však často neprofitujú oblasti, akou je napríklad produkcia potravín, ale skôr oblasti, ako napríklad výstavba ciest.
<P>
Chápem návrh Európskej komisie použiť na tento účel nevyčerpané sumy v oblasti poľnohospodárstva. Je to veľmi dômyselné nielen z hľadiska rozpočtu, ale aj z iných hľadísk. Krajiny, ktoré plnia svoj záväzok vyhradiť 0,7 % HNP na rozvojovú pomoc, povedia: nech aj ostatné krajiny urobia to isté, nech aj ony splnia svoje záväzky, potom budeme môcť urobiť ešte viac. Majú dobrý argument, ktorý je potrebné brať do úvahy. V každom prípade musí byť jasné, že peniaze musia byť naozaj určené na potravinovú bezpečnosť, zvýšenie produkcie, podporu chudobných poľnohospodárov v chudobných krajinách.
<P>
Môj druhý bod sa týka hodnotenia zameraného na výsledky. V Európe rastie kritika záležitosti rozvojovej spolupráce, dokonca aj v krajinách, ktoré boli vždy veľkorysé a priaznivo naklonené rozvoju. Vážená pani predsedajúca, musíme prekonať dobré úmysly a vykonať hodnotenie zamerané na výsledky. Lepší vplyv, lepšie výsledky. Je to spôsob, ako presvedčiť ľudí.
<SPEAKER ID="080" NAME="Göran Färm" LANGUAGE="SV">
Vážená pani predsedajúca, v prvom rade chcem veľmi poďakovať pani Jutte Haugovej. Zohľadnila mnoho názorov Výboru pre priemysel, výskum a energetiku. Zdôraznila napríklad to, čo sme považovali za veľmi dôležité, konkrétne, že medzi ročnou politickou stratégiou Komisie a tým, čo sa v skutočnosti navrhuje v rozpočte, napríklad v oblasti klímy a energetickej politiky, existuje určitá nezrovnalosť.
<P>
Minuloročné diskusie o rozpočte v rámci Výboru pre priemysel, výskum a energetiku sa predsa týkali najmä dvoch hlavných oblastí, ktorými je Galileo a Európsky inštitút inovácií a technológií. Teraz vidíme, že implementácia v týchto oblastiach odštartovala dobre, napriek tomu však na ňu budeme naďalej dohliadať. Takže tento rok sa namiesto toho môžeme sústrediť na politiku v oblasti energetiky a klímy.
<P>
V rámci Výboru pre priemysel, výskum a energetiku existuje v súvislosti s touto problematikou veľa názorov. Sme znepokojení najmä nedostatočnou rezervou vo výške 82 miliónov v rámci položky 1A. Pre tieto významné priority to vôbec nestačí. Chápeme, že Rada, majúc pred sebou rozpočet na rok 2009, sa usiluje o zvýšenie tejto rezervy, okrem iného množstvom administratívnych škrtov. To je správne - za predpokladu, že sa tým nevytvoria prekážky pre implementáciu siedmeho rámcového programu - neznie to však, akoby to stačilo.
<P>
Len na ilustráciu rádovej hodnoty, o ktorej hovoríme: pán Buzek, ktorý hovorí o Európskom strategickom pláne pre energetické technológie, spomína 2 miliardy EUR ročne od roku 2009 a vrátane roku 2009 iba na zriadenie strategického plánu pre energetické technológie. Neviem, či je to realistické, je však pravda, že politika v oblasti klímy a energetiky si vyžaduje značný objem nových finančných prostriedkov.
<P>
V rámci siedmeho rámcového programu a rámcového programu pre konkurencieschopnosť a inovácie je na politiku v oblasti klímy a energetiky vyčlenený primeraný objem finančných prostriedkov, je však potrebné pamätať na to, že tieto úrovne boli stanovené ešte v roku 2005, t. j. dávno predtým, než sme mali nejakú koncepciu o tom, ako by politika v oblasti klímy v roku 2008 vyzerala.
<P>
Takisto sa nachádzame v procese vytvárania niekoľkých spoločných podnikov, okrem iného s cieľom vyvíjať palivové články a technológie vodíkového pohonu. Komisia teraz navrhuje 30 miliónov ako prvý príspevok. Navrhuje sa však, aby sa tieto peniaze presunuli z programu spolupráce siedmeho rámcového programu a jeho oddielu týkajúceho sa energetiky. To naozaj nepredstavuje nové finančné prostriedky; je to len prerozdelenie.
<P>
Radi by sme vytvorili kompletný obraz celého financovania politiky v oblasti energetiky a klímy, pretože v súčasnosti je to skoro nemožné. So skutočne novými zdrojmi je potrebné začať už v roku 2009. Okrem toho sme presvedčení, že oblasť energetiky a klímy predstavuje najsilnejší argument pre to, aby sa na budúci rok začala podrobná revízia dlhodobého rozpočtu.
<SPEAKER ID="081" NAME="Eva Lichtenberger">
spravodajkyňa Výboru pre dopravu a cestovný ruch požiadaného o stanovisko. - (DE) Vážená pani predsedajúca, vážené dámy a vážení páni, v zásade môžem s vyhláseniami spravodajkyne, pani Haugovej, jedine súhlasiť. Podľa môjho názoru sa uplatňujú aj na rozpočet určený na dopravu. Podiel finančných prostriedkov vyčlenených na dopravu sa bezpochyby zvýšil - pochopiteľne však vďaka zvýšeniu v rámci programu Galileo. Dôvody tohto zvyšovania sú nekonečným príbehom a súvisia s politikami v oblasti priemyslu v Európe.
<P>
Moja kritika predloženého predbežného návrhu rozpočtu však spočíva v tom, že potrebujeme viac finančných prostriedkov určených na práva pasažierov, keďže táto oblasť sa týka práv európskych občanov. Čo je však ešte dôležitejšie, potrebujeme viac peňazí na výskum a nové stratégie dopravy, aby sme konečne mohli dosiahnuť takú mobilitu, ktorá nie je pre klímu škodlivá. Transeurópske siete sa musia takisto veľmi prísne monitorovať, pretože v tejto oblasti sa majú investovať obrovské sumy peňazí.
<SPEAKER ID="082" NAME="Kyösti Virrankoski">
spravodajca Výboru pre poľnohospodárstvo a rozvoj vidieka požiadaného o stanovisko. - (FI) Vážená pani predsedajúca, v prvom rade by som rád poďakoval pani Haugovej za vynikajúcu správu.
<P>
Priama podpora a trhové opatrenia sú pre rozpočet v oblasti poľnohospodárstva kľúčové a vo finančnom rámci majú svoj vlastný prah. Výdavky zostávajú na úrovni 2 027 000 000 EUR pod prahom 42,8 miliárd EUR. Predstavuje to nárast o päť percent.
<P>
Výbor pre poľnohospodárstvo a rozvoj vidieka očakáva, že časť tejto rezervy by sa mohla použiť na program distribúcie ovocia žiakom škôl, a takýmto spôsobom by sa mohli podporovať zdravé stravovacie návyky. Obezita mladých ľudí je čoraz väčším problémom.
<P>
Výbor pre poľnohospodárstvo a rozvoj vidieka takisto očakáva opatrenia na vytvorenie fondu reštrukturalizácie sektora mlieka a mliečnej výroby. Výbor je znepokojený plánmi použiť túto rezervu na modernizáciu poľnohospodárstva v rozvojových krajinách. Na tento účel by sa mali použiť finančné prostriedky z položky štyri, a nie z položky dva.
<P>
Výbor pre poľnohospodárstvo a rozvoj vidieka je takisto znepokojený, pokiaľ ide o opatrenia zamerané na rozvoj vidieka. Minulý rok zostalo nevyčerpaných 2,8 miliardy EUR, takže Parlament bude implementáciu programov rozvoja vidieka podrobne monitorovať.
<SPEAKER ID="083" NAME="László Surján">
v mene skupiny PPE-DE. - (HU) Ďakujem za priestor. V správe pani Haugovej, za ktorú by som jej chcel vyjadriť ocenenie a vďaku, sa uvádza presne to, čo si Parlament myslí o predbežnom návrhu rozpočtu. Počúvajúc prejav pani komisárky, zdalo sa mi, že spravodajkyňa a komisárka sa úplne dopĺňajú, a že by nás to mohlo naplniť určitým druhom entuziazmu. Mám len jeden malý problém: zo slov pani Haugovej bolo cítiť kritiku a pani komisárka sa nás snažila utešiť. Som potešený touto snahou, takisto by som však rád videl čísla vo formáte, ktorý je konzistentný s touto snahou.
<P>
Z tohto komplexného materiálu by som rád zdôraznil dve myšlienky. Francúzske predsedníctvo, ako aj my, má záujem o silnú Európu, práve teraz sa však od jej vytvorenia, žiaľ, vzdialilo. Na tento účel je potrebný primeraný rozpočet. Francúzsko rozumie Európe a urobilo pre ňu veľa. Sme presvedčení, že toto postupné okresávanie sa definitívne skončí. Predsedníctvo si musí byť vedomé, že každý cent, ktorý sa vynaloží na nedostatočné financovanie programov, sú vyhodené peniaze.
<P>
Ľudová strana si želá, aby rozpočtové výdavky vytvárali hodnoty, a je preto pripravená konať v záujme väčšej efektívnosti, inými slovami, proti zle fungujúcim programom, korupcii alebo výdavkom, ktoré riadia interní politici.
<P>
Prebytok rozpočtu v oblasti poľnohospodárstva sa vďaka vplyvu globálnych trhov mení. V súvislosti s jeho použitím sa objavilo mnoho nápadov. Som proti všetkým unáhleným, neodôvodneným rozhodnutiam, či už ide o rozpočet na rok 2008 alebo rozpočet na rok 2009. Okrem toho, Únia má v tejto oblasti vážne dlhy. Dvanásť nových členských štátov bude musieť čakať desať rokov, kým dostane rovnakú podporu ako staré členské štáty. Takže hospodárska súťaž v rámci vnútorného trhu bude celé desaťročie narušená. Táto nespravodlivá situácia vznikla z dôvodu nedostatku finančných prostriedkov. Ak sa teraz ukáže, že v rozpočte pre poľnohospodárstvo sú ešte finančné prostriedky, morálnou povinnosťou je napraviť túto konkurenčnú nevýhodu.
<P>
Nasmerovanie peňazí, ktoré sú určené na poľnohospodárstvo, do inej oblasti je myšlienkou, ktorú podporujú aj niektorí z vedúcich predstaviteľov nových členských štátov; nikto z postkomunistických vedúcich predstaviteľov by však nemal podliehať patologickému tlaku poddať sa; už to nie je Moskva, ale Brusel, ktorý niečo požaduje.
<P>
Okrem iného musíme riešiť aj problémy Afriky, keďže pomoc vo forme osiva a hnojív, ktorá je v rámci rozpočtu určená pre poľnohospodárstvo, má naozaj svoje opodstatnenie. Finančnou pomocou sa ťažko vyrieši nedostatok produktov.
<P>
Moja skupina podporí tripartitný pozmeňujúci a doplňujúci návrh a so záujmom bude čakať na vyriešenie problémov, ktoré sú dôvodom prekvapivého poklesu úrovne platieb. Ďakujem za vašu pozornosť.
<SPEAKER ID="084" NAME="Catherine Guy-Quint">
v mene skupiny PSE. - (FR) Vážená pani predsedajúca, vážená pani komisárka, tento týždeň Parlament rozhoduje o politických prioritách rozpočtu za vážnych interných aj externých okolností. Musíme čeliť mnohým výzvam, kým rámec finančnej perspektívy je veľmi obmedzený. Z tohto dôvodu veľmi vítam odvážnu politickú prácu, ktorú vykonala spravodajkyňa, pani Haugová. Dokázala predvídať fázy rozpočtového postupu, aby nám umožnila určiť, kam naša inštitúcia smeruje. Tento nový postup poskytuje občanom väčšiu zrozumiteľnosť a teda aj väčšiu demokraciu. Preto je možné porozumieť prioritám parlamentných výborov a politických strán a diskutovať o nich.
<P>
Ešte raz však musím vyjadriť poľutovanie nad nedostatkom ambícií Rady a nad jej systematickým okresávaním predbežného návrhu rozpočtu, ktorý predložila Komisia. Zdá sa, že jej cieľom je ušetriť finančné prostriedky na administratívnych nákladoch. V tomto prípade nejde o identifikáciu politickej priority, ale o technické úspory, ktoré často zdvojnásobujú rezervu v niektorých položkách, ako uviedol pán Färm v súvislosti s podpoložkou 1a. Takisto si nedokážem vysvetliť lineárne zníženie platieb: o 1 miliardu EUR menej ako v predbežnom návrhu rozpočtu.
<P>
Pokiaľ ide o položku 2, všetko je jasné. V roku 2008 zostala nevyužitá rezerva vo výške viac ako 3 miliardy EUR. Pokiaľ ide o rozpočet na rok 2009, Komisia navrhuje rezervu vo výške viac ako 2 miliardy EUR, a Rada ide ešte ďalej zvýšením tejto rezervy na 2,4 miliardy EUR. Potreby v oblasti rozvoja vidieka a takisto v oblastiach energetiky, imigrácie, zmeny klímy a medzinárodnej solidarity sú však početné.
<P>
V čase, keď sa otázka potravinovej nezávislosti stáva každým dňom naliehavejšou, a keď sa zdá, že ak nič neurobíme, jedlo sa v Európe stane luxusom, Rada sa rozhodla znížiť výdavky na poľnohospodárstvo. Aj keď ste nesiahli na rozpočtové položky v rámci našej tradičnej priority, zabudli ste zvýšiť všetky tie, ktoré sľubujete. Podobne, nezdá sa, že po nedávnom neúspechu írskeho referenda a neúspechu francúzskeho a holandského referenda pred dvoma rokmi sú komunikácia s občanmi a informovanie občanov dôležitými aktivitami, ktoré si vyžadujú značné investície? Odmietaním tejto kľúčovej potreby informovať občanov, komunikovať s nimi a počúvať ich žneme plody tohto autizmu v každej komunikácii a v každom prieskume verejnej mienky.
<P>
Na záver, nikdy nepochopím správanie Rady, pokiaľ ide o položku 4. Pozorovanie je jasné a vždy rovnaké. V tejto položke je dramatický nedostatok finančných prostriedkov, a preto by sme nikdy nemali sľubovať to, čo nemôžeme splniť. Ako si môžeme myslieť, že sa vyriešia problémy spojené s rozvojom multilaterálnych vzťahov, problémy hladu vo svete alebo konsolidácia demokracie, a nenavrhnúť zvýšenie? V prípade politík, ktoré fungujú, navrhujete dokonca zníženie.
<P>
Počas niekoľkých nadchádzajúcich týždňov môžeme urobiť iba jedinú vec: znovu preskúmať monitorovanie a znenie každej rozpočtovej položky, takisto však preskúmať všetky možnosti dosiahnutia rozpočtového rámca, ktorý by Európskej únii poskytol realistický, unifikovaný rozpočet na rok 2009.
<SPEAKER ID="085" NAME="Anne E. Jensen">
v mene skupiny ALDE. - (DA) Vážená pani predsedajúca, vážená pani komisárka, rada by som začala poďakovaním pani Haugovej za jej spoluprácu v rámci tejto správy, ktorú môže moja skupina podporiť. Takisto môžeme podporiť niektoré pozmeňujúce a doplňujúce návrhy skupiny Európskej ľudovej strany (kresťanských demokratov) a európskych demokratov a Skupiny zelených/Európskej slobodnej aliancie. Rozpočet EÚ je samozrejme dôležitým politickým nástrojom, aj keď je najskromnejším rozpočtom vo vzťahu k celkovej ekonomike. Rozpočet na rok 2009 musí prirodzene odrážať aj politické priority, možno ich v rozpočte vidieť? Vedúci predstavitelia štátov a vlád EÚ prijali ambicióznu agendu v oblasti energetickej politiky; možno tieto ambície v rozpočte vidieť? Nie, nemožno. Neexistujú žiadne jasné priority tohto druhu. Vedúci predstavitelia štátov a vlád napríklad rozhodli, že by sa malo vypracovať 12 pilotných projektov pre uhoľné elektrárne, v ktorých sa zadržiava a uchováva CO2, nikto však nevie, odkiaľ majú pochádzať finančné prostriedky. Nemali by sa tieto pilotné projekty zohľadniť v rozpočte EÚ? Len sa pýtam.
<P>
Vedúci predstavitelia štátov a vlád chcú mať na jeseň tohto roku ukončenú ambicióznu spoločnú utečeneckú politiku a prijatý právny predpis o imigrácii. A čo ambície agentúry na ochranu hraníc Frontex, ktorej úlohou je pomáhať mimoriadne zraniteľným krajinám riadiť tok utečencov, ktorí utekajú pred chudobou. Pokiaľ vieme, na splnenie týchto ambícií vo vzťahu k tejto práci sú finančné prostriedky nedostatočné.
<P>
Zahraničná politika trpí chronickým nedostatkom finančných prostriedkov. Vidieť to aj v tomto roku, keď rozpočet určený na pomoc Palestíne a Kosovu opäť nie je vôbec realistický. Socialistická skupina v Európskom parlamente navrhla presun nevyčerpaných prostriedkov z rozpočtu pre poľnohospodárstvo do oblastí, v rámci ktorých je rozpočtový rámec veľmi nedostačujúci. Takéto riešenie sme použili na financovane satelitného navigačného systému Galileo. Komisia naopak navrhla z rozpočtu pre poľnohospodárstvo financovať rozvojovú pomoc. Vôbec si nemyslím, že by to bolo dobré. Je to ozajstný problém.
<P>
Moja skupina a priori nemôže akceptovať, že teraz diskutujeme o revízii finančnej perspektívy. V prvom rade musia svoje zámery zosúladiť politické ambície vedúcich predstaviteľov štátov a vlád s prahovými hodnotami stanovenými v rozpočtovom rámci demonštrovať ministri financií členských štátov.
<SPEAKER ID="086" NAME="Gérard Onesta">
v mene skupiny Verts/ALE. - (FR) Vážená pani predsedajúca, pani Haugová správne upozorňuje Komisiu na možné zlepšenia v jej návrhu rozpočtu, keď hovorí o transparentnosti administratívnych výdavkov, najmä pokiaľ ide o agentúry, lepšom finančnom programovaní a lepšom hodnotení ľudských zdrojov.
<P>
V rámci mojich poznámok sa zameriam na tú časť správy pani Haugovej, v ktorej sa zdôrazňuje nedostatočný vzájomný vzťah medzi požiadavkami boja proti zmene klímy a rozpočtom EÚ. Náš rozpočet predstavuje v podstate 1 % HDP, pričom v porovnaní s 20 %, ku ktorým sa zaviazali Spojené štáty na federálnej úrovni, je to smiešna suma.
<P>
Komisia tvrdí, že z 10 % z tohto malého podielu vyčleňuje na zmenu klímy - to znamená 0,1 % HDP - v Rámcovom dohovore Organizácie Spojených národov o klimatických zmenách, Sternovej správe, Rozvojovom programe OSN sa však uvádza, a aj Svetová banka tvrdí, že ak chceme s týmto vplyvom naozaj bojovať, mali by sme vyčleniť 0,6 % až 1,6 % HDP. V Sternovej správe sa dokonca uvádzajú 2 % HDP. Komisia je preto 500 % až 2 000 % pod úrovňou, ktorá sa uvádza vo všetkých týchto medzinárodných správach.
<P>
Uvediem ďalšie zaujímavé číslo: v Rámcovom dohovore Organizácie Spojených národov o klimatických zmenách sa uvádza - opäť - že v rámci pomoci pre rozvojové krajiny by na financovanie všetkých týchto projektov bolo potrebných 100 miliárd amerických dolárov. Komisia nám tvrdí, že je to podnetné, že sa chystá zriadiť Globálnu alianciu proti zmene klímy, a že vyčleňuje 20 miliónov EUR ročne na tri roky. Medzi potrebami a poskytnutými zdrojmi je teda veľká medzera. Keď hovorím o medzere, hovorím o takej priepasti, do ktorej by sa vošiel všetok uhlík v atmosfére.
<P>
Viem, že Komisia má malý priestor na manévrovanie: výdavky sú pevne stanovené, rámce každého programu sú pevne stanovené, opatrenia, ktoré sa majú financovať v rámci každého programu, a podmienky sú pevne stanovené, a okrem toho, Rada nechce ustúpiť, a čo je ešte horšie, znižuje výdavky. Komisia má našťastie právo iniciatívy, len keby ho využívala! Nachádzame sa v rámci stropu finančnej perspektívy, ako uviedla pani Guy-Quint. Máme rezervu minimálne 2 miliardy EUR. Ak nepoužijeme túto rezervu vo výške 2 miliardy EUR, nebude to iba kozmetická chyba rozpočtovej techniky, ale aj neschopnosť pomôcť ohrozeným európskym projektom, neschopnosť pomôcť ohrozenej planéte.
<P>
(potlesk)
<SPEAKER ID="087" NAME="Wiesław Stefan Kuc">
v mene skupiny UEN. - (PL) Vážená pani predsedajúca, vážená pani komisárka, na začiatku nášho funkčného obdobia sme sa všetci usilovali o zvýšenie finančných prostriedkov na implementáciu úloh EÚ. Žiaľ, pri schvaľovaní rozpočtového rámca na roky 2007 - 2013 Rada nepovažovala za potrebné zvýšiť úroveň rozpočtu EÚ. Dnes sme svedkami fatálnych dôsledkov tohto rozhodnutia.
<P>
Okrem implementácie úloh vyplývajúcich z Lisabonskej stratégie sme v poslednom čase zaznamenali zvýšenie v rámci iných spoločných akcií. Uvediem iba niekoľko: transeurópske dopravné siete, Európsky technologický inštitút, boj proti zmene klímy. Už sme sa stretli s problémami pri financovaní programu Galileo a teraz sa začína objavovať ďalšia séria problémov oveľa väčšieho rozsahu. Má zmysel stanovovať si vznešené ciele, keď už teraz vieme, že nemáme prostriedky na ich financovanie? Zredukovaním finančných prostriedkov na implementáciu spoločnej poľnohospodárskej politiky a ich presunom na financovanie iných úloh sa ďaleko nepohneme, a čo bude s programami, ktoré sa začali?
<P>
Moja kolegyňa, pani Haugová, mala pred sebou nesmierne ťažkú úlohu, ak mala aspoň sčasti splniť naše očakávania. Preto jej úprimne blahoželám k vykonaniu tejto náročnej úlohy, a dúfam, že nebude predložených príliš veľa pozmeňujúcich a doplňujúcich návrhov.
<SPEAKER ID="088" NAME="Esko Seppänen">
v mene skupiny GUE/NGL. - (FI) Vážená pani predsedajúca, rozpočet Komisie je veľmi strohý.
<P>
V správe pani Haugovej sa pozornosť oprávnene venuje obmedzeným rezervám v mnohých položkách. Najmenej flexibility je v položke štyri. Je zrejmé, že sumy, ktoré sa majú v roku 2009 vynaložiť na Palestínu a Kosovo, sa nezmestia do rozpočtového rámca. V zásade je otázne, či možno nástroj flexibility použiť na tieto známe potreby, ktoré prekračujú sumu rozpočtu určeného pre túto položku.
<P>
Naša skupina podporuje zastavenie zmeny klímy, a boli by sme radi, keby sa tento cieľ v rozpočte odrážal zreteľnejším spôsobom. Naopak, prostriedky na bezpečnostnú a obrannú politiku, ktoré slúžia na militarizáciu EÚ, nepatria do spoločného rozpočtu, aj keď Rada by to navrhla, najmä teraz, počas francúzskeho predsedníctva.
<P>
Po írskom demokratickom odmietnutí návrhu ústavy EÚ vznikla nová situácia, ktorá má neočakávaný vplyv na návrh rozpočtu na rok 2009.
<P>
(potlesk)
<SPEAKER ID="089" NAME="Sergej Kozlík" AFFILIATION="NI">
(SK) Už tretí rok za sebou sa postupne prejavujú rozdiely medzi dlhodobým rozpočtovým výhľadom a rozpočtovou realitou.
<P>
Vlády členských krajín nečerpajú rozpočtové zdroje s dostatočnou dynamikou a tieto sa následne nabaľujú do režimu viazaných rozpočtových prostriedkov. Ich objem má medziročne rastúci trend.
<P>
Na druhej strane tendencia medziročného prírastku platieb je klesajúca už nielen v pomere k hrubému národnému dôchodku, ale aj v absolútnom medziročnom vyjadrení. Akceptovaním takéhoto prístupu Parlament vytvára pre vlády členských krajín mäkšie a menej náročné prostredie. To sa perspektívne bude prejavovať v nižšej miere realizácie kľúčových politík Európskej únie. Táto situácia je varovná a správne na ňu vo viacerých súvislostiach poukazuje aj spravodajkyňa Jutta Haugová.
<P>
Za memento pokladám najmä pokračujúci relatívny aj absolútny pokles platobných výdavkov na politiku konkurencieschopnosti a súdržnosti, ktorá má podporovať ekonomický rast a zamestnanosť. Takýto vývoj nezvýši dôveru občanov v politiku Európskej únie. Pred volebným rokom 2009 to nie je dobrá správa.
<SPEAKER ID="090" NAME="Reimer Böge" AFFILIATION="PPE-DE">
(DE) Vážená pani predsedajúca, vážená pani komisárka, v správe pani Haugovej sa uvádzajú naše prvé úvahy súvisiace s predbežným návrhom rozpočtu vo veľmi skorej fáze, a spájame ich s plenárnym mandátom na zmierovacie konanie, ktoré sa uskutoční 17. júla.
<P>
Prirodzene, bez reformnej zmluvy ešte nie sú zavedené niektoré dôležité kľúčové prvky spoločnej politiky orientovanej na budúcnosť, aj bez zmluvy však existuje veľa skutočností, ktoré prispievajú k potrebe prepracovať predbežný návrh rozpočtu: naliehavé a zrejmé deficity, najmä v oblasti zahraničnej a bezpečnostnej politiky, a EÚ ako globálny hráč v rámci položky 4; a takisto je potrebné zohľadniť výsledky očakávané od samitu G8 a závery Európskej rady z 19. a 20. júna.
<P>
Európska rada v skutočnosti predstavila najmenej v 13 odsekoch intenzívny program na revíziu viacročného finančného programovania: ďalší rozvoj agentúry Frontex; Europol; posilnenie Eurojustu; opatrenia zamerané na riešenie prírodných katastrof; pilotné projekty v rámci druhej generácie biopalív a čistých uhoľných technológií; pomoc a stabilizácia v súvislosti s potravinovou bezpečnosťou; zvýšenie verejnej rozvojovej pomoci na 0,7 % HNP do roku 2015; obchodná pomoc pre rozvojové krajiny; imigračná politika; a nové finančné zdroje na riešenie zmeny klímy.
<P>
Netrpezlivo očakávam, ako si ministri financií, s ktorými teraz musíme rokovať, poradia s touto sériou inovácií, ktorú predložili vedúci predstavitelia štátov a vlád, a aké údaje a návrhy predložia na podporu politických záverov týchto vedúcich predstaviteľov štátov a vlád.
<P>
Rád by som sa sústredil na dva doplňujúce prvky - výslovne podporujem celkové línie, ktoré tu spravodajkyňa predstavila vďaka intenzívnej spolupráci vrátane spolupráce s výbormi odborníkov. Ak teraz Komisia uvažuje o vytváraní úspor z poľnohospodárstva pre nové programy zamerané na pomoc poľnohospodárom v rozvojových krajinách, ľudia sú potom vítaní, aby sa zúčastnili diskusie o ich budúcom pôvode. Nejde však o to, aby sa takýto projekt vytvorením nového právneho základu jednoducho začlenil do položky 2. Ak je zámerom tento projekt financovať takýmto spôsobom, zohľadňujúc naše prijaté záväzky, znamená to revíziu finančnej perspektívy a patrí to do položky 4.
<P>
Po druhé, potrebujeme ďalšiu rozsiahlu diskusiu o tom, či máme tieto finančné prostriedky naďalej jednoducho dávať Organizácii Spojených národov alebo Svetovej banke bez toho, aby sme mali prístup k interným auditom, a bez určitých garancií, pokiaľ ide o korektné politické priority. Vzhľadom na našu skúsenosť to nie je také jasné!
<P>
Samozrejme vieme, že napríklad na Palestínu sme v roku 2008 minuli trikrát viac, ako sa uvádza v predbežnom návrhu rozpočtu na rok 2009. Vzhľadom na nové výzvy, vzhľadom na politické rozhodnutia je tento starý trik financovania spoločnej zahraničnej a bezpečnostnej politiky a nových priorít z prostriedkov vyčlenených pre rozvojové krajiny v rámci položky 4 už neprijateľný a nemožno ho ďalej tolerovať.
<SPEAKER ID="091" NAME="Costas Botopoulos" AFFILIATION="PSE">
(EL) Vážená pani predsedajúca, vážená pani komisárka, rozpočet je politickým nástrojom, a nie účtovným nástrojom, a podľa môjho názoru má táto správa veľkú výhodu, ktorá spočíva v tom, že presahuje technické záležitosti, a že má určitý politický význam.
<P>
Prvým najdôležitejším bodom je, že rozpočet EÚ nezodpovedá potrebám a ambíciám EÚ, a druhým najdôležitejším bodom je, že v tomto rozpočte sa neodrážajú politické priority EÚ, ktoré osobitne naplánovali jej ostatné agentúry.
<P>
Čo možno urobiť v súvislosti s prvým bodom? Čo sa uvádza v správe? Požadujeme zvýšenie veľmi nízkej úrovne rozpočtových prostriedkov. Okrem toho - a toto je veľmi dôležité; ako už bolo uvedené, ja by som to však rád zopakoval - požadujeme najlepšie možné využitie rezerv. Inými slovami, v každej oblasti, kde by sme sa mohli vyhnúť plytvaniu s peniazmi v rámci určitých politík s cieľom umožniť použitie týchto prostriedkov v rámci politík EÚ, je veľmi dôležité, aby sme tak urobili.
<P>
Pokiaľ ide o druhý bod, vieme, že v rozpočte, ako som už uviedol, sa neodrážajú politické priority. Zameriam sa na dva príklady. Už ich uviedli iní poslanci, zopakujem ich však:
<P>
aký bol počas minulého politického roka najzávažnejší problém, s ktorým sa dnes EÚ stretáva? Politika v oblasti energetiky, zmena klímy, problém dodávky potravín. Sumy, ktoré sú v rámci rozpočtu vyčlenené na riešenie celého radu týchto politických problémov, sú veľmi nízke.
<P>
Druhým problémom je, ako už mnohí uviedli, vonkajšia politika. Dnes, keď sa Európa otvára a expanduje, opäť znižujeme výdavky.
<P>
Po tretie, a na tom trvám: politika v oblasti komunikácie. Vidíte, čo sa deje, pretrváva problém, ktorému EÚ čelí v súvislosti s inštitucionálnou krízou. Potrebujeme politické iniciatívy a na tieto politické iniciatívy potrebujeme komunikáciu a peniaze.
<SPEAKER ID="092" NAME="Jan Mulder" AFFILIATION="ALDE">
(NL) Na úvod by som chcel takisto poďakovať pani Haugovej a pani komisárke. Vo svojich poznámkach som takisto uviedol francúzske predsedníctvo, jeho zástupca, žiaľ, už nie je prítomný.
<P>
Jedným aspektom, ktorý je pre členské štáty zaujímavý, je nízky pomer rozpočtových prostriedkov. Som presvedčený, že 0,9 % je jedným z najnižších pomerov, s ktorými sme sa v posledných rokoch stretli. Našou úlohou je posúdiť, či je realistický alebo nie. Niet výhrad voči udržiavaniu nízkeho pomeru, musí však byť realistický, a už sme počuli, že sa možno stretneme s veľkým počtom nových priorít.
<P>
Jednou z vecí, ktoré budeme musieť riešiť - ako už mnohí uviedli - je položka 4. Ak sa pozrieme na túto položku, jednou z hlavných organizácií, pre ktoré sú tieto prostriedky určené, je Organizácia Spojených národov. V rámci Výboru pre kontrolu rozpočtu som sa práve vrátil z návštevy Kosova. Veci, ktoré sme tu počuli o Organizácii Spojených národov, nevyvolali veľký optimizmus. Som presvedčený, že Komisia potrebuje iný pohľad na politiku, pokiaľ ide o túto organizáciu.
<P>
Ďalším aspektom je rozpočtová položka 5. Som presvedčený, že rezerva sa v súčasnosti pohybuje vo výške od 121 do 123 miliónov. Ako táto rezerva vyzerá vzhľadom na rýchlo rastúcu infláciu? Štyri až päť percent ročne. Aké to má dôsledky na výdavky Komisie na ľudské zdroje, jej budovy atď., a aké závery z toho plynú?
<SPEAKER ID="093" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, v rámci tejto diskusie existujú štyri záležitosti, na ktoré by som rád upozornil. Výška sumy viazaných rozpočtových prostriedkov v rámci rozpočtu na rok 2009 je 1,04 % HNP a na platby je určených iba 0,9 % HNP, v porovnaní s platbami v roku 2008 to predstavuje pokles o 3,3 %. S takýmto malým rozpočtom bude veľmi ťažké zrealizovať priority, ktoré navrhli Európska komisia a Parlament, najmä preto, že tieto priority sa každým rokom jednoznačne rastú. Po tretie, finančné prostriedky uvedené v rámci položky 4 s charakteristickým názvom "EÚ ako svetový hráč" si zaslúžia mimoriadnu pozornosť, keďže sú iba o 1,8 % vyššie ako v roku 2008, napriek tomu, že už roky je jasné, že táto oblasť je permanentne nedostatočne financovaná. Po štvrté, tento mierny nárast finančných prostriedkov v rámci položky 4 je ešte nepochopiteľnejší preto, že práve tu sa nachádzajú finančné prostriedky EÚ určené na potravinovú pomoc pre rozvojové krajiny, a preto, že ceny základných poľnohospodárskych surovín sa počas posledných 10 - 15 mesiacov zvýšili o niekoľko desiatok percent.
<P>
Na záver by som rád zablahoželal spravodajkyni, pani Haugovej, k tejto dôkladnej správe, ktorá opäť dokazuje, akým zlým spôsobom Komisia a Rada pristupujú k procesu navrhovania rozpočtu, najmä z účtovného pohľadu.
<SPEAKER ID="094" NAME="Margaritis Schinas" AFFILIATION="PPE-DE">
(EL) Vážená pani predsedajúca, vážená pani komisárka, nachádzame sa v procese stanovovania jasného rokovacieho mandátu týkajúceho sa diskusií, ktoré budeme na budúci týždeň viesť s Radou.
<P>
Rozumiem, prečo mnohí kolegovia poslanci, ktorí vystúpili, naliehali na ďalšie osobitné úsilie v rámci záležitostí týkajúcich sa rozsahu ich právomocí (vonkajšie vzťahy atď.), som však presvedčený, že hlavne v tomto roku by sa mal mandát stanoviť vo vzťahu k tomu, čo od rozpočtu očakávajú občania, a nie vo vzťahu k tomu, čo očakávajú mnohí z nás vzhľadom na osobitné záujmy alebo iné záležitosti.
<P>
Musíme sa zamerať na štyri záležitosti, ktoré dnes podľa môjho názoru považujú občania Európy za najviac naliehavé. Týmito štyrmi záležitosťami sú: vysoké ceny, zmena klímy, konkurencieschopnosť a životné prostredie.
<P>
Sú to štyri záležitosti, na ktorých by sme mali založiť uvedený mandát: som presvedčený, že sme na vydali správnou cestou, tento smer však nesmieme stratiť.
<P>
Rád by som povedal niekoľko slov v súvislosti s koncepciou, ktorú pán predseda Barroso včera stiahol a predloží ju dnes alebo zajtra na samite G8, ak sa nemýlim, o potravinovej bezpečnosti. Túto koncepciu by sme mali preskúmať, mali by sme ju však preskúmať zo štandardnej perspektívy spôsobu, ktorým navrhujeme rozpočet EÚ: inými slovami, mali by sme o nej diskutovať s Radou v rámci rozpočtového princípu a rozhodnúť, či by sa na medzinárodnom fóre mala predložiť ako návrh EÚ.
<P>
Napokon mi dovoľte povedať pár slov o imigrácii. Pochádzam z členského štátu, ktorý podlieha obrovskému tlaku na svoje vonkajšie hranice, ktoré sú hranicami EÚ, najmä námorné hranice. Som presvedčený, že tento rok by sme mali vyvinúť osobitné úsilie v súvislosti s otázkou agentúry Frontex, najmä jej námornou dimenziou, spolu s operáciami, ako napríklad operácia Poseidon v Egejskom mori, ktorá bola iba v rámci letných mesiacov minulého roku schopná reagovať v priemere na 700 - 800 prípadov nelegálnej imigrácie.
<P>
Toto úsilie je potrebné, takisto je potrebné konečne venovať pozornosť rozpočtu - a v rámci dosiahnutia tohto cieľa som v kontakte s inými poslancami - s cieľom zabezpečiť, aby po prvýkrát existoval mechanizmus solidarity medzi členskými štátmi pri riadení administratívnych nákladov a administratívnych prekážok prijímania imigrantov.
<P>
Práve takýto mechanizmus ešte nemáme a práve takýto mechanizmus potrebujeme. Predstavuje to veľký tlak na členské štáty, a myslím si, že máme osobitnú zodpovednosť za to, aby to fungovalo.
<P>
Skončím tak, ako som začal. Rozpočet nemôže uspieť, pokiaľ sa v ňom nezohľadňujú očakávania občanov, ale osobitné záujmy a záujmy lobistických skupín.
<SPEAKER ID="095" NAME="Vladimír Maňka" AFFILIATION="PSE">
(SK) Blahoželám pani Haugovej k vynikajúcej správe.
<P>
Návrh rozpočtu na rok 2009 na jednej strane umožňuje konsolidáciu programov schválených pre viacročný finančný rámec 2007 až 2013, na strane druhej kladie nové dôrazy na riešenie naliehavých otázok a výziev. V regionálnej politike je naším záujmom zlepšiť sociálnu a ekonomickú situáciu obyvateľov zaostávajúcich regiónov. Naším cieľom je znižovanie nerovnosti medzi európskymi regiónmi. V porovnaní s rokom 2008 sa nám vo výdavkovej podkapitole 1b znižujú platby takmer o 14 %. Určite si želáme, aby sme mohli čeliť súčasným a budúcim výzvam z hľadiska zásady solidarity v rámci celého Spoločenstva. Preto sa musíme ubezpečiť, že zdroje, ktoré potrebujeme pre politiku súdržnosti, budú aj v budúcnosti zaručené.
<P>
Aby sme našich občanov presvedčili, že ich finančné prostriedky využívame zodpovedne, musíme zabezpečiť efektívne vykonávanie operačných programov a veľkých projektov. Analýzy a následné opatrenia, ktoré budú predkladať členské štáty, budú pritom hrať kľúčovú úlohu. Dôležité bude hodnotenie výsledkov kohéznej politiky za obdobie rokov 2000 až 2006.
<SPEAKER ID="096" NAME="Nathalie Griesbeck" AFFILIATION="ALDE">
(FR) Vážená pani predsedajúca, v prvom rade by som rada povedala, že cítim mimoriadny obdiv k pani Haugovej, ktorá bola bezprostredná vo svojej prezentácii tejto komplexnej, náročnej a súčasne veľmi odvážnej správy o rozpočte, ktorú Výbor pre rozpočet prijal jednomyseľne, a ktorej cieľom je objasniť potreby Parlamentu týkajúce sa transparentnosti a jasnosti v rámci prípravy rozpočtu na rok 2009.
<P>
Pochopiteľne sa v nej presne vymedzujú najdôležitejšie požiadavky Parlamentu - politiky týkajúce sa konkurencieschopnosti, regionálnej politiky, vedy a výskumu, rozvoja, poľnohospodárstva a potravinovej bezpečnosti, a do menšej miery požiadavky súvisiace so zahraničnou politikou a Európskou susedskou politikou, ako to bolo zdôraznené predtým.
<P>
V rámci krátkeho času, ktorý mám k dispozícii, by som však rada zdôraznila, že teraz je dôležitejšie ako kedykoľvek predtým, aby sme sa vyhli obetovaniu rozpočtových prostriedkov podpoložky 3b. V súčasnej situácii, keď má verejnosť v EÚ nedostatok dôvery a Európa sa usiluje svojich občanov nadchnúť, sa zdá byť podstatné, že prostredníctvom politík, ktoré sú zamerané na kultúru, mládež a zdravotníctvo, môžeme vytvoriť skutočné európske občianstvo. Podobne ako pani Haugová, som znepokojená skutočnosťou, že práve tie aktivity, ktoré pomáhajú demonštrovať, čo robí Európa pre svojich občanov, sa zvýšili najmenej.
<P>
Na záver by som rada vyzvala Radu a jej predsedníctvo - a takisto som sklamaná, že zástupca Rady už nie v rámci tohto kľúčového bodu tejto diskusie prítomný - aby sa vyhla znižovaniu predbežného návrhu rozpočtu v rámci prvého čítania, ako to zvykla robiť v predchádzajúcich rokoch. Na tento účel musia naše inštitúcie úzko spolupracovať a v plnej miere konzultovať s Európskym parlamentom v rámci jeho úlohy, ktorú má ako spoločný zákonodarný orgán pre Európu, čo je však ešte dôležitejšie, ako zástupca občanov v rámci kľúčového politického aktu, ktorým je prijatie rozpočtu.
<SPEAKER ID="097" NAME="Valdis Dombrovskis" AFFILIATION="PPE-DE">
(LV) Vážená pani predsedajúca, vážená pani komisárka, vážené dámy a vážení páni, v rámci rozpravy o návrhu rozpočtu, ktorý pripravila Európska komisia, by sme si mali v prvom rade všimnúť, že celková suma viazaných rozpočtových prostriedkov sa zvyšuje na 134,4 miliardy EUR, čo predstavuje nárast 3,1 %. Platobné rozpočtové prostriedky sa zároveň znížili o 3,3 %, a najviac sa znížila suma platobných rozpočtových prostriedkov určených na kohéznu politiku EÚ - o 14 %. Zníženie platobných rozpočtových prostriedkov určených na kohéznu politiku EÚ samozrejme súvisí s dlhodobými programovými problémami, ktoré členským štátom bránia začať s plným čerpaním fondov EÚ. Európska únia by sa však mala viac zamerať na úspešné odštartovanie čerpania zdrojov a zníženie administratívneho zaťaženia, namiesto automatického zníženia platobných rozpočtových prostriedkov. Som presvedčený, že v rámci zmierovacieho konania budeme musieť tejto záležitosti venovať vážnu pozornosť. Pokiaľ ide o položku 4 rozpočtu EÚ, ktorá sa týka EÚ ako globálneho hráča, je jasné, že suma rozpočtových prostriedkov, ktorú navrhla Európska komisia, je nedostatočná. Je nevyhnutné prehodnotiť návrh položky 4 rozpočtu, berúc do úvahy záväzky EÚ v Kosove, Palestíne a inde, a dospieť k realistickým číslam. Pokiaľ ide o nové priority EÚ - spoločnú politiku EÚ v oblasti energetiky a boj proti zmene klímy - súčasné sumy rozpočtových prostriedkov EÚ na tieto ciele sú takisto nedostatočné. Významné zmeny štruktúry rozpočtu EÚ sa samozrejme môžu uskutočniť iba v spojení so strednodobou revíziou finančnej perspektívy EÚ, špecifické zmeny, ako napríklad umožniť členským štátom, aby nasmerovali väčšiu časť finančných prostriedkov EÚ na ciele energetickej účinnosti a programy domáceho vykurovania, sa však môžu zaviesť skôr. Na záver, pokiaľ ide o inštitucionálne záležitosti, rozpočtový postup týkajúci sa roku 2009 sa začal za predpokladu, že Lisabonská zmluva by nadobudla platnosť na budúci rok. Súčasná situácia, pokiaľ ide o Lisabonskú zmluvu, nie je veľmi jasná a je veľmi dôležité, aby sa dosiahla dohoda o konkrétnych procedurálnych zmenách, ktoré sa zavedú v rámci práce inštitúcií súvisiacej s rozpočtom EÚ. Ďakujem za vašu pozornosť.
<SPEAKER ID="098" NAME="Gabriela Creţu" AFFILIATION="PSE">
(RO) Podpora jednotného trhu je úplne oprávnená, ak dosiahneme vysoký stupeň spokojnosti spotrebiteľov, prostredníctvom bezpečného tovaru a služieb, ako aj prostredníctvom efektívnych spôsobov riešenia problémov, ktoré môžu vzniknúť, všetko pod podmienkou zabezpečenia poctivej hospodárskej súťaže.
<P>
Návrh, ktorý v súvislosti s rozpočtom na rok 2009 predložil Výbor IMCO, sa uberá týmto smerom. Požadujeme dodatočné finančné prostriedky pre sieť SOLVIT, ktorá napriek oprávneným očakávaniam nedosiahla predpokladanú efektívnosť pri riešení právnych problémov, s ktorými sa občania v rámci vnútorného trhu stretávajú.
<P>
Takisto podporujeme ďalšie financovanie projektov, ktoré sa týkajú spotrebiteľov, prieskumu trhu vrátane cien, ako aj opatrení zameraných na dohľad nad trhom.
<P>
Zozbierané údaje môžu vysvetliť potenciálne narušenia a prispieť k nájdeniu vhodných opatrení zameraných na nápravu negatívnych situácií. Uvedomujeme si, že vo väčšine kapitol, o ktorých diskutujeme, je financovanie adekvátne, so znepokojením však trváme na istom aspekte: súčasná štruktúra rozpočtových výdavkov je úplne netransparentná.
<P>
Demokratická kontrola nad smerovaním verejných prostriedkov je oslabená, čo je fakt, ktorý Parlament dôrazne odmieta.
<SPEAKER ID="099" NAME="Monica Maria Iacob-Ridzi" AFFILIATION="PPE-DE">
(RO) V prvej správe Európskeho parlamentu týkajúcej sa predbežného návrhu rozpočtu na rok 2009 by sa mali veľmi jasne uvádzať súčasné politické priority Európskej únie.
<P>
Som preto presvedčená, že v tejto správe sa do veľkej miery zdôraznili rozpočtové nedostatky týkajúce sa boja proti globálnemu otepľovaniu, nenalieha sa v nej však dostatočne na riešenie problému potravinovej krízy, ktorej čelia občania Európskej únie. Cenová kríza a potravinová neistota, s ktorou sa stretávame po prvýkrát po viac ako tridsiatich rokoch, musí byť súčasťou našich rozpočtových priorít.
<P>
Som presvedčená, že jediným nástrojom, ktorým možno na túto situáciu efektívne reagovať, je spoločná poľnohospodárska politika. Jedine touto politikou možno zabezpečiť dostatočnú produkciu potravín v Európe.
<P>
Nesúhlasím preto s použitím rezervy, ktorá je k dispozícii v rámci položky 2 európskeho rozpočtu, v rámci iných oblastí, a nie v rámci oblasti poľnohospodárstva. Po druhé, už niekoľko rokov sme svedkami rôznych spôsobov presúvania finančných prostriedkov v prvom pilieri, z priamych platieb pre poľnohospodárov na projekty rozvoja vidieka v rámci piliera 2.
<P>
Rada by som vám pripomenula, že projekty rozvoja vidieka nebudú viesť k zvýšeniu produkcie v Európe a nepriamo k vyriešeniu súčasnej potravinovej krízy.
<P>
Aj keď počas posledných rokov pretrváva tendencia uplatňovať tieto presuny pomocou nástroja modulácie, v súčasnosti potrebujeme najlepšie opatrenia zamerané na riešenie súčasných výziev, a takýmito opatreniami sú tradičné nástroje spoločnej poľnohospodárskej politiky.
<SPEAKER ID="101" NAME="Szabolcs Fazakas" AFFILIATION="PSE">
(HU) Ďakujem za priestor, pani predsedajúca. Vážená pani komisárka, vážené dámy a vážení páni, predovšetkým by som rád zablahoželal spravodajkyni, pani Haugovej, k výbornej práci, ktorú doteraz vykonala, a ku komplexnému stanovisku, ktoré teraz máme pred sebou, a ktoré je výsledkom jej úsilia vytvoriť taký rozpočet v rámci dostupného obmedzeného rámca, ktorý by nám mohol pomôcť zrealizovať naše priority a zároveň reagovať na globálne výzvy, ktorým čelíme.
<P>
Vzhľadom na ekonomickú stagnáciu, ktorá ohrozuje Európsku úniu, je veľmi významným a pozitívnym krokom, že najväčšou položkou rozpočtu je teraz oddiel, ktorý sa zaoberá rastom, zamestnanosťou, inováciami a súdržnosťou. Medzi týmito položkami možno takisto nájsť zdroje, ktoré sú určené na ciele súvisiace so zmenou klímy a zabezpečením konkurencieschopných dodávok energie. Ešte lepšie by bolo, keby existovali osobitné položky určené na tieto výzvy, ktorými sú konkrétne zníženie emisií CO2, šetrenie energetických zdrojov a obnoviteľná energia, a takýmto spôsobom by sa podporoval rozvoj spoločnej, trvalo udržateľnej európskej politiky v oblasti energetiky. Ďakujem.
<SPEAKER ID="102" NAME="Brigitte Douay" AFFILIATION="PSE">
(FR) Vážená pani predsedajúca, po írskom referende je ešte potrebnejšie, aby EÚ občanov viac počúvala, a aby ich lepšie informovala o záležitostiach, ktoré sa týkajú ich každodenného života, najmä teraz, menej ako rok pred európskymi voľbami, ak chceme zvýšiť záujem občanov o európske otázky a zabezpečiť, aby sa dosiahol základný konsenzus v oblasti jej cieľov a politík.
<P>
Je to ťažká doba pre rozpočet na rok 2009, o ktorom pani Haugová vypracovala vynikajúcu správu, v rámci jej nového prístupu k najvýznamnejším otázkam a jej širokej konzultácie. Z jej správy by som rada pripomenula body súvisiace s občianstvom a informáciami, v rámci ktorých je potrebné vyrovnať sa s rôznymi výzvami v roku 2009, a ktoré si vyžadujú značné zdroje v položke, kde je, žiaľ, rezerva malá.
<P>
Informácie sú kľúčovým demokratickým nástrojom. Či už občania žijú v starých alebo nových členských štátoch, musia byť lepšie informovaní o záležitostiach EÚ a najmä o jej rozpočte. Na tento účel im najvýznamnejšie inštitúcie musia poskytovať zrozumiteľné, relevantné a cielené informácie. V tejto súvislosti sa vyzýva na zavedenie určitej značky "Európskej únie", ktorá by bola identifikovateľná v rámci celej Európy, a na základe ktorej by každý považoval zainteresovanosť občanov v európskom projekte za dôležitý faktor.
<SPEAKER ID="103" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, ročné rozpočty sú určitým druhom kompromisu medzi implementáciou strategických cieľov, ktoré sú zaznamenané vo viacročných finančných rámcoch, a súčasnou politickou a ekonomickou situáciou, a najmä potrebou riešiť nepredvídateľné situácie, ktoré vznikajú na trhu.
<P>
Situácia, s ktorou sa dnes stretávame, vyzerá takto: ceny energie vrátane palív, sa prudko zvyšujú, a existujú jasné príznaky globálnej potravinovej krízy, pričom sa zvyšujú aj ceny potravín. Aké akcie Komisia navrhuje a akú rozpočtovú sumu môžeme prideliť na riešenie tejto ťažkej prebiehajúcej situácie s cieľom zabrániť zhoršeniu tejto krízy?
<P>
Mnoho rokov sme strávili prácou týkajúcou sa energetického a klimatického balíka, a to je veľmi dôležité. Je však tejto cieľ vo finančných perspektívach rozpočtu na rok 2009 viditeľný? V roku 2009 sa uskutočnia voľby do Európskeho parlamentu. Musíme venovať pozornosť výdavkom, ktoré sú peniazmi daňových poplatníkov, a miere súladu týchto výdavkov s cieľmi a potrebami Európy a jej občanov.
<SPEAKER ID="104" NAME="Jutta Haug" LANGUAGE="DE">
Vážená pani predsedajúca, vážené dámy a vážení páni, ďakujem pekne za vaše rôzne názory, za vaše ocenenie mojej práce a samozrejme za vašu podporu. Ako aj ja však viete, že túto prácu možno urobiť, a urobiť ju dokonale, iba ak sú v tejto otázke všetci poslanci jednotní. Iba v takom prípade máme dostatočne silnú pozíciu voči Rade, aby sme mohli presadiť také veci, o ktorých sme presvedčení, že sú podstatné.
<P>
Veľmi sa mi páčilo, ako pán Surján opísal pani komisárku a mňa, keď povedal, že sme do seba zapadali ako dve ozubené kolesá. Považujem to za mimoriadne dobrý príklad, pretože keď dve ozubené kolesá do seba zapadajú, niečo sa hýbe, a presne o to nám ide. Chceme, aby sa veci pohli; chceme sa vyhnúť statickému rozpočtu a predovšetkým chceme, aby sa pohla Rada. Ako uviedol predseda, vedúci predstavitelia štátov a vlád môžu na svojich samitoch vydávať komuniké týkajúce sa všetkých možných skvelých vecí, nakoniec však musia dať do pohybu celú vec Komisia a Parlament. Rada je samozrejme tiež súčasťou, ako jeden pilier rozpočtovej autority, väčšinou sa mi však zdá, že Radu musíme v rámci tohto pohybu vždy ťahať, pretože v rámci poskytovania stimulov neprijíma žiadne iniciatívy.
<P>
Znovu sme zanalyzovali predbežný návrh rozpočtu, vymenili sme si stanoviská k nemu a jasným spôsobom sme vymedzili, čo chceme od rozpočtu Európskej únie na budúci rok, vo veľmi skorej fáze - ešte pred letnou prestávkou. Poskytuje nám to dobrý základ na začatie príprav na naše prvé čítanie po letnej prestávke.
<P>
Som presvedčená, že všetci poslanci ho podporia tak dôrazne, ako to urobili dnes.
<SPEAKER ID="105" NAME="Predsedajúca">
. - Rozprava sa skončila.
<P>
Hlasovanie sa uskutoční vo štvrtok, 8. júla 2008.
<P>
Písomné vyhlásenia (článok 142)
<SPEAKER ID="999" NAME="Cătălin-Ioan Nechifor   " LANGUAGE="RO">
Výbor pre rozpočet požaduje ozajstnú podporu pre chudobné regióny, vyzývajúc na väčší rozpočet, ako vyjadrenie princípu európskej solidarity. Správa pani Jutty Haugovej sa zaoberá podrobnosťami rozpočtu na rok 2009, zdôrazňujúc súčasné priority na úrovni Európskej únie vrátane boja proti zmene klímy a solidarity voči chudobným regiónom.
<P>
Tento nový prístup by mal obsahovať lepšie chápanie ťažkostí a potrieb chudobnejších regiónov a je zameraný na zabezpečenie lepšieho financovania, ktoré prostredníctvom monitorovania rozvojových výsledkov zo strany príslušných európskych inštitúcií vedie k poklesu rozdielov a zaisteniu ekonomickej a sociálnej súdržnosti.
<P>
V prípade Rumunska by táto zmena rozpočtu mohla byť dobrou správou vzhľadom na financovanie rozvojových regiónov, keďže 6 z 8 rozvojových regiónov v tejto krajine je súčasťou 15 najchudobnejších regiónov v Európskej únii a rozvojový región Severovýchod zostáva v tomto rebríčku aj tento rok na poslednom mieste. Máme teda opäť významnú šancu v rámci nášho boja a permanentného úsilia znížiť značné rozdiely, ktoré nás oddeľujú od regiónov západoeurópskych krajín z ekonomickej, sociálnej, kultúrnej a civilizačnej perspektívy.
