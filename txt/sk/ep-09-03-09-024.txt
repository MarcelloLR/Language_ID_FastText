<CHAPTER ID="024">
Spolupráca medzi súdmi členských štátov pri vykonávaní dôkazov v občianskych a obchodných veciach (krátke prednesenie) 
<SPEAKER ID="212" NAME="Predsedajúca">
Ďalším bodom programu je krátke prednesenie správy pána Medinu Ortegu v mene Výboru pre právne veci o spolupráci medzi súdmi členských štátov pri vykonávaní dôkazov v občianskych a obchodných veciach.
<SPEAKER ID="213" NAME="Manuel Medina Ortega" LANGUAGE="ES">
Vážená pani predsedajúca, v túto pondelňajšiu neskorú nočnú hodinu bude Komisia pravdepodobne rozmýšľať o iných, naliehavejších veciach ako o tejto správe. Aby som bol stručný, len reagujeme na správu Komisie, konkrétne na správu o uplatňovaní nariadenia Rady (ES) č. 1206/2001 z 28. mája 2001 o spolupráci medzi súdmi členských štátov pri vykonávaní dôkazov v občianskych a obchodných veciach.
<P>
V skutočnosti nejde o záležitosť Spoločenstva ale o medzivládnu záležitosť, v ktorej sa Rada - prostredníctvom nariadenia - pokúsila podnietiť spoluprácu medzi súdmi. Podľa mňa však Európska únia vo svojom úsilí v tejto veci nebola dosť rázna. Chcem tým povedať, že boli prijaté určité opatrenia, napríklad boli formulované užitočné nápady, využité elektronické médiá, ale uznávam, že pre Komisiu je ťažké v tomto prípade konať.
<P>
Neviem, čo Komisia dosiahla alebo čo dúfa, že dosiahne, ale mne sa zdá, že dosiahnuť čokoľvek je ťažké, a to kvôli nesmiernym ťažkostiam, ktoré sa s touto formou medzivládnej spolupráce spájajú. My žiadame, aby súdne orgány spolupracovali, hovoríme však o 27 krajinách, ktoré používajú 22 rôznych jazykov a majú dosť odlišné právne systémy, a v takejto situácii sa snažíme dosiahnuť výsledky.
<P>
Komisia zistila, že výsledky nie sú dobré, že pri uplatňovaní týchto mechanizmov spolupráce dochádza k značným zdržaniam a preto nemáme prostriedky na to, aby sme tento cieľ dosiahli. Ideálnym riešením by bolo použitie fyzických prostriedkov. Čo by mohla Komisia napríklad podniknúť, aby vybavila súdy, hlavne súdy na nižšej úrovni, takými technickými zariadeniami, ako sú napríklad videokonferenčné systémy? Konanie videokonferencií sa v prípade mnohých malých súdov v Európskej únii môže zdať ako nedosiahnuteľná myšlienka, ale je to zrejme jediný spôsob, ako tento cieľ dosiahnuť.
<P>
Myslím si, že Európska únia by mala využiť inštitúcie, ktoré už existujú, hlavne Európsku justičnú sieť. Túto inštitúciu by sme mali posilniť, aby samotní sudcovia, využívajúc svoje systémy spolupráce, začali týmto spôsobom komunikovať.
<P>
Veľký význam má však aj oblasť celkovej odbornej prípravy sudcov. Ani v tejto oblasti nemôže konať Komisia sama. Čo však Komisia môže urobiť, je podpora vytvárania kurzov tohto druhu, na ktorých by sa poskytovala odborná príprava v oblasti práva Spoločenstva a sprostredkovali by sa znalosti o rôznych právnych systémoch.
<P>
Okrem týchto ťažkostí sú ďalším obrovským problémom jazyky. Ako môže napríklad španielsky sudca komunikovať s fínskym sudcom, keď sú tieto dva jazyky také rozdielne? Nemožno argumentovať, že sudcovia okrem toho, že musia byť odborníkmi vo svojom vlastnom práve, ktoré je už samo osebe dosť zložité, by mali byť povinní disponovať aj vedomosťami tohto druhu.
<P>
Aké praktické kroky môžeme podniknúť, aby sme sudcom pomohli v oblasti tlmočenia a prekladania? Čo by sme mohli urobiť, aby sme im pomohli vyriešiť tento problém? Mojím cieľom pri vypracovaní tejto správy nie je zaujať tvrdý postoj voči Komisii alebo ju kritizovať. Myslím si, že ide o dosť ťažkú úlohu. Chcel by som však vedieť, aby som využil skutočnosť, že je tu prítomný komisár, ktorý sa o túto otázku zaujíma, ako možno podľa Komisie dať väčšiu ráznosť nariadeniu z roku 2001, ktoré bolo príliš neurčité, príliš založené na dobrovoľných krokoch. Neviem, či z praktického hľadiska môže priniesť nejaké výsledky, alebo či bude s jeho pomocou možné dosiahnuť nejaký pokrok.
<SPEAKER ID="214" NAME="Jacques Barrot" LANGUAGE="FR">
Vážená pani predsedajúca, chcel by som poďakovať pánovi Medinovi Ortegovi, ktorý nastoľuje celý rad dôležitých otázok. Je pravda, že sudcovia a právnici v každej krajine potrebujú o tomto nariadení vedieť viac.
<P>
Treba zdôrazniť, že priame vykonávanie dôkazov, tak ako je uvedené v článku 17 nariadenia, zjednodušilo a urýchlilo získavanie dôkazov bez toho, aby spôsobovalo nejaké zvláštne problémy. Ústredné orgány spomenuté v danom nariadení hrajú dôležitú úlohu pri kontrole súdov zodpovedných za vybavovanie žiadostí podávaných na základe tohto nariadenia a pri riešení problémov, s ktorými sa tieto súdy stretávajú.
<P>
Pomoc ústredných orgánov môže mať veľký význam pre malé súdy, ktoré po prvý krát čelia problémom spojeným s vykonávaním dôkazov v cezhraničnom kontexte.
<P>
Informačné technológie a videokonferencie spolu s bezpečným systémom elektronickej pošty by mali byť, pán Medina Ortega, štandardným prostriedkom na posielanie dôkazov. Obvyklou úlohou Európskej justičnej siete v občianskych a obchodných veciach je, ako ste povedali, uľahčovanie tejto právnej spolupráce v Európe. Odkedy vstúpilo nariadenie o vykonávaní dôkazov do platnosti, bola jeho implementácia niekoľkokrát hlavnou náplňou práce siete. Príručka na uplatňovanie nariadenia vyšla v roku 2006 a v roku 2007 bola rozoslaná všetkým európskym súdom. Európska justičná sieť v občianskych a obchodných veciach môže nepochybne využiť svoje kontakty - v tom máte pravdu, pán Medina Ortega - aby sa mohla intenzívnejšie podieľať na lepšom vybavovaní žiadostí na vykonanie dôkazov v časových rámcoch stanovených v nariadení. To je pravda.
<P>
Ďalej by som chcel stručne zhodnotiť vyhliadky do budúcnosti. Je pravda, že nariadenie stanovuje presné kritériá pre formu a obsah žiadosti. Vyplnená žiadosť musí mať konkrétnu formu a obsahovať konkrétne informácie: mená a adresy účastníkov konania, povahu a predmet príslušného konania a popis dôkazu, o ktorého vykonanie sa žiada. V nariadení sa tiež uvádza, že žiadosť musí byť podaná v jednom z úradných jazykov členského štátu, v ktorom sa nachádza prijímajúci súd, alebo v ktoromkoľvek inom jazyku, ktorý prijímajúci členský štát označil za prijateľný, ale, ako ste práve zdôraznili, jazyk nie je práve najmenším problémom.
<P>
Žiadosť o vykonanie dôkazu by mala byť za normálnych okolností vykonaná rýchlo. Ak nie je možné vykonať žiadosť do 90 dní od jej doručenia prijímajúcemu súdu, musí tento súd odosielajúci súd o tom informovať a uviesť dôvody odkladu.
<P>
Odmietnuť vykonať žiadosť o vykonanie dôkazu je vlastne možné len vo výnimočných a presne vymedzených situáciách.
<P>
Toľko nariadenie. Štúdia o jeho uplatňovaní bola vykonaná v marci 2007 a na základe výsledkov štúdie prijala Komisia v decembri 2007 správu. Správa bola vypracovaná podľa článku 23 nariadenia. Čo sa v nej hovorí? Že v uplatňovaní nariadenia došlo k určitému zlepšeniu a zjednodušeniu a že jeho uplatňovaním sa zrýchlila spolupráca medzi súdmi v oblasti vykonávania dôkazov v občianskych a obchodných veciach.
<P>
Dosiahli sa ním teda už dva hlavné ciele: zjednodušenie spolupráce medzi členskými štátmi a urýchlenie vykonávania dôkazov.
<P>
Zjednodušenie sa dosiahlo hlavne zavedením priamej komunikácie medzi súdmi, aj keď niekedy sú žiadosti doručené ústredným orgánom, a zavedením štandardných formulárov. Pokrok bol zaznamenaný aj v rýchlosti vybavovania žiadostí o vykonanie dôkazov. Väčšina z nich sa našťastie vybaví rýchlejšie než pred vstúpením nariadenia do platnosti a do 90 dní stanovených v nariadení.
<P>
Preto by som chcel povedať, pán Medina Ortega, že si myslíme, že nie je dôvod nariadenie meniť. Je však nevyhnutné vylepšiť jeho fungovanie. V akčnom pláne, ktorý prijala v novembri 2008, poverila Rada Komisiu vytvorením európskeho portálu elektronickej justície. Vytvorenie a sprevádzkovanie prvej verzie tohto portálu počas tohto roku je pre nás a pre mňa, samozrejme, absolútnou prioritou.
<P>
Čo sa týka využívania videokonferencií, aj z toho sa stane priorita. Európska justičná sieť v občianskych a obchodných veciach v súčasnosti pripravuje príručku o právnych aspektoch používania videokonferencií pri vykonávaní dôkazov. Táto príručka bude, samozrejme, rozoslaná európskym sudcom a dokončená bude do konca tohto roka. Bude súčasťou portálu, ktorý, ako som už povedal, sa objaví do konca roka.
<P>
Samozrejme, ešte bude treba vybaviť súdne siene videokonferenčným zariadením. Dúfame vo využitie nových metód financovania počas revízie finančného výhľadu na roky 2010 - 2013. Možnosti financovania cezhraničných projektov už existujú v rámci programu Občianska spravodlivosť, kde konanie videokonferencií figuruje ako priorita.
<P>
Chcem vám povedať, pán Medina Ortega, že s vami súhlasím v dôležitom bode, ktorý, podľa mňa, musí byť prioritou pre Štokholm. Mám na mysli školenie sudcov. Pretože otázka, ktorú ste dnes večer nastolili, teda vykonávanie dôkazov, si skutočne vyžaduje náležité zaškolenie sudcov. Pre mňa bude toto jedným z usmernení pre nadchádzajúci štokholmský program.
<P>
V každom prípade vám ďakujem za túto užitočnú a veľmi poučnú správu.
<SPEAKER ID="215" NAME="Predsedajúca">
Týmto uzatváram tento bod rokovania. Hlasovanie sa uskutoční zajtra.
