<CHAPTER ID="017">
Spory týkajúce sa spoločností Airbus a Boeing, ktorými sa zaoberá Svetová obchodná organizácia (WTO) (rozprava)
<SPEAKER ID="107" NAME="Predsedajúca">
. - Ďalším bodom je diskusia o otázke na ústne zodpovedanie, ktorá súvisí so spormi týkajúcimi sa spoločností Airbus a Boeing, ktorými sa zaoberá Svetová obchodná organizácia (WTO), ktorú predložil pán Helmut Markov v mene Výboru pre medzinárodný obchod Komisii - B6-0155/2008).
<SPEAKER ID="108" NAME="Helmuth Markov">
autor. - (DE) Vážená pani predsedajúca, vážená pani komisárka, vážené dámy a vážení páni, obchodný spor medzi Európskou úniou a Spojenými štátmi, ktorý sa týka veľkých lietadiel, nie je bežným sporom, akými sú spory, ktoré sa predkladajú WTO na vyriešenie. Tento spor viedol bezpochyby k najväčšiemu a najkomplikovanejšiemu konaniu, aké sa doteraz začalo. Zahŕňa obrovský konflikt záujmov.
<P>
Spojené štáty kritizovali spôsob, akým EÚ a členské štáty zapojené do konzorcia EADS počas posledných dvadsiatich rokov dotovali zavedenie nového veľkého lietadla. EÚ obvinila Spojené štáty z poskytovania utajených dotácií spoločnosti Boeing, ako súčasť projektov obrany a letectva, do ktorých je zapojená. Ešte nevieme, ako orgán WTO na riešenie sporov rozhodne. Predpokladám, že rozhodne, že obe strany porušili platné pravidlá WTO. Bez ohľadu na výsledok tohto prípadu stále možno uviesť určité odporúčania.
<P>
Po prvé, možno je čas, aby sa Boeing aj Airbus spoliehali oveľa viac na svoje vlastné zdroje namiesto toho, aby sa spoliehali na rozsiahle štátne dotácie, potom si nechali podporu a profit, ale vyhli sa rizikám prostredníctvom štruktúry spoločnosti. Lepšie fungovanie a väčšia transparentnosť v sektore letectva by boli určite prínosom pre všetky aspekty tohto priemyselného odvetvia, ako aj pre zákazníkov.
<P>
Neznamená to, že výrobcovia veľkých lietadiel by už nikdy nemali dostávať žiadnu finančnú podporu. Rád by som len zdôraznil, že je potrebný vyrovnaný a vhodný systém, ktorý neuprednostňuje záujmy veľkých spoločností, ale zohľadňuje aj významné otázky, akými sú napríklad vytváranie pracovných miest a ochrana životného prostredia, spolu so zlepšovaním bezpečnosti pasažierov.
<P>
Po druhé, v tejto súvislosti je dôležité, že v roku 2007 stratili zamestnanie tisíce zamestnancov spoločnosti Airbus v dôsledku reštrukturalizácie, ktorá podľa môjho názoru nebola potrebná - po rokoch vysokých ziskov tohto európskeho konzorcia. Toto nie je správna cesta krízového riadenia, najmä preto, že zodpovední neboli zamestnanci, ale manažéri, ktorí žalostným spôsobom zlyhali.
<P>
Po tretie, existencia orgánu WTO na riešenie sporov je značným posunom v rámci medzinárodného obchodného režimu, pretože prináša spoľahlivé usmernenia v prípade, že v rámci rôznych výkladov dohôd uruguajského kola vzniknú rozdielne názory. Takisto by sme sa mali dozvedieť jeho rozhodnutie, stačí to však na vyriešenie tohto problému?
<P>
Po štvrté, je poľutovaniahodné, že dohoda medzi EÚ a USA o veľkých civilných lietadlách z roku 1992 nestačila na dosiahnutie dohodnutého riešenia namiesto súdneho rozhodnutia.
<P>
Po piate, letecký priemysel v súčasnosti čelí novým výzvam. Hospodárska kríza a nárast cien ropy majú dramatickejší vplyv na systém leteckej dopravy, ako sme doteraz boli svedkami. Je potrebné bezodkladne nájsť riešenie, a možno nastal čas začať uvažovať o spolupráci namiesto konfrontácie.
<P>
Po šieste, pokiaľ ide o záležitosti verejného obstarávania, osobne som presvedčený, že by bolo vhodnejšie nezahŕňať tento významný sektor ekonomiky úplne do systému WTO. Skoro vo všetkých národných ekonomikách je verejné obstarávanie významným katalyzátorom ekonomického rozvoja. Politici musia mať takisto určitý stupeň vplyvu v niektorých oblastiach, ktoré sú kľúčové pre formovanie spôsobu rozvoja spoločnosti.
<P>
Po siedme: je čas, aby Spojené štáty a EÚ pochopili, že musí zostať možné prijímať opatrenia na politickú správu vývoja národného hospodárstva vrátane prideľovania verejných kontraktov a finančnej podpory. Okrem toho však existuje potreba mechanizmov transparentnosti a demokratickej kontroly s cieľom zabezpečiť, aby každý dodržiaval existujúce pravidlá.
<P>
Po ôsme: prípad Boeing dokazuje, že vláda by sa mala vyhýbať tomu, aby sa musela skrývať za argumenty údajných záujmov vnútroštátnej obrany s cieľom podporovať národný priemysel, či skôr záujmy niekoľkých silných lobistických skupín, s ktorými je úzko prepojená.
<P>
Po deviate: tento spor je viac, ako iba sporom medzi EÚ a Spojenými štátmi. Je ďalším prípadom, v rámci ktorého tí, ktorí tvrdia, že sú priekopníkmi voľného obchodu, podliehajú protekcionistickým národným pokušeniam namiesto vlastných záujmov. Mali by sme sa od toho dištancovať, pretože tento spôsob správania nevedie k lepším podmienkam pre našich občanov, ale len k diskriminácii a nespravodlivej hospodárskej súťaži založenej na dampingu.
<SPEAKER ID="109" NAME="Dalia Grybauskaitė">
členka Komisie. - Vážená pani predsedajúca, rada by som reagovala a odpovedala na ústnu otázku v mene pána komisára Mandelsona, ktorý sa dnes nemohol zúčastniť, pretože je zapojený do procesu širokých dvojstranných rokovaní v rámci kola z Dauhy.
<P>
Prípad USA verzus európska podpora Airbusu a prípad EÚ verzus dotácie USA pre Boeing sú v súčasnosti predložené Panelu WTO a európske právne pozície už boli obhájené. Teraz očakávame dočasné správy v oboch prípadoch na jeseň alebo v zime. Ďalšie kroky budú závisieť od výsledku sporu a hlavných záujmov, ktoré k nemu viedli.
<P>
Pokiaľ ide o otázku, akým spôsobom to ovplyvňuje schopnosť priemyslu konkurovať, radi by sme uviedli, že nevidíme dôvod, prečo by mal prebiehajúci spor EÚ a USA týkajúci sa podpory pre Airbus a Boeing, ktorý rieši WTO, ovplyvniť schopnosť európskeho priemyslu spravodlivo konkurovať a konkurovať v rámci verejného obstarávania so Spojenými štátmi.
<P>
Pri verejnom obstarávaní cisternových lietadiel ide o zabezpečenie najlepšej výbavy za najvýhodnejšiu cenu pre daňových poplatníkov. Letecké sily USA potvrdili, že lietadlo, ktoré ponúkli spoločnosť Northrop Grumman a EADS, je lepšie ako Boeing, a že vzhľadom na ich potreby je najlepším tankerom. V rámci tohto hodnotenia je otázka podpory Airbusu nepodstatná. Riešenie sporu WTO a obstarávanie nemajú nič spoločné.
<P>
V súvislosti s reakciami Kontrolného výboru amerického Kongresu by sme radi uviedli, že rozhodnutie letectva USA vybrať Northrop Grumman KC-45 zostáva v platnosti. Došlo k nedorozumeniu, pokiaľ ide o skutočnosť, že Northrop Grumman a EADS North America nejakým spôsobom prehrali, alebo že odmena pre Boeing je zrušená. Northrop Grumman and EADS North America majú naďalej zmluvu, aj keď s príkazom na pozastavenie, ktorým sa pozastavujú práce na základe zmluvy.
<P>
Kontrolný výbor amerického Kongresu preskúmal hodnotiaci proces leteckých síl, nie schopnosti tohto lietadla. Neexistuje žiadna požiadavka alebo usmernenie kontrolného výboru zopakovať súťaž týkajúcu sa predchádzajúceho udelenia kontraktu. Letectvo a ministerstvo obrany uviedli, že KC-45 najlepšie spĺňa požiadavky letectva USA. Kontrolný výbor požiadal letectvo, aby reagovalo na kroky, ktoré urobí v rámci 60 dní od oznámenia dňa 18. júna.
<P>
Vládna podpora leteckého priemyslu vo všeobecnosti spĺňa potrebu vysokých úrovní investícií, ktoré si vývoj v priemyselnom odvetví veľkých civilných lietadiel určite vyžaduje. Komisia je presvedčená, že akákoľvek vládna podpora leteckého priemyslu na oboch stranách Atlantiku musí byť vyvážená, s cieľom zabezpečiť, aby sa nenarušila hospodárska súťaž. Ak to tak bude, táto podpora môže prispieť k inováciám, zvýšeniu bezpečnosti a zlepšeniu environmentálnej výkonnosti a efektívnosti leteckej dopravy. Je v záujme aerolínií a spotrebiteľov, ako aj vlád, zachovať vysokú úroveň zdravej hospodárskej súťaže v sektore leteckého priemyslu.
<P>
Pokiaľ ide o bilaterálne dohody z roku 1992, radi by sme vás informovali, že napriek niekoľkým dobre mysleným pokusom vyriešiť tento spor priateľsky počas minulých rokov sa nezhody týchto dvoch strán - USA a EÚ - ukázali byť príliš veľké. USA odmietli existenciu akýchkoľvek dotácií pre Boeing, pričom zároveň žiadali, aby EÚ ukončila európsku podporu Airbusu. Doteraz preto nebolo možné vytvoriť spravodlivý a vyrovnaný základ pre dohodnuté riešenie.
<P>
Dňa 18. októbra 2007 Boeing verejne odmietol ponuku Airbusu nájsť priateľské riešenie. Takisto by sme mali vedieť, že v rámci súčasnej predvolebnej atmosféry v USA dnes nemusí byť jednoduché nájsť vyvážené riešenie. Neočakávame preto, že tento spor sa vyrieši v blízkej budúcnosti predtým, ako WTO rozhodne o oboch prípadoch Airbus a Boeing.
<P>
Rada by som využila túto príležitosť na vyjadrenie vďaky váženému poslancovi Európskeho parlamentu za jeho záujem o tento prípad a podporu v rámci tohto prípadu, ako demonštroval svojou ústnou otázkou a riešením, ktoré nám predložil.
<SPEAKER ID="110" NAME="Georgios Papastamkos">
v mene skupiny PPE-DE. - (EL) Vážená pani predsedajúca, euroatlantické hospodárske vzťahy sú pre obe strany mimoriadne dôležité. Všetky komerčné spory by sa mali riešiť pomocou hľadania transparentných, vyrovnaných riešení.
<P>
V tomto prípade je žiaducim cieľom zabezpečiť spravodlivé vypočutie oboch strán a vyvážený prístup k štátnej pomoci pre letecký priemysel. Finančná pomoc je mimoriadne dôležitá na presadzovanie výskumu, inovácií a environmentálneho manažmentu a na zlepšenie bezpečnosti a efektívnosti leteckej dopravy.
<P>
Jednostranné odstúpenie Spojených štátov od dvojstrannej dohody z roku 1992 je dôvodom na znepokojenie, keďže európska štátna pomoc je úplne v súlade so znením a duchom tejto dohody.
<P>
Európska strana oprávnene považuje finančné zdroje investované do spoločnosti Airbus za obmedzené v rozsahu, návratné a bez vplyvu na hospodársku súťaž, na rozdiel od zakázaných a žalovateľných nenávratných dotácií USA.
<P>
Ako iste viete, Únia vyvinula značné úsilie o dosiahnutie priateľského vyriešenia tejto záležitosti na základe rokovaní. Doteraz sa však nestretla so žiadnou odpoveďou. Európska komisia je teda vyzvaná na zachovanie silnej rokovacej pozície pre dlhodobé vyriešenie tohto sporu, za podmienok legitímnej, vyrovnanej hospodárskej súťaže.
<P>
Požiadavka USA ukončiť dotovanie Airbusu, ako podmienka rokovania, sa vymyká z prijateľného rámca na vyriešenie tohto sporu.
<SPEAKER ID="111" NAME="Erika Mann">
v mene skupiny PSE. - (DE) Vážená pani predsedajúca, vážená pani komisárka, vážené dámy a vážení páni, existuje iba jeden dôvod, prečo si dnes večer želáme diskutovať, a týmto dôvodom je to, že napadnutie udelenia kontraktu Northrop Grumman/EADS, zo strany Spojených štátov, Boeingu a mnohých členov Kongresu, je veľmi ostré a dokonca namierené proti jednotlivým členským štátom. Toto je dôvodom, prečo tu teraz diskutujeme a prečo bude existovať aj riešenie, za ktoré som veľmi vďačná, pretože vo výbore sme sa dlhý čas snažili takéto riešenie dosiahnuť.
<P>
Dôvodom tejto frustrácie je skutočnosť, že Northrop Grumman/EADS predložili lepšiu ponuku, ktorej dalo letectvo USA prednosť pred modelom Boeingu vo verejnom tendri. Je to najprirodzenejšia vec na svete. Rokujeme tu s partnermi v rámci NATO a nie s krajinami, ktoré pravidelne nespolupracujú. Máme transatlantické partnerstvo, ktoré sa na každom samite opakovane potvrdzuje. V uvedených troch oblastiach Európa nakupuje štyrikrát viac od Američanov a preto už máme, do tejto miery, veľmi intenzívne vzájomné "partnerstvo".
<P>
Neexistuje žiadny dôvod, aby boli Američania frustrovaní, a chceme, aby to bolo jasné. Nepotrebujeme sa znovu vracať k podrobnostiam - som veľmi rada, že pani komisárka a pán Papastamkos to už urobili. V podstate je to politický protest, ktorý dnes chceme vyjadriť - a ktorý mimochodom opakovane ovplyvňuje diskusiu v rámci WTO na americkej strane, pretože sa stále predkladajú pripomienky. Letectvu USA nemožno povoliť udeliť kontrakt, medzi inými európskemu konzorciu, kým sa rozhoduje o prípade v rámci WTO. Je teda jasné, že tieto dve záležitosti sú politicky prepletené, pani komisárka však má úplnú pravdu, keď zdôrazňuje, že v skutočnosti nie sú prepojené.
<P>
Osobne by som rada poďakovala Komisii a členským štátom za to, že vždy považovali za veľmi dôležité, aby sa veci dali do poriadku. Takisto by som rada poďakovala mojim kolegom poslancom za to, že táto diskusia sa konečne uskutočnila, a že môžeme predložiť riešenie. Som presvedčená, že to znamená, že Američania nás pozorne vypočujú.
<SPEAKER ID="112" NAME="Mieczysław Edmund Janowski" LANGUAGE="PL">
Vážená pani predsedajúca, niekoľko rokov bol trh na výrobu veľkých lietadiel v skutočnosti bipolárny. O všetkom rozhodovali spoločnosti Airbus a Boeing. Posledné dva roky sme však boli svedkami vyšetrovania sporu medzi EÚ a USA týkajúceho sa dotácií pre tieto dva koncerny ťažkej váhy Svetovou obchodnou organizáciou. Ide tu o veľa peňazí a takisto - to je možno ešte dôležitejšie - o ambíciu mať vedúce postavenie v oblasti tejto najmodernejšej technológie.
<P>
Spojené štáty obviňujú Airbus, že má výhodu štedrých dotácií a zvýhodňujúcich úverov od vlád členských štátov EÚ. Medzičasom sme z európskej strany takisto počuli výhrady týkajúce sa veľkej sumy štátnej pomoci poskytovanej Boeingu vo forme daňových úľav štátmi Illinois, Kansas a Washington, ako aj pomoci poskytovanej armádou a NASA v rámci verejného obstarávania.
<P>
V tomto spore sa bojíme Pyrrhovho víťazstva. Obe spoločnosti využívajú štátnu pomoc, ktorej legitimita je diskutabilná. Nesmieme však zabúdať na to, že sú jedinými výrobcami veľkých civilných lietadiel na svete. Navzájom si konkurujú, musia však takisto spolupracovať, ak si želajú využívať najlepšie riešenia v rámci svojich návrhov a technológií. Všetko to musí byť pre dobro pasažierov.
<P>
Mne sa zdá, že v tomto prípade je potrebné väčšie partnerstvo a priateľské rokovania, pretože na svetovom trhu je priestor aj pre Boeing aj pre Airbus. Podľa mojich výpočtov bude svet počas nasledujúcich 15 rokov potrebovať približne 36 000 moderných, bezpečných civilných lietadiel. Z nich bude asi 1 500 veľkých. Je určite veľmi ťažké povedať, kto bude mať vedúce postavenie, či Boeing alebo Airbus, musíme však takisto vziať do úvahy, že Rusko sa začína na tomto trhu presadzovať, a že Rusko takisto praktizuje vládne dotovanie.
<SPEAKER ID="113" NAME="Jacky Hénin">
v mene skupiny GUE/NGL. - (FR) Vážená pani predsedajúca, spor WTO medzi Airbusom a Boeingom je iba obyčajným zlým vtipom. Američania sa snažia všetkými možnými spôsobmi spochybniť prevahu Airbusu, dokonca uchyľovaním sa k súdom. Kým však Airbus získal splatné financovanie, Boeing sa zosypáva pod tlakom financovania z rôznych krajín, a najmä pod enormným tlakom vojenského výskumu. Z tohto dôvodu je Dreamliner najdotovanejším lietadlom na svete.
<P>
Ozajstným dôvodom tejto nespravodlivej hospodárskej súťaže je v tomto prípade slabý dolár. Spojené štáty za to, žiaľ, nesú vinu spoločne s Európskou centrálnou bankou. Reálnou otázkou teda je, či bude Airbus naďalej navrhovať a vyrábať svoje lietadlá v eurozóne. Povedať áno by znamenalo, že Európska centrálna banka by na slovo poslúchala priemyselné odvetvie skôr ako refinancovala investičné banky bez žiadnej garancie splácania úverov. Povedať áno by znamenalo vytvorenie zvrchovaného európskeho verejného fondu, ktorý by nahradil súkromných akcionárov EADS, ktorí dokázali svoju neschopnosť vyvinúť relevantnú priemyselnú stratégiu namiesto uprednostňovania ochrany svojich dividend.
<P>
Nahradenie A320 lietadlom ponúkajúcim 20 % úspory paliva by bolo možné iba v rámci určitého druhu investícií, ktoré akcionári nie sú ochotní urobiť. Európa potrebuje silnú skupinu EADS, ktorej 100 % vlastníkom je štát, ak chce priemyselnú politiku, ktorá jej môže zabezpečiť vlastnú energeticky účinnú leteckú dopravu.
<SPEAKER ID="114" NAME="Syed Kamall" AFFILIATION="PPE-DE">
Vážená pani predsedajúca, každý súdny človek, ktorý sledoval oba prípady v rámci WTO, môže uzavrieť slovami: "jeden za osemnásť, druhý bez dvoch za dvadsať". Boeing napríklad dostáva v USA federálnu a štátnu vládnu podporu nad rámec dohody medzi EÚ a USA z roku 1992; Boeing dostáva dotácie od NASA a z programov ministerstva obrany; Boeing má výhody z nekonkurenčných vojenských kontraktov za nadhodnotené ceny a Boeing má výhody z daňových úľav USA pre zahraničné obchodné spoločnosti, čím sa porušujú právne predpisy WTO. Na druhej strane, USA sa sťažujú, že Airbus dostáva počiatočnú pomoc týkajúcu sa výskumu a vývoja; že dostáva granty na vývojové a výrobné zariadenia; že dostáva pôžičky za zvýhodnených podmienok; že sa mu odpúšťajú dlhy v súvislosti s financovaním výroby veľkých civilných lietadiel a vývoja; že dostáva granty na výskum a vývoj, ktoré priamo zvýhodňujú Airbus, a sťažujú sa, že dostáva nelegálne vývozné dotácie.
<P>
Pozitívne je, že mnoho leteckých spoločností v EÚ si naďalej objednáva lietadlá od Boeingu, a že Ministerstvo obrany USA udelilo kontrakt na prvom mieste tankeru EADS Northrop Grumman. To sú pozitívne znaky. Keďže obe strany majú dôvody na sťažnosti, obávam sa, že v tejto otázke nachádzame nepodložený antiamerikanizmus a malichernú, úbohú európsku mentalitu.
<P>
Airbus sa považuje za anjelského ochrancu európskeho neba, kým Boeing je zlou americkou spoločnosťou, ktorá sa usiluje o nespravodlivú dominanciu v rámci svetovej leteckej dopravy. Úprimne dúfam, že moja skupina PPE nepovažuje za správne podporiť toto uznesenie, keďže by naozaj vyzerala ako úplne najhoršia - antiamerická, protekcionistická a antikonkurenčná. Možno sa nechávame príliš ovplyvňovať francúzskym predsedníctvom, nemôžeme však dopustiť, aby iniciály PPE predstavovali Európsku protekcionistickú stranu.
<SPEAKER ID="115" NAME="Kader Arif" AFFILIATION="PSE">
(FR) Vážená pani predsedajúca, vážená pani komisárka, vážené dámy a vážení páni, v uznesení, o ktorom ideme hlasovať, sa uvádza niekoľko odporúčaní Komisii, ktoré jej v mene EÚ pripomínajú, že obhajuje záujmy členských štátov a európskeho priemyselného odvetvia veľkých civilných lietadiel.
<P>
Vzhľadom na skutočnosť, že Kongres USA už podporil Boeing pri mnohých príležitostiach, a berúc do úvahy, že porušovanie dohody, ktorá sa týka cisternových lietadiel, oslabuje pozíciu európskeho výrobcu lietadiel, neustávajúca podpora Európskej únie ako celku - členských štátov, Komisie a Parlamentu - je významnejšia ako kedykoľvek predtým. Toto všetko vieme. Koncern EADS je vystavený širokej kritike a pochybnostiam, pokiaľ ide o jeho serióznosť a spoľahlivosť.
<P>
Komisia dnes musí opäť potvrdiť dve veci: na jednej strane, že žaloba Boeingu v súvislosti s procesom obstarávania cisternových lietadiel nesmie žiadnym spôsobom ovplyvniť kvalitu návrhu partnerstva EADS/Northrop Grumman, pretože Boeing spochybňuje iba výberový proces. Zrušenie rozhodnutia letectva USA by bolo neprijateľné. Toto musí Komisia objasniť.
<P>
Komisia musí takisto zdôrazniť, že napadnutie Airbusu pred WTO je neodôvodnené. Nielen, že systému splatného financovania niet čo vyčítať, pretože už na základe definície je splatný, pozícia Spojených štátov je ešte prekvapujúcejšia preto, že pomoc USA nie je v súlade s pravidlami WTO a so záväznými dohodami medzi Európou a Spojenými štátmi.
<P>
S cieľom vyhnúť sa bezvýslednej konfrontácii, ktorá by oslabila priemyselné záujmy príslušných strán a vzťahy EÚ - USA, ktoré musíme zlepšovať, jediným možným riešením pre budúcnosť je dohodnúť sa. Musí tomu predchádzať predbežná fáza, v ktorej obe strany preukážu dobrú vôľu.
<P>
Záverečná otázka: ovplyvňuje nová situácia rozhodnutie, ktoré by sa mohlo prijať počas riešenia tohto sporu?
<SPEAKER ID="116" NAME="Richard Seeber" AFFILIATION="PPE-DE">
(DE) Vážená pani predsedajúca, na úvod by som sa rád ospravedlnil v mene môjho kolegu, pána Sturdyho, ktorý sa zdržal a nemôže sa zúčastniť plenárneho zasadnutia.
<P>
Najprv by som rád uviedol, že Spojené štáty a Európa - minimálne väčšina členských štátov - sú partnermi NATO. Toto je konflikt skupín, ktoré sú na jednej lodi. Takisto by som najprv uviedol, že Spojené štáty a EÚ podpísali v roku 1992 dohodu o veľkých civilných lietadlách. Naozaj fungovala veľmi dobre, kým Spojené štáty neodstúpili od podmienok dohody tým, že predložili spor orgánu WTO na riešenie sporov v roku 2004.
<P>
Vieme, že štátna pomoc je do určitej miery bežnou praxou, najmä na tomto trhu s veľkými komerčnými a vojenskými lietadlami. Napriek tomu je však dôležité, aby sa na štátnu pomoc uplatňovali veľmi prísne kontroly. Európska únia ich doteraz veľmi striktne uplatňovala a aj EADS Airbus splatili väčšinu dotácií, dokonca zaplatili viac, ako z verejného financovania dostali. Máme to podrobne zdokumentované. Naopak, Spojené štáty takúto dokumentáciu ešte nepredložili a nie je úplne jasné, do akej miery si Boeing plnil tieto povinnosti.
<P>
Celkovo by som rád povedal, že hoci Európska únia prirodzene obhajuje voľný trh, toto uznesenie by nás nemalo viesť k antiamerickej rétorike. Je dôležité, aby sme sa usilovali o spravodlivé zaobchádzanie pre obe strany, a som presvedčený, že aj rozhodnutie WTO sa bude niesť v tomto duchu.
<P>
Priamy antiamerikanizmus by bol veľmi obmedzeným prístupom, Spojené štáty však musíme vyzvať, aby dodržiavali pravidlá, na ktorých sme sa dohodli.
<SPEAKER ID="117" NAME="Glyn Ford" AFFILIATION="PSE">
Vážená pani predsedajúca, podporím toto uznesenie aj väčšinu predložených pozmeňujúcich a doplňujúcich návrhov k nemu vrátane pozmeňujúcich a doplňujúcich návrhov v mene mojej kolegyne Eriky Mannovej.
<P>
V mojom volebnom odvode závisia tisíce pracovných miest priamo od Airbusu, najmä v oblasti Bristolu Filton, a v Spojenom kráľovstve a v Európskej únii závisia samozrejme desiatky tisícov pracovných miest od úspechu Airbusu.
<P>
Pánovi Kamallovi by som priamo do očí povedal kritiku za jeho prístup, ktorý je úplne euroskeptický a antieurópsky, keďže však do dvoch minút od svojho vystúpenia zmizol, nemám príležitosť povedať mu túto kritiku. Dúfam, že niektorý z jeho kolegov mu to sprostredkuje a povie mu, že bežne sa snažíme zostať až do konca diskusie, ktorej sa zúčastňujeme, a nie prihlásiť sa, vystúpiť a potom sa ponáhľať urobiť svoju tlačovú správu.
<P>
V roku 1992 vznikla dohoda medzi Boeingom a Airbusom - alebo skôr medzi Európskou úniou a Spojenými štátmi - vzájomne sa zdržať žalôb, hoci to bolo výhodnejšie pre Boeing, ktorý dostáva priame dotácie od vlády USA prostredníctvom NASA a ministerstva obrany, kým Airbus dostáva spúšťacie pôžičky, ktoré musí splácať aj s úrokom. Už sa splatilo 7 miliárd EUR.
<P>
V roku 2004 Spojené štáty túto dohodu porušili tým, že celú záležitosť predložili WTO. Únia Unite a manažment v Spojenom kráľovstve spoločne trvajú na tom, aby sme na Spojené štáty v tejto záležitosti vyvinuli najväčší možný tlak.
<P>
Kritike zo strany Boeingu a kongresu je potrebné odolávať - a odolávať pevne. Ak stratíme našu konkurenciu, pokiaľ ide o Airbus, a samotnému Boeingu ponecháme monopolné postavenie vo svete, potom stratíme kontrakty a stratíme aj pracovné miesta. Dohoda je jednoznačne najlepším riešením a najlepšou cestou vpred - možno od roku 1992. Ak však neexistuje, máme len jednu možnosť, dôrazne obraňovať našu pozíciu a záujmy európskej ekonomiky, konkurencie a pracovných miest.
<SPEAKER ID="119" NAME="Predsedajúci">
Dostal som jeden návrh uznesenia v súlade s článkom 108 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční v stredu, 9. júla 2008.
<P>
Písomné vyhlásenia (článok 142)
<SPEAKER ID="120" NAME="Christine De Veyrac" AFFILIATION="PPE-DE">
písomne. - (FR) Po diskusii, ktorú sme mali v súvislosti so záležitosťou žaloby Boeingu proti Airbusu pred WTO, a v rámci reakcie na rezolúciu senátu USA, ktorá sa týka tej istej záležitosti, som rada, že dnes tu obhajujeme uznesenie, ktorým sa zabezpečí podpora Airbusu zo strany Európskeho parlamentu.
<P>
Zdá sa, že žaloba Boeingu proti Airbusu súvisí viac s komerčnými záujmami, ako s ozajstnými otázkami žaloby týkajúcimi sa pravidiel hospodárskej súťaže.
<P>
Boeing predložil žalobu WTO až potom, ako Airbus získal niekoľko objednávok na lietadlá. Americký výrobca lietadiel takisto porušuje bilaterálnu dohodu z roku 1992, keďže dostáva dotácie, ktoré sú podľa tejto dohody zakázané.
<P>
Áno, Airbus takisto dostáva dotácie, tie však pozostávajú zo splatných finančných prostriedkov, ktoré tieto pravidlá povoľujú. Nielen, že tieto finančné prostriedky boli úplne splatené, Airbus splatil navyše aj 40 % sumy, ktorú mu požičali vlády EÚ.
<P>
Podporujem toto uznesenie, o ktorom budeme hlasovať zajtra. Európsky parlament musí vyzvať na spravodlivé a okamžité ukončenie sporu, pričom musí verejnosti ukázať podporu Airbusu.
