<CHAPTER ID="010">
Hodina otázok (otázky pre Radu) 
<SPEAKER ID="405" NAME="Predsedajúca">
Ďalším bodom programu je hodina otázok (B6-0001/2009).
<P>
Nasledujúce otázky sú určené Rade.
<SPEAKER ID="406" NAME="Predsedajúca">

<P>
Vec: Súdnictvo v Rusku
<P>
Ako vníma predsedníctvo Rady súdnictvo v Rusku, najmä uväznenie politikov opozície, napríklad Platona Lebedeva a Michaila Chodorkovského, ktorých súdne procesy a podmienky väzby predstavujú porušenie dokonca aj samotného ruského práva? Aká dôležitosť sa bude prisudzovať týmto porušeniam práva v rámci rokovaní o dohode o partnerstve a spolupráci?
<P>
Vec: Súdnictvo v Rusku
<P>
Jednou z hlavných prekážok neobmedzených politických a hospodárskych vzťahov s Ruskom, ako aj uzavretia novej dohody o partnerstve sú významné nedostatky súdneho systému v Rusku. Aké kroky podniká Rada na to, aby dosiahla zmenu politických rozsudkov, napríklad tých v prípade Jukosu, ktoré vyústili do uväznenia Chodorkovského, Lebedeva a Bachminovej, ako aj ich rovnako nezákonného vykonania? Ako Rada podporí vybudovanie súdnictva nezávislého od autoritatívnych politických štruktúr?
<P>
Vec: Právny štát a súdny systém v Rusku
<P>
Dodržiavanie zásad právneho štátu a ľudských práv by pre EÚ, ako spoločenstvo založené na hodnotách, malo byť základom jej vzťahov s tretími krajinami. Súdny systém v Rusku je spolitizovaný a vládcovia z Kremľa ho otvorene zneužívajú ako nástroj moci. Bezprávie a korupcia by preto mali byť prioritou na zozname EÚ, pokiaľ ide o rozvoj ďalších vzťahov.
<P>
V súvislosti s nedávnymi veľkými prípadmi Chodorkovského, Lebedeva a Bachminovej mám na Radu túto otázku: Aká bude reakcia Rady voči Rusku v prípade takýchto nezákonných a skorumpovaných súdnych rozhodnutí? Ako bude Rada postupovať v tejto otázke vzťahov medzi EÚ a Ruskom a aké opatrenia podnikne na to, aby zabezpečila, že Rusko zmení svoj súdny systém?
<SPEAKER ID="407" NAME="Alexandr Vondra">
úradujúci predseda Rady. - Viem, že môj priateľ Milan Horáček je človek, ktorý sa už dlho venuje sledovaniu situácie v oblasti ľudských práv v Rusku. Chcem mu za to poďakovať, pretože práve touto činnosťou by sa mal tento orgán, táto organizácia, zaoberať.
<P>
Čo sa týka uvedeného problému, rád by som ho ubezpečil, že Rada je rovnako znepokojená vývojom v oblasti právneho štátu a demokracie v Rusku.
<P>
Rada zastáva názor, že naše partnerstvo s Ruskom musí byť založené na rešpektovaní medzinárodného práva, demokratických zásad a ľudských práv. Preto bude Rada naďalej vyvíjať tlak na Rusko, aby v plnej miere dodržiavalo záväzky, ku ktorým sa prihlásilo ako člen Rady Európy a OBSE, ako aj v rámci dohody o partnerstve a spolupráci s EÚ.
<P>
Prípady, ktoré ste spomínali vy a vaši kolegovia, nás veľmi znepokojujú a Rada bude naďalej veľmi pozorne sledovať ďalší vývoj.
<P>
Rada svoje postoje Rusku pravidelne komunikuje ako súčasť politického dialógu, najmä v rámci konzultácií o ľudských právach, ktoré sa začali v marci 2005 a konajú sa dvakrát ročne.
<P>
Konanie Ruska v tejto a ďalších oblastiach bude zahrnuté do rokovaní o novej dohode s Ruskom, a čo je veľmi dôležité, aj do iných aspektov vzťahov medzi EÚ a Ruskom.
<P>
Dosiahnutie rozsiahlych ustanovení o ľudských právach v novej dohode o partnerstve a spolupráci, o ktorej sa práve rokuje, je taktiež jednou z priorít EÚ stanovených v negociačnej smernici, ktorú Rada schválila v minulom roku.
<P>
Strategické partnerstvo s Ruskom, o ktorom niektorí z nás hovoria, musí byť založené na spoločných hodnotách, v opačnom prípade by nemalo žiadny zmysel. EÚ potrebuje novú dohodu, ale rovnako ju potrebuje aj Rusko. Je nevyhnutné, aby rokovania, ako aj samotný text dohody odzrkadľovali hodnoty, ktoré sú nám drahé, ako napríklad zásada právneho štátu. Osobne môžem sľúbiť, že budem zdôrazňovať jednotnosť EÚ ako rozhodujúcu podmienku dosiahnutia výsledkov v tejto oblasti.
<SPEAKER ID="408" NAME="Milan Horáček" AFFILIATION="Verts/ALE">
(DE) Vážená pani predsedajúca, mám problém s tým, že Rada nám v minulosti opakovane tvrdila, že vzťahy s Ruskom majú prioritu, ale konkrétne v prípadoch Michaila Chodorkovského, Platona Lebedeva a Svetlany Bachminovej sa nedosiahol nijaký pokrok.
<SPEAKER ID="409" NAME="Bernd Posselt" AFFILIATION="PPE-DE">
(DE) Vážený pán Vondra, vysoko si vás vážim ako skúseného aktivistu v oblasti ľudských práv a rovnako vysoko oceňujem českú tvorivosť, a z toho plynú moje otázky. Môžete nám pomôcť nájsť po rokoch prázdnych slov nové spôsoby, ako vyriešiť otázku väzňov v prípade Jukosu? Inými slovami, viete začať konať? A ako môžeme na praktickej úrovni dostať otázku ľudských práv do centra pozornosti v rokovaniach s Ruskom?
<SPEAKER ID="410" NAME="Tunne Kelam" AFFILIATION="PPE-DE">
Vážený pán minister, ďakujem za vaše odpovede. Súhlasíte s názorom, že ak by bola Rada o tomto probléme jasne a presvedčivo hovorila s ruskou stranou a ak by ukázala, že EÚ tieto škandalózne porušenia spravodlivosti berie vážne, boli by dnes aj naše hospodárske vzťahy založené na pevnejšom základe?
<P>
Súhlasíte, že ak prípad Chodorkovského a Lebedeva nedospeje k spravodlivému a transparentnému riešeniu, nemôže EÚ ani očakávať, že Rusko bude plniť svoje hospodárske záväzky?
<SPEAKER ID="411" NAME="Alexandr Vondra">
úradujúci predseda Rady. - Myslím si, že práve od českého predsedníctva nemôžete čakať, že budeme mlčať. Nemlčal som, keď sme diskutovali o energetickej bezpečnosti a nemlčal som v minulosti, keď sme hovorili o prípade Chodorkovského a iných.
<P>
Pravdepodobne viete, že vo februári budeme mať stretnutie trojky, na ktorom bude predsedníctvo zastupovať minister zahraničných vecí Karel Schwarzenberg. V tých prípadoch, o ktorých hovoríte, budeme určite zvažovať svoj postup, ale to, či dosiahneme nejaký výsledok, je, samozrejme, plne v rukách Ruska. Môžeme jednoducho vytvoriť určité prostredie, aby sme udržali tlak, ale je na Rusku, ako bude reagovať.
<SPEAKER ID="412" NAME="Daniel Hannan" AFFILIATION="NI">
Rád by som v Parlamente privítal pána ministra a vítam Českú republiku ako predsednícku krajinu. Želám si, aby každý poslanec v tomto Parlamente, mohol povedať to isté. Musím povedať, že som bol šokovaný tónom niektorých otázok, ktoré boli dnes adresované českému premiérovi. Jeden z našich kolegov, pán De Rossa z Írskej republiky, ho požiadal, aby odvolal svoju poznámku o Lisabonskej zmluve, a síce, že zmluva nie je až taká úžasná, za akú ju považuje pán De Rossa. Okrem toho, že toto vyjadrenie bolo urážlivé voči väčšine volebného obvodu, ktorý pán De Rossa zastupuje...
<P>
(Predsedajúca prerušila rečníka.)
<SPEAKER ID="413" NAME="Predsedajúca">

<P>
Vec: Liberalizácia svetového obchodu
<P>
Ako jednu z priorít svojho predsedníctva Česká republika na internetovej stránke svojho predsedníctva načrtla ciele v oblasti liberalizácie svetového obchodu. Môže predsedníctvo bližšie predstaviť svoje ciele v tejto oblasti a najmä kroky, ktoré navrhuje na dosiahnutie potravinovej bezpečnosti v EÚ?
<SPEAKER ID="414" NAME="Alexandr Vondra">
úradujúci predseda Rady. - Ďakujem vám za túto konkrétnu otázku, pretože pochádzam z krajiny, ktorá je veľkým priateľom voľného obchodu. Je základom nášho hospodárstva. Približne 80 % nášho HDP je nejakým spôsobom výsledkom činností súvisiacich s obchodom. Takže si môžete byť istí, že naše predsedníctvo má záujem na tom, aby sa Únia naďalej snažila o dosiahnutie vyrovnanej, ambicióznej a komplexnej dohody v rámci kola rokovaní Svetovej obchodnej organizácie (WTO) o rozvoji v Dauhe. Budeme na tom tvrdo pracovať.
<P>
Pokiaľ ide o otázku o cieľoch predsedníctva v oblasti liberalizácie svetového obchodu, predsedníctvo jasne definovalo svoju hlavnú prioritu v tejto oblasti v kontexte 18-mesačného programu Rady pre francúzske, české a švédske predsedníctvo, ako aj vo svojom vlastnom pracovnom programe, ktorý bol zverejnený minulý týždeň a ktorý dnes do istej miery predstavil aj pán premiér.
<P>
V zmysle tohto programu predstavuje obchodná politika naďalej veľmi dôležitý nástroj riešenia príležitostí a výziev globalizácie, podpory hospodárskeho rozvoja, zamestnanosti a prosperity pre všetkých občanov Európy. Budeme naďalej podporovať otvorený, trhovo orientovaný a na pravidlách založený svetový obchodný systém, ktorý bude slúžiť všetkým.
<P>
Obchodné politiky by tiež mali napomáhať plneniu cieľov Únie v oblasti životného prostredia a klímy, najmä prostredníctvom podpory rozvoja obchodu s environmentálnym tovarom a službami. Únia je aj naďalej plne oddaná dosiahnutiu vyrovnanej, ambicióznej a komplexnej dohody v rámci kola rokovaní WTO v Dauhe.
<P>
Okrem toho si moja krajina pre predsedníctvo Rady vytýčila tri hlavné prioritné oblasti. Jednou z nich bude Európska únia vo svete. V tejto súvislosti bude moja krajina klásť dôraz na dôležitosť obchodnej politiky ako prostriedku na podporu vonkajšej konkurencieschopnosti, hospodárskeho rastu a tvorby nových pracovných miest v nadväznosti na novú stratégiu obchodnej politiky EÚ pod názvom Globálna Európa, ako aj v rámci revidovanej stratégie rastu a zamestnanosti.
<P>
Okrem mnohostranného obchodného systému Česká republika podporí úsilie Komisie o uzatvorenie obchodných dohôd so sľubnými partnermi alebo regiónmi, ako napríklad Kóreou, Indiou, krajinami združení ASEAN a Mercosur, krajinami Andského spoločenstva a Strednej Ameriky a potenciálne aj Čínou, ako aj úsilie uzatvoriť dohody o voľnom obchode s najbližšími susedmi EÚ, ako napríklad Ukrajinou, či začať rokovania po splnení nevyhnutných podmienok, ako napríklad v prípade Ruska.
<P>
Predsedníctvo predstaví svoj program v oblasti obchodu Výboru pre medzinárodný obchod 20. januára 2009.
<P>
Pokiaľ ide o potravinovú bezpečnosť v EÚ, predsedníctvo zastáva názor, že protekcionizmus nepomôže zabezpečiť dodávky potravín v Európe či vo svete. Z tohto dôvodu predsedníctvo podporuje liberalizáciu svetového obchodu v rámci rozvojového programu z Dauhy, ako aj diskusie o reforme SPP s cieľom zvýšiť konkurencieschopnosť európskeho poľnohospodárstva. Bude to znamenať zrušenie vývozných náhrad.
<P>
Transparentná liberalizácia svetového obchodu a konkurencieschopné poľnohospodárstvo sú prvkami, ktoré sú taktiež základom posilnenia potravinovej bezpečnosti. Potravinová bezpečnosť EÚ do veľkej miery súvisí s medzinárodným obchodom s potravinovými výrobkami, ktorý ich sprístupňuje za konkurenčné ceny a vytvára správne stimuly pre tie členské štáty, kde ich je možné vyrobiť najefektívnejším spôsobom.
<P>
Potravinová bezpečnosť dnes nespočíva len v miestnej výrobe potravín, ale aj v schopnosti krajiny financovať dovoz potravín prostredníctvom vývozu iného tovaru. V tomto zmysle môže byť otvorený, mnohostranný obchodný systém založený na rozmanitosti krajín dodávajúcich potravinové výrobky lepšou zárukou spoľahlivých a bezpečných dodávok.
<SPEAKER ID="415" NAME="Mairead McGuinness" AFFILIATION="PPE-DE">
Ďakujem Rade za podrobnú odpoveď, ktorú si budem musieť preštudovať, aj keď si nemyslím, že sa zhodneme. Rada by som upriamila vašu pozornosť na správu o globálnej potravinovej bezpečnosti, ktorú prijal tento Parlament a pre ktorú som bola spravodajkyňou. Táto správa veľmi jasne konštatuje, že trh nezaručí potravinovú bezpečnosť a celkom určite poľnohospodárom neposkytne stabilitu príjmu, ktorú požadujú. Mohli by ste mi preto objasniť, či veríte, že voľný trh v poľnohospodárstve je tou správnou cestou vpred a či je počas vášho predsedníctva prioritou?
<SPEAKER ID="416" NAME="Alexandr Vondra">
úradujúci predseda Rady. - Na to vám môžem odpovedať veľmi krátko - áno! Ak by bolo poľnohospodárstvo založené na voľnom obchode, vo svete by nebol hlad.
<SPEAKER ID="417" NAME="Bernd Posselt" AFFILIATION="PPE-DE">
(DE) Vážený pán Vondra, vždy sa hovorí, že poľnohospodárska politika je tu len pre 3 % poľnohospodárov, jedlo však potrebujeme všetci. Ja napríklad jem veľmi rád a rád by som veľmi jasne vyjadril svoje presvedčenie, že potravinová bezpečnosť má existenčný význam. V súčasnosti čelíme problémom energetickej závislosti. Podporujem voľný obchod vo svete, ale musíme byť schopní uživiť sa zo svojej vlastnej pôdy a potrebujeme zachovať naše poľnohospodárske štruktúry. V tejto otázke sa nemôžeme spoľahnúť len na ruku trhu.
<SPEAKER ID="418" NAME="Syed Kamall" AFFILIATION="PPE-DE">
Na začiatok by som chcel, ako kolega predo mnou, pán Hannan, privítať české predsedníctvo - pôjde o zaujímavý kontrast s predchádzajúcim predsedníctvom EÚ - a chcel by som sa znovu ospravedlniť za nehanebné správanie niektorých svojich kolegov v tomto Parlamente.
<P>
Ľahko sa hovorí, že chceme naštartovať rokovania v rámci Svetovej obchodnej organizácie, sú však za nami voľby v Indii, USA a budeme mať európske voľby. Ako sa popri týchto voľbách a zmenách vlád dajú skutočne rozbehnúť rokovania v rámci WTO?
<SPEAKER ID="419" NAME="Alexandr Vondra">
úradujúci predseda Rady. - Myslím, že pokiaľ ide o reformu SPP, boli sme medzi tými, ktorí sa snažili presadiť, aby Komisia predložila nové návrhy rozpočtových reforiem, tzv. bielu knihu. Snažil som sa dokonca pripraviť istý spoločný postup so svojím kolegom zo Švédska, pretože rok 2009 je rokom českého a švédskeho predsedníctva a na túto otázku máme dosť podobný názor. Nie je však na nás, aby sme pripravili legislatívny návrh.
<P>
Svojmu priateľovi Berndovi Posseltovi by som chcel povedať, že pochádzame z podobného kultúrneho prostredia, ale ako viete, sme obaja živými príkladmi toho, že v Európe hlad nie je, a to jednoducho vďaka skutočnosti, že obchod s poľnohospodárskymi výrobkami v posledných desaťročiach rástol. Viem, že potrebujeme, aby sa na trhu udržali aj niektoré chutné výrobky, ako napríklad bavorské a české pivo, ale znova opakujem, že voľný trh vo všeobecnosti podporuje bohatstvo v Európe aj vo svete.
<P>
úradujúci predseda Rady. - Mám otázku týkajúcu sa spoločnej poľnohospodárskej politiky (SPP). Rada pripomína, že v kontexte politickej dohody o kontrole stavu SPP dosiahnutej v Rade 20. novembra minulého roka, sa v spoločnom vyhlásení Rady a Komisie dohodlo, že v rámci diskusií o budúcnosti SPP po roku 2013, ktoré sa začali v Annecy vo Francúzsku 23. septembra, a bez ohľadu na nový finančný výhľad na toto obdobie, budú Rada aj Komisia dôsledne skúmať možnosti vytvorenia priamych platieb v rámci Spoločenstva a riešenia rozdielov vo výškach priamych platieb medzi členskými štátmi.
<P>
Môžem vám povedať, že nastupujúce české predsedníctvo plánuje zorganizovať diskusiu o tejto otázke na neformálnom stretnutí ministrov, ktoré sa uskutoční v máji v Brne. Môj kolega z vlády, Petr Gandalovič, má veľký záujem otvoriť túto diskusiu.
<P>
Naším cieľom je viesť diskusiu o budúcnosti SPP zameranú na preskúmanie nástrojov agrárnej politiky, najmä v oblasti priamych platieb, ktoré by umožnili nediskriminačné a účinné využívanie finančných prostriedkov získaných od európskych daňových poplatníkov a vynaložených na SPP, posilnenie konkurencieschopnosti európskych poľnohospodárov, zlepšenie postavenia európskeho poľnohospodárskeho a potravinárskeho priemyslu na globalizovanom a otvorenom svetovom trhu, zvýšenie kvality poľnohospodárskych výrobkov a poskytovania neobchodovateľných poľnohospodárskych výstupov, ako aj podporu udržateľného rozvoja vidieka.
<P>
Výstupy uvedeného dialógu by mali viesť - a to by som rád zdôraznil - k modernizovanej SPP, ktorá vytvorí rovnocenné podmienky pre jednotlivé členské štáty.
<SPEAKER ID="421" NAME="Predsedajúca">

<P>
Vec: Budúcnosť spoločnej poľnohospodárskej politiky v rokoch 2013-2020
<P>
Jednou z priorít českého predsedníctva je spoločná poľnohospodárska politika. Aké opatrenia prijme české predsedníctvo v súvislosti s rokovaniami o budúcnosti spoločnej poľnohospodárskej politiky?
<SPEAKER ID="422" NAME="Seán Ó Neachtain" AFFILIATION="UEN">
(GA) Vážená pani predsedajúca, chcem sa poďakovať úradujúcemu predsedovi Rady za jeho odpoveď. Rád by som sa ho spýtal na plány českého predsedníctva poskytovať pomoc znevýhodneným oblastiam. Ak tomu rozumiem správne, znevýhodnené oblasti v rámci spoločnej poľnohospodárskej politiky potrebujú, zúfalo potrebujú, ďalšiu pomoc. Chcel by som vedieť, čo sa predsedníctvo chystá v tejto veci urobiť.
<SPEAKER ID="423" NAME="Alexandr Vondra">
úradujúci predseda Rady. - Problém znevýhodnených oblastí v Európe je jedným z konkrétnych problémov, o ktorých sa v súvislosti s SPP neustále diskutuje. Myslím, že všetci, alebo takmer všetci, súhlasíme, že by sme sa mali odkloniť od priamych platieb a zaviesť platby rozvíjajúcim sa vidieckym oblastiam, ak by existovala istá forma redistribúcie, a nemali by sme pokračovať v protekcionistických opatreniach.
<P>
Takže existujú spôsoby a prostriedky a určite budeme úzko spolupracovať s pani komisárkou Fischerovou Boelovou. Nie som odborník na poľnohospodárstvo, ale myslím si, že určite budete mať možnosť hovoriť s naším ministrom poľnohospodárstva a diskutovať o týchto otázkach podrobnejšie.
<SPEAKER ID="424" NAME="Avril Doyle" AFFILIATION="PPE-DE">
Chcela by som zaželať českému predsedníctvu veľa šťastia a úspechov počas jeho funkčného obdobia. Bola by som rada, keby sa pán minister mohol vyjadriť o doterajšej skúsenosti českých poľnohospodárov a českého agropotravinárskeho priemyslu so spoločnou poľnohospodárskou politikou. Sú spokojní? Prispela SPP k významnému zlepšeniu situácie v rámci ich rôznych podnikateľských aktivít? Ako vnímajú, a ako vníma český národ, realizáciu spoločnej poľnohospodárskej politiky v Českej republike?
<SPEAKER ID="425" NAME="Silvia-Adriana Ţicău" AFFILIATION="PSE">
(RO) Bohužiaľ, hospodárska kríza vedie k strate pracovných miest. Kúpna sila sa znižuje. Kvalita života však znamená aj zdravé jedlo.
<P>
Rumunsko má veľmi veľký počet farmárov, ich farmy sú však menšej veľkosti. Rada by som sa opýtala, aký typ podpory plánujete pre malých poľnohospodárskych výrobcov v nových členských štátoch.
<SPEAKER ID="426" NAME="Alexandr Vondra">
úradujúci predseda Rady. - V nových členských štátoch existujú rôzne typy podmienok. Napríklad moja krajina nemá toľko malých fariem ako niektoré iné európske krajiny. Máme veľmi konkurencieschopný poľnohospodársky priemysel s veľkými farmami, ak však idete napríklad do susedného Poľska, situácia je trochu iná.
<P>
Pokiaľ ide o otázku pani Doylovej o tom, ako sa nám darí: Vo svojom volebnom obvode v Severných Čechách mám niekoľko farmárov. Na jednej strane sa im darí lepšie, pretože majú viac peňazí. Takže niektorí farmári teraz nosia kravaty značky Hugo Boss. Pred piatimi alebo desiatimi rokmi nič také nebolo. Na druhej strane cítia istú nespravodlivosť z dôvodu rozdielov v platbách medzi starými a novými členskými štátmi. Ide o otázku základnej spravodlivosti systému, ktorú by sme mali napraviť.
<P>
Zároveň veríme, že SPP by sa mala reformovať. Je to jediný spôsob, ako udržať Európu konkurencieschopnou. Ide teda o zložitý problém. Nie som odborník, ktorý môže ísť do podrobností, ale myslím si, že by sme mali byť schopní zhodnúť sa na základných veciach.
<SPEAKER ID="427" NAME="Predsedajúca">
A otázka pani Ţicãuovej?
<P>
Ospravedlňujem sa pán minister, ale nie som si istá, či ste odpovedali na obidve otázky.
<SPEAKER ID="428" NAME="Alexandr Vondra">
úradujúci predseda Rady. - Snažil som sa odpovedať na obidve otázky.
<SPEAKER ID="429" NAME="Predsedajúca">
Týmto končím hodinu otázok.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
