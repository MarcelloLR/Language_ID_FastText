<CHAPTER ID="022">
Jednominútové vystúpenia k otázkam politického významu
<SPEAKER ID="552" NAME="Predsedajúci">
Ďalším bodom sú jednominútové vystúpenia v súlade s článkom 150 rokovacieho poriadku.
<SPEAKER ID="553" NAME="Tiziano Motti" AFFILIATION="PPE">
(IT) Vážený pán predsedajúci, dámy a páni, dnešný deň 5. máj je v Taliansku Dňom boja proti pedofílii a detskej pornografii.
<P>
Je to okamih na dôležitú úvahu, ktorý bol ustanovený v zákone č. 41 z roku 2009, o jave, ktorý je, nanešťastie, rozšírený a čoraz vážnejší. Pedofili totiž v súčasnosti nie sú starí muži, ktorí zvádzajú deti v parku, ale ľudia, ktorí sú súčasťou medzinárodne organizovanej štruktúry a ktorí využívajú najmodernejšie druhy technológie, akou je internet. Mladí ľudia, chlapci a dievčatá, preto už dnes nie sú v bezpečí ani vo svojich vlastných domovoch.
<P>
Z tohto dôvodu verím, že Európska únia tiež uzná za vhodné venovať deň tejto dôležitej téme. Aj preto som predložil písomné vyhlásenie, v ktorom vyzývam na zavedenie systému včasného varovania s cieľom umožniť policajným silám v jednotlivých členských štátoch postupovať organizovaným spôsobom a zaviesť výmenu rýchleho toku informácií. Dúfam, že túto iniciatívu uvíta väčšina poslancov v tomto Parlamente.
<SPEAKER ID="554" NAME="Gabriel Mato Adrover" AFFILIATION="PPE">
(ES) Vážený pán predsedajúci, Európa nevyužila minulý týždeň veľkú príležitosť. Bola to možnosť stať sa na nasledujúcich dvadsať rokov svetovým lídrom v oblasti astrofyzikálneho výskumu. Európske južné observatórium na základe správ, ktoré neboli zďaleka transparentné, rozhodlo o tom, že európsky veľmi veľký teleskop (VLT) nebude umiestnený na Kanárskych ostrovoch, ale v Čile.
<P>
V tejto chvíli musíme zablahoželať Čile, ale aj zamyslieť sa nad tým, či sa v Európe využili všetky možnosti na umiestnenie európskeho zariadenia, o ktorom rozhodla európska inštitúcia a na ktoré sa využili európske finančné prostriedky vo výške viac než 1 miliarda EUR, v Európe a nie v Severnej či Južnej Amerike.
<P>
Európsky parlament jednomyseľne podporil jeho umiestnenie v meste La Palma a som za to vďačný. Čo však urobila Rada? Čo urobilo španielske predsedníctvo? Uskutočnilo nejaké stretnutia s observatóriom? Stretlo sa s niektorým z tých členských štátov, ktoré zodpovedajú za rozhodnutie o umiestnení teleskopu? Naozaj podporovalo európske úsilie?
<P>
Európania z mesta La Palma, Kanárskych ostrovov a zo zvyšku Európy čakajú na odpoveď na tieto otázky. V súčasnosti sú presvedčení o tom, že sa nevyužili všetky možné prostriedky.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Navrhli sme uznesenie, ktorého cieľom je zakázať používanie kyanidových technológií pri ťažbe. Je totiž našou povinnosťou prijať každé bezpečnostné opatrenie na ochranu ľudí a životného prostredia pred ekologickými katastrofami. Ak dokážeme prijímať historické záväzky v súvislosti so znížením emisií a určovať pravidlá ochrany životného prostredia pre celý svet, prečo nemôžeme urobiť základné gesto v rámci podpory čistého životného prostredia a zastaviť tento škodlivý postup Európskej únie?
<P>
Havária v Baia Mare, ku ktorej došlo v Rumunsku pred desiatimi rokmi, sa vníma rovnako ako havária v Černobyle. Zasiahla tri krajiny a zničila ekosystémy v postihnutých riekach na úsekoch dlhých viac než stovky kilometrov. V súčasnosti chcú v Rumunsku opäť vybudovať novú baňu v oblasti Roşia Montană s využitím kyanidových technológií.
<P>
Preto vám chcem dnes viac než kedykoľvek predtým poďakovať za hlasovanie proti používaniu kyanidových technológií pri ťažbe. Európska únia musí poskytnúť pomoc regiónom postihnutým touto činnosťou, aby sa rozvíjali na trvalo udržateľnom základe a využili celý svoj potenciál.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Mimoriadne zložitá situácia, v ktorej sa ocitlo Grécko, nehovoriac o veľmi znepokojujúcich informáciách o ďalších členských štátoch Európskej únie s vážnymi problémami, nás upozorňuje na to, že hospodárska kríza sa ešte neskončila a že napriek istému pokroku starších členských štátov Európskej únie stále existuje riziko veľkej nerovnováhy.
<P>
V situácii, keď sa niektoré krajiny stretávajú s problémom klesajúcich rozpočtových príjmov je, nanešťastie, okamžitým pokušením zvýšenie daní a odvodov. Presne k tomu dochádza aj v Rumunsku. Vláda v súčasnosti rokuje o zvýšení sadzby paušálnej dane z príjmov a DPH. Nie je správne domnievať sa, že náhle zvýšenie daní a odvodov prinesie do rozpočtu viac finančných prostriedkov. Dôsledok takýchto opatrení je mimoriadne škodlivý pre hospodárstvo zo strednodobého a dlhodobého hľadiska.
<P>
Európska únia však, nanešťastie, považuje za zložité vypracovať spoločnú stratégiu proti hospodárskej kríze. Domnievam sa však, že je potrebné, aby krajiny, ktoré prekonali krízu vďaka aktívnym a podnetným opatreniam a nie zvyšovaním daní, a krajiny, ktoré čelia veľkým problémom a zo zúfalstva plánujú zvýšiť dane a odvody, a tým podstupujú riziko prehĺbenia krízy, intenzívnejšie komunikovali a spolupracovali.
<SPEAKER ID="557" NAME="João Ferreira" AFFILIATION="GUE/NGL">
(PT) Vážený pán predsedajúci, útoky finančných špekulantov voči najzraniteľnejším a najzávislejším hospodárstvam eurozóny sú čoraz horšie. Ten istý finančný kapitál, ktorý získal bilióny eur z členských štátov, v súčasnosti špekuluje v súvislosti s krehkosťou verejných účtov spôsobenou týmito presunmi a hospodárskou závislosťou periférnych hospodárstiev. Táto závislosť je spôsobená menovou a devízovou politikou Európskej centrálnej banky, ktorá vo svojej zdanlivej nezávislosti slúži veľkému kapitálu a veľkým európskym mocnostiam. Uvedená závislosť sa prehlbuje liberalizáciou trhov a voľnou hospodárskou súťažou v rámci medzinárodného obchodu.
<P>
V súvislosti s touto situáciou členské štáty a Európska únia práve pomerne jasne ukázali, v čom spočíva európska solidarita. Jej základom je zamiesť nepretržité rabovanie zo strany finančného kapitálu pod koberec a v prípade potreby presunúť náklady na túto krádež na pracovníkov a obyčajných ľudí prostredníctvom opatrení skutočného sociálneho terorizmu. Pracovníkov a obyčajných ľudí však neprinútia kráčať smerom, o ktorom im tvrdili, že je nevyhnutný, hoci nie je. Dokazuje to ich zápas. My v Parlamente vzdávame poctu obyvateľom Grécka, Portugalska a niektorých ďalších krajín za ich odvahu a odhodlanosť.
<SPEAKER ID="558" NAME="Trevor Colman" AFFILIATION="EFD">
Vážený pán predsedajúci, v tomto tragickom období začína byť zrejmé, že v súvislosti so zachovaním eura v Grécku sa zavedú tvrdé úsporné opatrenia. To nemôže byť v poriadku. Doplatia na nich iba obyčajní, ťažko pracujúci grécki ľudia pre márnotratnosť svojich politikov a túžbu tých istých politikov podporovať na neúspech odsúdenú menovú úniu.
<P>
My v Spojenom kráľovstve nezabúdame na svoj odchod z mechanizmu výmenných kurzov (ERM) v septembri 1992. Britský politik Norman Tebbit ho nazval "mechanizmom večnej recesie" a členstvo v ňom bolo pre Britániu zničujúce. Unikli sme vďaka tomu, že Bundesbank odmietla podporiť libru.
<P>
Ale láska je láska. Kým Grécko zostane v eurozóne, nemá možnosť úniku. Osloboďte Grékov z okov eura. Nechajte MMF vykonať svoju prácu a sledujte, ako rýchlo sa Grécko zotaví. Tak, ako sa to stalo nám v Británii po opustení mechanizmu ERM. Nenechajte gréckych ľudí zaplatiť za nedosiahnuteľnú ambíciu superštátu EÚ!
<SPEAKER ID="559" NAME="Angelika Werthmann" AFFILIATION="NI">
(DE) Vážený pán predsedajúci, rada by som sa dnes vyjadrila o problematike bezpečnosti leteckej dopravy. Tejto téme, ktorá sa týkala nás všetkých, sme sa intenzívne venovali niekoľko posledných týždňov.
<P>
Ľudský život je dôležitejší než akýkoľvek ekonomický zisk. Práve preto súhlasím so zákazom letov v prípade vonkajšieho rizika pre bezpečnosť cestujúcich. Ide napríklad o oblak popola. Bolo by totiž nezodpovedné ohroziť životy. Chcela by som vám pripomenúť dva prípady z rokov 1982 a 1989, keď takmer došlo ku katastrofám, a stíhacie lietadlo, v ktorom sa našli kúsky skla z oblaku popola.
<P>
Uskutočnili sa testovacie lety, ale vyhodnotenie trvá istý čas. Prebehli konzultácie s odborníkmi, ale ich odpovede nevedú k žiadnemu konkrétnemu záveru. Faktom zostáva, že životy sú vzácne a nemali by sa ohroziť a v letectve by bolo potrebné zaviesť účinné a prijateľné alternatívy.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Som presvedčená, že na to, aby sme zlepšili fungovanie potravinového dodávateľského reťazca v Európe a dosiahli optimálnu transparentnosť, je potrebné vytvoriť jednotný právny rámec na úrovni Spoločenstva s cieľom stanoviť konečné termíny, ktoré v obchodných vzťahoch uplatňujú dodávatelia potravinových výrobkov a maloobchodníci, a vymedziť účinnejšie spôsoby ochrany dodávateľov pred protisúťažnými dohodami a postupmi, ako aj pred spôsobmi platby a konečnými termínmi.
<P>
Domnievam sa tiež, že by bolo užitočné sprísniť dodržiavanie pravidiel hospodárskej súťaže a zabezpečiť normalizáciu ich výkladu vo všetkých členských štátoch. Vzhľadom na súčasný stav obchodných vzťahov medzi dodávateľmi a maloobchodníkmi sa domnievam, že je potrebné posúdiť ustanovenia pravidiel hospodárskej súťaže. Tým sa dosiahne rovnováha medzi spoločnou poľnohospodárskou politikou a politikami hospodárskej súťaže Európskej únie. Monitorovanie trhu by mohlo zahŕňať skutočnú transparentnosť v súvislosti so stanovením cien a najmä marží v potravinovom reťazci.
<SPEAKER ID="561" NAME="Jarosław Kalinowski" AFFILIATION="PPE">
(PL) Vážený pán predsedajúci, v tomto Parlamente sme mnohokrát predložili otázku diskriminácie poľskej menšiny v Litve, kde Poliaci, ktorí žijú v tejto krajine, nemôžu pri písaní svojich priezvisk používať pôvodný pravopis, školy s poľským vyučovacím jazykom sa zatvárajú a pozemky skonfiškované počas sovietskej éry sa nevracajú ich právoplatným vlastníkom iba preto, že sú Poliaci.
<P>
Hlavná komisia pre etiku vo verejnej správe v Litve nedávno pokutovala pána Tomaševského, vedúceho predstaviteľa poľskej menšiny a poslanca Európskeho parlamentu za to, že v tomto Parlamente predložil pánovi Barrosovi otázku o dodržiavaní práv menšín v Litve. Tieto škandalózne opatrenia sú čoraz intenzívnejšie. Pred niekoľkými dňami jazykový inšpektorát v Litve uložil prednostovi miestneho úradu v meste Šalčininkai ďalšie vysoké pokuty za používanie dvojjazyčných označení. Osemdesiat percent obyvateľov regiónu sú Poliaci.
<P>
Vážený pán predsedajúci, je najvyšší čas, aby Európsky parlament zastavil tieto škandalózne opatrenia litovskej vlády. Sme hrdí na to, že dodržiavanie ľudských práv je základom Únie. Nie je to dobrý základ, ak nie sme schopní presadzovať tieto práva v členských štátoch.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Vážený pán predsedajúci, milióny pracovníkov dnes štrajkujú a protestujú spolu s federáciou robotníkov PAME proti barbarským opatreniam, ktoré zaviedli kapitál, grécka vláda, Európska únia a MMF.
<P>
Uvedené opatrenia nie sú ani nové, ani dočasné. Ide o nehorázne uplatňovanie kapitalistického rozvoja, ktorý vedie ku kríze. Ich cieľom je zabezpečiť zisky gréckej a európskej plutokracie a usilovať sa o uplatňovanie Maastrichtskej zmluvy. Sú obsiahnuté v lisabonskej stratégii a stratégii EÚ do roku 2020. Preto vedú do slepej uličky.
<P>
Tvrdíme však, že to nie je jednosmerná cesta a že existuje riešenie. Spočíva v opätovnom vytvorení robotníckeho hnutia a podpore rozvoja založeného na potrebách tých, ktorí produkujú bohatstvo. Ďalej spočíva v znárodnení monopolov a odovzdaní moci ľudu. Ani provokatéri, ani vydierači gréckej vlády nemôžu zastaviť toto hnutie. Nedokážu to ani vražedné činy, ku ktorým dnes došlo v Aténach a ktoré nás všetkých šokovali.
<P>
Sme presvedčení, že grécky ľud vyhrá svoj zápas.
<SPEAKER ID="563" NAME="Chrysoula Paliadeli" AFFILIATION="S&amp;D">
Vážený pán predsedajúci, pred niekoľkými hodinami by som aj napriek hrubému znevažovaniu kultúrnych symbolov a napriek pochybnej objektivite článkov, ktoré poukazujú na zastarané stereotypy, povedala, že hoci Rada nepovažovala grécku hospodársku krízu za závažnú európsku otázku a Komisia ju nevyužila ako test odolnosti európskej súdržnosti, grécky ľud bol pripravený podporiť svoju novú socialistickú vládu v jej boji za hospodársku a sociálnu obnovu.
<P>
V tejto chvíli si v súvislosti s tragickými udalosťami, ku ktorým došlo v priebehu niekoľkých posledných hodín v Aténach, kde zomreli traja ľudia z dôvodu násilia, ktoré vypuklo v dôsledku tvrdých ekonomických opatrení, spomínam na posledné slová pána Rasmussena o tom, že zníženie suverénneho úverového ratingu Grécka na špekulatívny stupeň "junk" je obžalobou politiky, ktorá sa vyhýba zodpovednosti. Myslím si, že je najvyšší čas, aby poslanci Európskeho parlamentu posilnili svoj boj za súdržnosť.
<P>
Dúfam, že udalosti, ku ktorým došlo iba pred niekoľkými hodinami v Grécku, sa nerozšíria, a verím, že môžu, naopak, znamenať začiatok jednomyseľného úsilia o vytvorenie európskej identity pomocou solidarity a partnerstva.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, pred niekoľkými dňami sme oslávili 120. výročie 1. mája, medzinárodného sviatku práce.
<P>
Uplynulo 120 rokov neustáleho, zložitého a hrdinského boja robotníkov na celom svete za svoje práva a za emancipáciu práce, za spoločnosť, v ktorej práca, konečne bez vykorisťovania, predstavuje úplnú realizáciu kreatívnych schopností ľudských bytostí. Prešlo 120 rokov úžasného pokroku, bolestných neúspechov a húževnatej vytrvalosti robotníkov. Prvý máj a jeho všeobecné heslá boli historicky postavené na najnásilnejšom potlačení na úkor nevyčísliteľných zápasov, obetí a stratených životov. Bol upevnený pri každom kroku, ktorý ľudia vykonali v boji za slobodu, a prežil a stále prežíva neúspechy vždy, keď historické okolnosti umožnia veľkému kapitálu prejsť do útoku. Táto situácia je v súčasnosti v Európskej únii a stretávame sa s ňou v Grécku, Portugalsku a vo veľkom množstve iných krajín.
<P>
Musíme uvažovať nad týmito zápasmi a čoraz intenzívnejšie vykorisťovanie sa musí skončiť. Nastal čas rešpektovať dôstojnosť tých, ktorí pracujú a vytvárajú bohatstvo.
<SPEAKER ID="565" NAME="Alan Kelly" AFFILIATION="S&amp;D">
Vážený pán predsedajúci, chcel by som tento Parlament upozorniť na veľmi naliehavú záležitosť. Michaela Dwyera, mladého Íra a občana EÚ, pred rokom zastrelili v Bolívii. Mnohí pozorovatelia sú presvedčení, že bol zavraždený. Michaelova rodina, ktorá je dnes s nami v Parlamente, nemá doteraz odpovede na to, ako a prečo zomrel.
<P>
Jediná oficiálna zverejnená informácia tvrdí, že zomrel z dôvodu účasti na údajnom sprisahaní s cieľom zavraždiť prezidenta Bolívie. Je to do veľmi veľkej miery v rozpore s charakterom človeka, ktorý pochádzal z milujúcej, dobrosrdečnej a apolitickej rodiny. V skutočnosti však ide o to, že informáciám zo strany bolívijských úradov nemožno dôverovať. Ich verzie udalostí si navzájom úplne odporujú bez ohľadu na to, či ide o forenzné dôkazy, balistické dôkazy alebo o základné argumenty, ktoré predkladajú.
<P>
Vyzývam preto tento Parlament a novú vysokú komisárku EÚ pre zahraničné veci pani Catherine Ashtonovú, aby podporili úsilie írskej vlády o okamžité začatie nezávislého vyšetrovania. Konám tak s podporou írskych poslancov Európskeho parlamentu zo všetkých strán, ktorí ju budú v blízkej budúcnosti písomne kontaktovať.
<SPEAKER ID="566" NAME="Kristian Vigenin" AFFILIATION="S&amp;D">
(BG) Musím vás upozorniť na problém v našej krajine. V Bulharsku vládne nekompetentná, ale populistická vláda, ktorá používa spôsoby typické pre 30. roky 20. storočia.
<P>
Naznačuje to skutočnosť, že najobľúbenejšími politikmi sú v súčasnosti minister vnútra a po ňom bývalý generálny tajomník uvedeného ministerstva, ktorý je teraz premiérom. Po voľbách boli stovky predstaviteľov opozície prepustených zo zamestnania z politických dôvodov. Na hlavné média je vyvíjaný tlak. Politici sú zatýkaní brutálnym a nehoráznym spôsobom alebo dochádza k nezmyselným obvineniam.
<P>
Prokurátori sa verejne vysmievajú z prezumpcie neviny, kým ministri vyvíjajú nátlak na súdy a vynášajú rozsudky v televízii. Nový zákon umožňuje vynesenie rozsudku iba na základe informácií získaných odpočúvaním telefónu a na základe dôkazov poskytnutých anonymným svedkom. Pripravujú sa opatrenia na vytvorenie mimoriadneho súdu s oficiálnym názvom "špecializovaný súd". Šíri sa strach.
<P>
Roky sa od Bulharska vyžadovalo väčšie úsilie v boji proti zločinu. V súčasnosti sa síce vynakladá úsilie, ale boj proti zločinu sa mení na boj proti demokracii. Európsky parlament citlivo vníma porušovanie demokracie, slobody a ľudských práv na celom svete. Musí rovnako citlivo postupovať aj v prípade členských štátov.
<SPEAKER ID="567" NAME="Csanád Szegedi" AFFILIATION="NI">
(HU) Vážený pán predsedajúci, dámy a páni, finančná kríza, nezamestnanosť a rastúci deficit štátneho rozpočtu a verejný dlh predstavujú v súčasnosti najväčšie problémy pre národy Európy. Rád by som však upozornil na korupciu, ktorá je príznačná pre krajiny strednej Európy, ale v Maďarsku je rozšírená v mimoriadne veľkej miere. Táto korupcia ešte viac prehĺbila krízu a ešte viac zadlžila našu krajinu v dôsledku dodatočných pôžičiek, ktoré si vyžiadala. Odchádzajúca maďarská socialistická vláda priviedla maďarské hospodárstvo do neudržateľnej situácie, keďže bez korupcie sa nezaobišla žiadna verejná investícia ani štátna zákazka, či sa to týkalo diaľnic, rekonštrukcií mostov, parkovísk, zdravotnej starostlivosti, domáceho financovania alebo tendrov EÚ. Strana Jobbik vyzýva novozvolenú maďarskú vládu na prijatie a zavedenie prísnych protikorupčných právnych predpisov a vzhľadom na krízu naliehavo vyzývame každý členský štát, aby postupoval rovnako. Strana Jobbik je presvedčená, že korupciu je z politického života možné odstrániť.
<SPEAKER ID="568" NAME="Alexander Mirsky" AFFILIATION="S&amp;D">
(LV) Ďakujem, pán predsedajúci. Európa oslavuje 8. mája víťazstvo nad fašizmom. Dámy a páni, mám však istú nepríjemnú správu. Tento rok v Lotyšsku veteráni ozbrojených oddielov Waffen SS s tichým súhlasom úradov zorganizovali 16. marca v Rige pochod na pamiatku dňa založenia lotyšskej légie SS. My v opozícii nedokážeme túto situáciu zmeniť už 20 rokov. Vedúci predstavitelia európskych štátov sa tvária, že sa nič nedeje. V Lotyšsku zničili trestné oddiely SS 130 dedín a zabili viac než 150 000 ľudí v Lotyšsku, Bielorusku, Poľsku a Rusku. V súčasnosti sa však na nich v Lotyšsku spomína ako na hrdinov. Toto rozpačité ticho v členských štátoch Európskej únie je zločinom voči miliónom ľudí, ktorí zomreli počas druhej svetovej vojny. Táto otázka je mimoriadne dôležitá. Ďakujem.
<SPEAKER ID="569" NAME="Iuliu Winkler" AFFILIATION="PPE">
Vážený pán predsedajúci, história nám ukázala, že krízy môžu spôsobiť pokrok. Pod tlakom môžu vzniknúť nové myšlienky, vytvoriť sa inovačné mechanizmy s cieľom podnietiť rozvoj a vyhnúť sa chybám, ktoré ku kríze viedli.
<P>
Rád by som upozornil na dve takéto myšlienky, ktoré by mohli viesť k vytvoreniu zmysluplných nástrojov. Ak chceme, aby EÚ zostala dôležitým hráčom na svetovej scéne, mal by vzniknúť európsky menový fond a európska ratingová agentúra. Ak vezmeme do úvahy náš dlhodobý záujem, napriek potrebe veľkého inštitucionálneho úsilia je to stále úloha, ktorej splnenie má význam. Všetci sa môžeme staviť, že v budúcnosti dôjde k novým krízam.
<P>
Európske sociálne trhové hospodárstvo a spoločná mena sú základné kamene svetového hospodárstva a globálneho finančného systému. Vytvorenie "európskeho MMF" by mohlo posilniť Pakt stability a rastu a európska ratingová agentúra by predkladala svoje posúdenia na základe skutočnej znalosti európskych hospodárstiev. O obidvoch myšlienkach by sa malo vážne rokovať a podľa môjho názoru by pozitívne rozhodnutie bolo múdrym rozhodnutím.
<SPEAKER ID="570" NAME="Corina Creţu" AFFILIATION="S&amp;D">
(RO) V poslednom období sme svedkami alarmujúceho nárastu extrémnej pravice a zaujímania radikálnejších xenofóbnych a rasistických postojov. Regionálne voľby v Taliansku a Francúzsku, ako aj všeobecné voľby v Maďarsku potvrdili rastúci úspech extrémistických hnutí, ktoré šíria nebezpečné nacionalistické, protieurópske a agresívne posolstvo zamerané na národnostné menšiny alebo susedné štáty. Do tejto situácie sme v zjednotenej Európe nechceli dospieť a som presvedčená, že ani nie je riešením problémov jej občanov.
<P>
Chcela by som vyjadriť svoje obavy z nepriateľských správ, ktoré sa v zahraničných médiách šíria o obyvateľoch východnej Európy, najmä Rumunska, a ktoré mali doteraz podobu extrémistickej rétoriky. Francúzska televízia uráža Rumunov vo všeobecnosti, kým kandidát španielskej Ľudovej strany použil vo svojej volebnej kampani v komunálnych voľbách v Barcelone heslo "Nechceme Rumunov".
<P>
Chcela by som využiť túto príležitosť a vyzvať všetky zodpovedné politické skupiny v Európskom parlamente, aby spojili sily a venovali sa tomuto nebezpečnému javu v Európskej únii.
<SPEAKER ID="571" NAME="Kriton Arsenis" AFFILIATION="S&amp;D">
(EL) Najprv by som rád vyjadril svoju úprimnú sústrasť rodinám obetí dnešných útokov v Aténach.
<P>
Aby som sa vrátil k otázke zmeny klímy, 35 000 zástupcov svetových národov, ktorí sa stretli v meste Cochabamba v Bolívii, nechodilo okolo horúcej kaše. Chcú, aby sme na konferencii v Mexiku prijali právne záväzné zníženia našich emisií. Majú pravdu. Prijatie tohto rozhodnutia už nemôžeme ďalej odkladať.
<P>
Európska únia sa musí okamžite a oficiálne zaviazať znížiť emisie o 30 % do roku 2020. Tento krok zmení dynamiku rokovaní, ktoré sa naozaj zastavili s rizikom, že rozhodnutie o znížení emisií bude odložené na obdobie po konferencii v Mexiku bez konkrétneho dátumu a časového harmonogramu.
<P>
Aj v Parlamente môžeme vykonať oveľa viac. Európsky parlament už schválil tridsaťpercentné zníženie uhlíkovej stopy do roku 2020. Musíme ísť príkladom členským štátom tým, že znížime našu uhlíkovú stopu o 50 %.
<P>
Všetci vieme, že úspora energie na našom každodennom pracovisku a zníženie našich environmentálnych následkov majú veľké rezervy a že ich môžeme a musíme využiť.
<SPEAKER ID="572" NAME="Elisabeth Köstinger" AFFILIATION="PPE">
(DE) Vážený pán predsedajúci, Európsky parlament dnes udelil absolutórium Komisii za rok 2008. Je to správne. Miera chybovosti v súvislosti s poskytnutými finančnými prostriedkami EÚ nebola nikdy taká nízka ako tento rok.
<P>
V posledných troch rokoch sa podarilo znížiť o polovicu oblasti s mierou chybovosti nad 5 %, teda s mierou nad tolerančným limitom. Len v oblasti súdržnosti je veľa priestoru na zlepšenie. V budúcnosti bude potrebné vynaložiť viac úsilia najmä v tejto oblasti. Upozorniť musíme najmä na oblasť poľnohospodárstva a prírodných zdrojov. Miera chybovosti v tejto oblasti bola pod 2 %, teda veľmi jasne v zelenom pásme. Monitorovacie systémy a systémy riadenia sú účinné.
<P>
V tejto súvislosti by som však rada spomenula aj predvstupovú pomoc pre Turecko, ktorá sa uvádza v správe o absolutóriu. Nárast finančných prostriedkov pre Turecko je vzhľadom na nedostatok merateľných kritérií mimoriadne sporný. Je neprijateľné poskytovať finančné prostriedky EÚ tretím krajinám bez akýchkoľvek stanovených ukazovateľov. Nevyhnutná je priama kontrola platieb a spôsob využitia finančných prostriedkov. Len tak môže mať pomoc v skutočnosti želaný účinok.
<SPEAKER ID="573" NAME="Krisztina Morvai" AFFILIATION="NI">
(HU) V článku 11 Európskeho dohovoru o ochrane ľudských práv a základných slobôd sa právo na slobodu zhromažďovania v rámci činností odborových zväzov vymedzuje ako ľudské právo. V priamom rozpore s týmto právnym predpisom vyniesol maďarský vojenský súd minulý týždeň krutý rozsudok proti Judite Szimovej, vedúcej predstaviteľke odborov, ktorá zastupuje desaťtisíc policajných úradníkov, za činnosť, ktorá bola z laického alebo profesionálneho právnického hľadiska výlučne ochranou práv zamestnanca a výkonom činnosti odborového zväzu. Zdôrazňujem, že k tomu nedošlo v nejakej banánovej republike rozvojového sveta, ale v jednom z členských štátov Európskej únie. V tomto Parlamente, ako aj v rôznych výboroch neustále hovoríme o tom, že nadobudnutím platnosti Lisabonskej zmluvy sa záväzok Európskej únie dodržiavať ľudské práva prehĺbil a ochrana práv je účinnejšia. Žiadam, aby sa z prípadu Judity Szimovej stal skúšobný prípad, prípadová štúdia. Následne by sme všetci mali pozorne sledovať, ako by sa táto statočná žena v dôsledku uplatňovania európskych právnych predpisov v oblasti ľudských práv rehabilitovala a znovu získala dôstojnosť a zdroj obživy, ktorý stratila.
<SPEAKER ID="574" NAME="Adam Gierek" AFFILIATION="S&amp;D">
(PL) Vážený pán predsedajúci, v Poľsku prekvitá skrytá forma obchodovania s ľuďmi. Dochádza k nemu, pretože liberálny, neľudský zákon trhu má absolútnu prioritu. V posledných rokoch sa v rámci privatizácie aktív bývalej Poľskej ľudovej republiky predalo mnoho bytov a celých obytných budov, ktoré patrili štátnym spoločnostiam, spolu s nájomníkmi.
<P>
Nájomníci sú najčastejšie starší ľudia, mnohokrát tiež chorí, ktorým nebola poskytnutá možnosť predkupného práva. Pod tlakom rýchlo rastúcich poplatkov za nájom sa zadlžujú a často sú vysťahovaní. Porušujú sa základné ľudské práva. Je potrebné prijať vhodné právne a výkonné nástroje, ktoré orgánom členských štátov EÚ umožnia účinne konať, aby zabezpečili ochranu nájomníkov privatizovaných bytov, ktoré predtým patrili štátnym spoločnostiam. Musí sa tiež poskytnúť okamžitá podpora z verejných prostriedkov na pomoc obetiam neľudskej privatizácie.
<SPEAKER ID="575" NAME="Dimitar Stoyanov" AFFILIATION="NI">
(BG) Ďakujem, pán predsedajúci. Ujímam sa slova, aby som upozornil na nespravodlivosť.
<P>
Vážení kolegovia poslanci, nenahovárajme si, že obyčajní Gréci nenesú žiadnu zodpovednosť za to, k čomu došlo v Grécku. Dôvodom toho, čo sa tam stalo a čo prispelo k finančnej kríze, je 14., 15. a 16. mesačný plat spolu s dôchodkami a výhodami, ktoré neexistujú nikde inde v Európskej únii a sú jednoducho úplne neznáme.
<P>
Grécko zavádza Európsku centrálnu banku posledných 10 rokov v súvislosti so stavom svojho hospodárstva. Práve na tejto križovatke však teraz európski vedúci predstavitelia odsúhlasili Grécku za všetky tie klamstvá a podvádzanie poskytnutie odmeny vo výške 110 miliárd EUR. Krajiny, ktoré spravujú svoje financie príkladne, ako napríklad Bulharsko a Estónsko, však budú potrestané za krízu, ktorá nastala, čoho výsledkom bude viac než pravdepodobne odloženie ich vstupu do eurozóny.
<P>
Ide o uplatňovanie dvojitého metra, ktoré nie je hodné eurozóny ani Európskej únie. Je spravodlivé potrestať vinníka a vedúci predstavitelia eurozóny musia požiadať Grécko, aby ju opustilo.
<SPEAKER ID="576" NAME="Predsedajúci">
Týmto uzatváram tento bod rokovania.
