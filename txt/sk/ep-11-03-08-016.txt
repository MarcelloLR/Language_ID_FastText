<CHAPTER ID="016">
Stratégia EÚ pre oblasť integrácie Rómov (rozprava) 
<SPEAKER ID="592" NAME="Predsedajúca">
Ďalším bodom je správa pani Járókovej v mene Výboru pre občianske slobody, spravodlivosť a vnútorné veci o stratégii EÚ v oblasti začleňovania Rómov (2010/2276/(INI)).
<SPEAKER ID="593" NAME="Lívia Járóka">
spravodajkyňa. - Chcela by som poďakovať všetkým kolegom poslancom v Európskom parlamente a v občianskych organizáciách za podporu a cenný prínos k vypracúvaniu tejto náročnej správy.
<P>
Ak mi dovolíte uviesť osobnú poznámku, toto je ten správny čas a miesto na to, aby som poďakovala kolegom vo svojej kancelárii, svojmu politickému poradcovi vo Výbore pre občianske slobody, spravodlivosť a vnútorné veci, ktorý pracuje na tejto stratégii už roky, a vedúcemu svojej kancelárie, ktorý v posledných rokoch bojuje so mnou.
<P>
Ďakujem aj svojej rodine, ktorá mi umožnila byť v prvej línii počas tejto bitky - bitky, ktorá napokon priniesla výsledok. Máme dohodu, s ktorou súhlasí šesť politických skupín, 27 členských štátov a päť veľmi dôležitých parlamentných výborov. Som presvedčená o tom, že týmto spôsobom dokážeme vyslať odkaz Komisii, Rade a členským štátom, ktorý budú musieť vziať do úvahy. Preto sme urobili veľký krok smerom k úsiliu na európskej úrovni s cieľom zmierniť chudobu a sociálne vylúčenie najväčšej etnickej menšiny na našom kontinente.
<P>
Podstatná časť európskych Rómov žije v takých nevyhovujúcich podmienkach - sú takmer úplne odrezaní od ekonomického systému, čo má za následok, že sú im upierané základné ľudské práva -, že podporu pri ich sociálnom začleňovaní nemožno vnímať len z pohľadu úpravy všeobecných politík, ale tak, že táto podpora je potrebná na preklenutie jedného z najväčších nedostatkov, pokiaľ ide o naplnenie ústavných a ľudských práv v Európe.
<P>
Úsilie na úrovni EÚ týkajúce sa zmiernenia chudoby a sociálneho vylúčenia európskych Rómov preto musí klásť hlavný dôraz na naplnenie a podporu základných práv na zamestnanosť, bývanie, zdravotnú starostlivosť a vzdelávanie.
<P>
Dovoľte mi stručne spomenúť najdôležitejšie zásady a odporúčania mojej správy. Najdôležitejšie je, že stratégia musí byť vnútornou stratégiou EÚ, takže všeobecný dohľad nad prioritnými oblasťami a cieľmi musí prebiehať v rámci štruktúr Spoločenstva, a v žiadnom prípade by nemala rozdeľovať EÚ a vytvárať rozpory medzi členskými štátmi. Práve naopak, vytvorenie nového orgánu na koordináciu a dohľad nad stratégiou by bolo nepotrebným krokom a spôsobilo by zbytočné náklady.
<P>
Úlohu dohľadu, koordinácie a monitorovania musí preto vykonávať Komisia a v tejto súvislosti by bolo vhodné zvážiť zachovanie pracovnej skupiny pre Rómov ako stáleho orgánu.
<P>
Komisia by mala každoročne podávať správy o pokroku stratégie, hodnotiť výsledky a predkladať Rade návrhy na jej zlepšenie. V tejto súvislosti by sa mohla vytvoriť hodnotiaca tabuľka pre európsku rómsku stratégiu - mechanizmus podobný hodnotiacej tabuľke jednotného trhu.
<P>
Značné praktické výhody by prinieslo aj menovanie správneho orgánu alebo vládneho úradníka, ktorý by slúžil ako národné kontaktné miesto pre vykonávanie cieľov stratégie a aj ako poradný zdroj a zdroj pripomienok pre Komisiu, ktorá by na stratégiu dohliadala.
<P>
Stratégia musí zohľadňovať aj územný rozmer vylúčenia, pretože zo zemepisného hľadiska je výskyt sociálneho znevýhodnenia v rámci členských štátov nerovnomerný, ale chudoba a sociálne vylúčenie sa sústreďujú do slabo rozvinutých mikroregiónov, ktoré v mnohých nových členských štátoch obývajú prevažne rómske komunity.
<P>
Len na základe spoločných, porovnateľných a spoľahlivých ukazovateľov je možné predložiť realistickú analýzu pokroku a splniť požiadavku účinného monitorovania. Odporúčam, aby sa na meranie sociálneho a územného vylúčenia, ako aj vyhodnocovanie pokroku prijali ukazovatele z Laekenu.
<P>
Potrebujeme celoeurópsky krízový plán, ktorý zhodnotí a identifikuje tieto mikroregióny podľa ich osobitných čŕt.
<P>
Časť rozpočtu v oblasti súdržnosti by sa v budúcom viacročnom finančnom pláne mala vyčleniť ako výkonnostná rezerva pre stratégiu. Mohli by sa tým poskytnúť nevyhnutné zdroje a rozhodujúce podnety potrebné pre realizáciu stratégie, a to pridelením finančných prostriedkov na základe súťaže podľa kritéria, akým spôsobom navrhovaný projekt alebo zásah podporuje a realizuje ciele stratégie.
<P>
Týmto spôsobom sa na jednej strane ukončí všeobecne zaužívaná prax, pri ktorej veľkí prispievatelia maximalizujú svoje výnosy z nevyužitých finančných prostriedkov, zatiaľ čo na druhej strane by sa mohol vytvoriť priamy vzťah medzi pridelením finančných prostriedkov a opakovaním dosiahnutých výsledkov.
<P>
Som presvedčená o tom, že európska rómska stratégia musí obsahovať tieto zásady a priority a teším sa na vaše pripomienky k mojej správe.
<P>
(potlesk)
<SPEAKER ID="594" NAME="Zoltán Balog" LANGUAGE="HU">
Maďarské predsedníctvo prisudzuje otázke integrácie Rómov veľkú dôležitosť a ďakuje Európskemu parlamentu za aktívnu podporu v tejto otázke.
<P>
Nezabúdajme, o čo tu vlastne ide. Hovoríme o životnej príležitosti miliónov našich spoluobčanov v Európe, ktorí majú právo na rovnaké príležitosti ako všetci ostatní, a naše spoločnosti si nemôžu dovoliť ignorovať ich potenciál. Preto mi dovoľte zablahoželať vám k vynikajúcemu návrhu uznesenia, ktorý sa chystáte prijať a ktorý dôrazne podporujem. Podporujeme vašu snahu zabezpečiť, aby sa sľuby premenili na činy.
<P>
Na celom svete si 8. apríla pripomíname Medzinárodný deň Rómov. V tento deň sa bude v Budapešti konať piate zasadnutie integrovanej európskej platformy na začleňovanie Rómov, ktoré organizuje maďarské predsedníctvo a na ktorom sa, verím, zúčastnia aj mnohí z vás. Hlavným bodom programu tohto podujatia bude prezentácia strategického oznámenia Komisie týkajúceho sa tejto témy. Prosíme pani Járókovú, aby potom predstavila hlavné body uznesenia.
<P>
Maďarské predsedníctvo potom vypracuje návrhy rozhodnutí Rady, ktoré, dúfame, Rada pre zamestnanosť, sociálnu politiku, zdravie a spotrebiteľské záležitosti prijme na svojom zasadnutí 19. mája. Tieto závery sa budú zaoberať výlučne otázkou integrácie Rómov. Budeme sa snažiť posilniť spoluprácu medzi EÚ a členskými štátmi v oblasti ekonomickej a sociálnej integrácie Rómov.
<P>
Okrem toho plánujeme zorganizovať výmenu názorov na myšlienky Komisie aj v iných útvaroch Rady a na konci mája uskutoční Rada pre všeobecné záležitosti politickú rozpravu, ktorá bude prípravou na júnové zasadnutie Európskej rady.
<P>
Ak chceme dosiahnuť pokrok, musíme zabudnúť na všetky stereotypy, zovšeobecňovanie a predsudky. Musíme si uvedomiť, že životné podmienky Rómov ani zďaleka nie sú všade rovnaké. Okrem toho nesmieme zabúdať na to, že ich sociálne vylúčenie má historické príčiny. Nie všetci občania východnej a strednej Európy rovnakou mierou využívajú výhody, ktoré priniesla politická zmena a prechod na trhové hospodárstvo. Mnohí Rómovia sa dostali na okraj spoločnosti práve počas posledných 20 rokov.
<P>
V súčasnosti je mimoriadne dôležité, aby sme dôrazne odsúdili rasovo motivované agresívne činy bez ohľadu na to, kto je ich páchateľom. V zložitej hospodárskej situácii sa zraniteľné osoby stávajú ešte zraniteľnejšími a často hľadajú dôvody svojej biedy medzi sebou. My však máme rovnaké hodnoty a aj prostriedky na ich obranu, Rada totiž pred viac ako desiatimi rokmi prijala smernice zakazujúce rasovú diskrimináciu.
<P>
Zvlášť vítam osobitný dôraz kladený na odstránenie segregácie. Segregáciou vzniká začarovaný kruh a zlomové línie v spoločnosti. Veľmi ma teší tiež to, že sa uznesenie venuje aj rovnosti pohlaví. Chcel by som vám pripomenúť uznesenie Parlamentu z roku 2006, ktoré sa zaoberá otázkou rómskych žien. Všetky ženy musia mať možnosť riadne využívať svoje schopnosti. Viac rómskych žien potrebujeme aj v rozhodovacom procese. Dámy a páni, pani Lívia Járóková, spravodajkyňa tejto témy, môže v tomto smere inšpirovať nás všetkých - najmä ženy, ale aj mužov.
<P>
Ešte raz by som chcel poďakovať pani Járókovej a všetkým z vás, ktorí sa zúčastňujete tohto dôležitého procesu. Opäť by som vám chcel pripomenúť, že maďarské predsedníctvo je odhodlané dosiahnuť významné výsledky v tejto oblasti. Všetkých vás žiadam, aby ste boli v tomto úsilí nápomocní.
<SPEAKER ID="595" NAME="Viviane Reding">
podpredsedníčka Komisie. - Ako viete, Európska únia sa zakladá na právach a hodnotách, ktoré zahŕňajú ochranu menšín, zásadu voľného pohybu a zákaz diskriminácie, ktoré sa na Rómov plne vzťahujú.
<P>
Myslím si, že sociálna a ekonomická integrácia Rómov je morálna povinnosť, ale ako sa správne uvádza v správe Parlamentu, je aj v hospodárskom záujme našich európskych spoločností. Ide o prioritu EÚ, ktorá vyžaduje nasadenie a spoločné úsilie národných a miestnych orgánov, občianskej spoločnosti a inštitúcií EÚ.
<P>
Chcela by som zablahoželať pani Lívii Járókovej k vynikajúcej práci, ktorú vykonala. Pokúsila sa do nej zapojiť celý Parlament a vypracovala návrh, ktorý obsahuje zmysluplný prínos poslancov zo všetkých politických strán, čo považujem za skutočný úspech. Pani Járóková, toto nám pomôže udržať začleňovanie Rómov na popredných priečkach politického programu. Pomôže nám to podniknúť potrebné kroky na zlepšenie situácie Rómov a ich sociálneho a ekonomického začleňovania do spoločnosti.
<P>
Dovoľte mi informovať vás o tom, kde sa dnes nachádzame. Možno si spomínate, že 7. apríla 2010 prijala Komisia oznámenie o sociálnej a ekonomickej integrácii Rómov v Európe, ktoré bolo historicky prvým politickým dokumentom týkajúcim sa konkrétne Rómov.
<P>
Oznámenie obsahovalo výpočet konkrétnych opatrení s cieľom pomôcť členským štátom zvýšiť účinnosť ich politík integrácie Rómov a definovať hlavné problémy, ktoré majú pred sebou: diskriminácia, chudoba, nízka úroveň vzdelania, prekážky na trhu práce, bývanie, segregácia a tak ďalej. Potom prišlo hodnotenie internej pracovnej skupiny Komisie pre Rómov vytvorenej 7. septembra 2010, ktoré jednoznačne ukázalo, že nejestvuje dôkaz o tom, že v členských štátoch existujú silné a primerané opatrenia na riešenie sociálnych a ekonomických problémov veľkej časti rómskej populácie v EÚ.
<P>
Táto situácia je neprijateľná a neudržateľná, a preto Komisia pracuje na rámci EÚ pre národné stratégie pre oblasť integrácie Rómov, ktorý predstaví začiatkom apríla. Tento Parlament žiadal stratégiu EÚ a Komisia reaguje na túto žiadosť. Myslím si, že sa zhodneme v tom, že potrebujeme účinné plánovanie a vykonávanie politík, že potrebujeme strategický prístup. Myslím si, že sa zhodneme aj v tom, že prvoradú zodpovednosť za rómske obyvateľstvo nesú členské štáty, v ktorých sa toto rómske obyvateľstvo pohybuje. Z tohto dôvodu pripravuje Komisia tento rámec EÚ v kombinácii s národnými stratégiami pre oblasť integrácie Rómov, pretože potrebujeme oboje: musíme vedieť, kam ideme spoločne, a tiež musíme vedieť, kam zájdu jednotlivé členské štáty s cieľom prispôsobiť konkrétne politiky problémom Rómov na svojom území.
<P>
Rámec EÚ, ktorý má byť predstavený v apríli, bude vychádzať z vášho uznesenia, pani Járóková, z práce pracovnej skupiny Komisie pre Rómov a, samozrejme, z veľkého množstva príspevkov členských štátov a občianskej spoločnosti. Potrebné sú konkrétne opatrenia a jasné záväzky, aby sme dokázali lepšie využiť množstvo právnych a finančných nástrojov, ktoré máme k dispozícii, s cieľom dosiahnuť pokrok. Nebudem hovoriť dlho, lebo za túto záležitosť je zodpovedný kolega pán Andor, ale stratégia Európa 2020 vedie k novej ceste stálych hospodárskych a sociálnych opatrení pre ľudí na okraji spoločnosti a vieme, že chudoba je v najväčšej menšine v Európe veľmi vážnym problémom. V tomto smere potrebujeme rozhodné opatrenia na vnútroštátnej úrovni a aj na úrovni EÚ.
<P>
Komisia považuje tiež za veľmi dôležité, aby sme sa poučili z minulosti a zabezpečili veľmi dobrú koordináciu úsilia všetkých zúčastnených strán na všetkých úrovniach - od úrovne EÚ až po miestnu úroveň. Na túto koordináciu máme k dispozícii európsku platformu pre začleňovanie Rómov, ktorá je jedinečným mechanizmom zapojenia zainteresovaných strán. Považujem za dôležité posilniť úlohu tejto platformy v budúcnosti.
<P>
S veľkým záujmom som si tiež vypočula návrh Parlamentu o národnom kontaktnom mieste, ktorý vezmeme do úvahy pri vypracúvaní európskeho rámca. Tiež by som vás chcela ubezpečiť, že pri príprave tohto rámca bude Komisia venovať osobitnú pozornosť potrebe monitorovať vývoj a sledovať postup a pokrok priamo v teréne. V tejto súvislosti by som chcela naliehať na Parlament. Toto nesmie prebiehať tak, že budeme mať veľmi dobrú správu od Parlamentu a následne zaujímavý rámec od Európskej únie. Toto musí byť priebežná práca, hodnotená priebežná práca, monitorovaná priebežná práca, aby sme videli, kam pôjdeme v budúcnosti. V tejto súvislosti budeme pokračovať v úzkej spolupráci s členskými štátmi a s týmto Parlamentom, ako aj so všetkými zainteresovanými stranami.
<P>
(potlesk)
<SPEAKER ID="596" NAME="László Andor">
člen Komisie. - Chcel by som poďakovať Výboru pre občianske slobody, spravodlivosť a vnútorné veci za vynikajúcu prácu na stratégii EÚ v oblasti začleňovania Rómov a zablahoželať spravodajkyni pani Lívii Járókovej k obdivuhodnej podpore, ktorú získala jej správa od tohto Parlamentu.
<P>
Správa je užitočná a zároveň povzbudzujúca. Užitočná je preto, lebo prispieva k prebiehajúcej diskusii o spôsobe ďalšej integrácie Rómov do ekonomiky a spoločnosti. Povzbudzujúca je preto, lebo ukazuje, že Komisia a Parlament išli rovnakým smerom a že naše názory na cestu vpred sa vo veľkej miere zhodujú.
<P>
Po prvé, Komisia súhlasí s tým, že rómska otázka je jedným z najzávažnejších problémov, ktorými sa Európa musí zaoberať, a zároveň predstavuje jednu z najsľubnejších možností pre kontinent. Keď hovoríme o príležitostiach, máme na mysli aj ekonomické príležitosti. Jednoznačne sa tu spája sociálna a ekonomická potreba s morálnou povinnosťou.
<P>
Po druhé, správa Parlamentu nás presvedčila o potrebe uplatnenia holistického prístupu pri riešení tejto sociálno-ekonomickej situácie Rómov. Navrhuje, aby sme sa sústredili na niekoľko prioritných oblastí, ako napríklad vzdelávanie, zamestnanosť, bývanie a zdravotná starostlivosť. Tieto oblasti majú skutočne zásadný význam pre úspešnú integráciu Rómov.
<P>
Po tretie, oceňujem, že správa sa sústreďuje na dôležitosť využívania finančných prostriedkov EÚ najvhodnejším spôsobom. Podporenie politík dostatočnými finančnými zdrojmi má zásadný význam. Aj keď sme v tejto oblasti dosiahli určitý pokrok, je potrebné urobiť viac.
<P>
Po štvrté, súhlasím s Parlamentom v tom, že musíme zaviesť silný mechanizmus na sledovanie národných stratégií pre oblasť integrácie Rómov.
<P>
Na záver chcem povedať, že som si všimla, že správa schvaľuje sústredenie sa na územný rozmer chudoby, a to najmä v nedostatočne vyvinutých mikroregiónoch. Komisia pozorne preskúma tento zaujímavý návrh.
<P>
Je jasné, že viaceré členské štáty nedokážu dosiahnuť dostatočný pokrok v dosahovaní cieľov stratégie Európa 2020, ak neprijmú konkrétne kroky na zlepšenie integrácie Rómov. Preto je najvyšší čas na rozhodné opatrenia tak na vnútroštátnej úrovni, ako aj na úrovni EÚ. Aj keď sú za vypracovanie a vykonávanie stratégií pre oblasť integrácie Rómov v prvom rade zodpovedné členské štáty, EÚ ich jednoznačne môže podporiť. Musíme zaručiť, aby úsilie na všetkých úrovniach bolo súčasťou súdržného a jednotného politického rámca.
<P>
Verím, že rámec EÚ pre národné stratégie pre oblasť integrácie Rómov, ktorý, ako už povedala pani podpredsedníčka, Komisia predstaví v apríli, poskytne inštitúciám EÚ a všetkým zainteresovaným stranám príležitosť spojiť sily a skutočne zmeniť životy Rómov v Európe.
<SPEAKER ID="597" NAME="Kinga Göncz" LANGUAGE="HU">
Dovoľte mi, prosím, začať jedným príbehom. József B. a jeho manželka boli v roku 2009 odsúdení maďarským súdom na 10 mesiacov odňatia slobody za ohrozenie maloletých. Previnili sa tým, že ich dve deti nenavštevovali školu. Keď však ešte deti chodili do školy, pravidelne ich zo školy posielali domov, pretože mali zablatené topánky a boli špinavé. V cigánskej kolónii, v ktorej žijú, však nemajú vydláždené cesty, preto museli deti každý deň prejsť cez lúku, takže kým prišli do školy, mali nohy zablatené. Trpeli ponižovanie vo forme výsmechu a posielania domov tak dlho, ako vládali, a nakoniec sa rozhodli čoraz častejšie vyhýbať škole, za čo boli ich rodičia odsúdení na trest odňatia slobody.
<P>
Deti Józsefa B. a jeho manželky nechodili do školy nie preto, že by sa nechceli učiť, ale preto, že im okolnosti neumožňovali učiť sa. Bez primeraného odevu a obuvi, bez vody a elektriny doma a bez školských pomôcok nemohli skončiť ani len základnú školu. Pomoc viacnásobne znevýhodneným komunitám dostihnúť zvyšok spoločnosti je komplexný proces, ktorý možno dosiahnuť iba postupne a pri rešpektovaní miestnych potrieb, pričom ide o dlhodobý proces.
<P>
Európa môže byť nápomocná tak, že stanoví ciele vychádzajúce zo skutočných údajov, poskytne potrebné nástroje, vyzve členské štáty, aby podávali správy o plnení stanovených cieľov, a bude monitorovať zmeny v situácii Rómov. Navrhuje tiež menej byrokratické, rýchlejšie a transparentnejšie metódy než doteraz, čím z dlhodobého hľadiska podporí individuálne spoločenstvá, kým si nedokážu skutočne samy zabezpečiť vlastné potreby.
<P>
Nestačí iba postaviť školu pre deti Józsefa B. Potrebujú aj prácu, aby si mohli zarobiť na živobytie, a rodičia musia dokázať svoje deti nasýtiť a zaodieť a umožniť im vzdelávanie. Potrebné sú primerané podmienky na bývanie, v ktorých sa deti môžu pripraviť na vyučovanie a kde je osvetlenie a kúrenie. Potrebné sú zjazdné cesty, ktoré umožňujú prístup do školy a do práce. Potrebné sú tiež slová súcitu, ktoré môžu zmierniť poníženie.
<P>
Európska rómska stratégia neprinesie okamžitú zmenu, ale poskytne príležitosť na zmenu. Skutočná otázka znie, či dokážeme vytvoriť pravidlá a podmienky na pomoc skupinám, ktoré nie sú schopné súťažiť o zdroje a ktoré ledva dokážu presadiť vlastné záujmy. Je potrebné zaručiť nediskrimináciu, a to nielen na trhu práce, ale aj vo všetkých oblastiach spoločenského života. Je potrebné odstrániť segregáciu v mestách a na školách, vytvoriť skutočné príležitosti a zapojiť rómske komunity na úrovni EÚ, na úrovni členských štátov a na miestnej úrovni. Predovšetkým sa požaduje politické odhodlanie od každého, kto by vedel prispieť k zlepšeniu súčasnej situácie aj na európskej úrovni.
<P>
Nestačí iba poskytnúť rámec pre rómske stratégie členských štátov. Potrebujeme náležitú európsku rómsku stratégiu so zodpovednosťou na úrovni EÚ, pričom sa však, samozrejme, nebude spochybňovať zodpovednosť členských štátov. Komisiu a Radu vyzývam, aby plne začlenili obsah uznesenia Parlamentu do svojich dokumentov a pravidelne podávali Parlamentu správy o akomkoľvek pokroku.
<SPEAKER ID="598" NAME="Andrej Kovačev" LANGUAGE="BG">
Blahoželám pani Járókovej k vynikajúcej spolupráci. Integráciu približne 12 miliónov Rómov v Európskej únii nemožno dosiahnuť bez túžby dosiahnuť integráciu tak zo strany Rómov, ako aj zo strany väčšiny obyvateľov príslušného členského štátu.
<P>
Zodpovednosť za integráciu rómskeho obyvateľstva nesú členské štáty a Európska únia spoločne. Európske zdroje sa musia použiť na zlepšenie inžinierskych sietí, výstavbu nového alebo opravu jestvujúceho bývania, poskytnutie lepšieho vzdelávania a zlepšenie prístupu na trh práce.
<P>
Neexistuje všeobecné riešenie, ktoré by sa dalo uplatniť všade rovnakým spôsobom. Možno budú potrebné rôzne prístupy dokonca aj v rôznych regiónoch v rámci jedného členského štátu. Som presvedčený o tom, že príjemcovia európskych prostriedkov by mali byť zapojení do výstavby svojich obydlí alebo ich okolia, aby pocítili záväzok voči prejavenej solidarite, pretože potom sa z nich určite stanú dobrí obyvatelia bytov.
<P>
Politická špička a spoločenstvo podnikateľov musia opätovne objaviť Rómov a zabezpečiť im lepší prístup na trh práce, aby mohli prispievať k hospodárskemu rozvoju a prosperite Európskej únie. Úprimne dúfam, že táto správa sa bude riadne vykonávať a že pomôže zlepšiť sociálnu a ekonomickú integráciu Rómov na našom kontinente.
<SPEAKER ID="599" NAME="Hannu Takkula" LANGUAGE="FI">
Je dosť zložité pripraviť všetko za minútu, ale poviem vám niekoľko myšlienok z pohľadu Výboru pre kultúru a vzdelávanie na túto rómsku otázku, v súvislosti s ktorou vykonala pani Járóková vynikajúcu prácu. Keď som bol spravodajcom tohto výboru, mali sme veľmi intenzívnu diskusiu o tom, že ide o otázku ľudských práv.
<P>
V EÚ žije 10 až 12 miliónov Rómov, ktorí sú plnohodnotnými obyvateľmi EÚ. Musia mať aj všetky práva: ľudské práva v pravom zmysle slova. Znamená to aj, že sa môžu zúčastňovať rozhodovacieho procesu spoločností a európskeho rozhodovacieho procesu.
<P>
Pri pohľade do budúcnosti vidíme, že vzdelávanie je kľúčovou témou. Vzdelávanie je tiež správnym spôsobom začlenenia rómskej menšiny do spoločnosti a spôsobom podnietenia ich aktivity. Rýchlo treba zlepšiť napríklad veci týkajúce sa bývania a infraštruktúry. Predovšetkým je potrebné zdôrazniť nevyhnutnosť zmeny postoja nás ostatných Európanov. Je potrebné odstrániť segregáciu a diskrimináciu. Musíme vytvoriť skutočné príležitosti a pochopiť, že každé rómske dieťa a každý mladý Róm je jedinečnou osobnosťou, jedinečným obyvateľom Európskej únie, tak ako aj my ostatní.
<SPEAKER ID="601" NAME="Marian-Jean Marinescu" LANGUAGE="RO">
Dnes diskutujeme o európskej stratégii pre rómsku menšinu, čo je dôležitý krok pri integrovaní najväčšej menšiny v Európskej únii. Európska únia sa musí postaviť zoči-voči realite rómskeho problému, ktorý na jednej strane vyvoláva všeobecná ekonomická situácia Rómov, ale najmä aspekty ich vlastnej tradície: kočovný spôsob života a nízka vzdelanostná úroveň, ktorá spôsobuje nedostatočnú odbornú kvalifikáciu. Vzdelávanie predstavuje príležitosť získať kvalifikáciu, povolanie a pracovné miesto, čo je absolútne nevyhnutný krok pri sociálnej integrácii Rómov.
<P>
Zodpovednosť za integráciu nenesú však iba štátne orgány. Rómska komunita musí pochopiť, že musí vyvinúť potrebné úsilie a že sa skutočne musí chcieť integrovať do spoločnosti bez ohľadu na krajinu pôvodu alebo na krajinu pobytu. Prioritné oblasti, ktoré stratégia pokrýva, musia zahŕňať zvýšenie vzdelanostnej úrovne občanov, prispôsobenie kultúry a tradícií rómskeho obyvateľstva modernej spoločnosti a podporu odbornej prípravy a rekvalifikácie. Myslím si, že kľúčovými cieľmi musia byť tieto oblasti spolu so vzdelávaním.
<P>
Členské štáty, z ktorých Rómovia pochádzajú, musia najviac prispieť k procesu integrácie, európsky prístup však tiež zohrá mimoriadne dôležitú úlohu. Budúca stratégia, ktorú vypracuje Komisia, musí navrhnúť rámcové programy prispôsobené kočovnému spôsobu života rómskej komunity, ktoré sa budú musieť rozvinúť a realizovať podobným spôsobom vo všetkých členských štátoch.
<SPEAKER ID="602" NAME="Hannes Swoboda" LANGUAGE="DE">
Naša skupina navštívila niekoľko rómskych spoločenstiev v Európe a videla tamojšie katastrofálne podmienky. Spôsob, akým žijú títo ľudia v niektorých hlavných mestách Európy, je ťažko predstaviteľný. Ide o začarovaný kruh, z ktorého dokážu iba veľmi ťažko uniknúť.
<P>
Ďakujem pani komisárke a pánovi komisárovi, že spomenuli otázku chudoby. Som presvedčený o tom, že boj v mene Rómov je predovšetkým bojom proti chudobe, a to nie iba medzi Rómami. Musíme zaistiť, aby sme nevytvorili nový rozpor, keď chudobní ľudia, ktorí nepatria k rómskej komunite, budú kritizovať to, že Rómovia zrazu dostávajú veľké množstvá peňazí alebo že sa im venuje veľká pozornosť. Musíme zaistiť, aby išlo o spoločný boj, ktorého zámerom je, samozrejme, bojovať proti všetkým formám diskriminácie.
<P>
Dôležité je tiež úsilie vynakladané na miestnej úrovni. Veľmi často sa stáva, že spoločenstvá alebo regióny robia veľa, ale nie vždy, žiaľ, s podporou národných vlád. Musíme nájsť spôsob, ako zaviesť európske financovanie na miestnej úrovni. Preto sme vypracovali alternatívne uznesenie, o ktorom budem hovoriť o chvíľku. Toto uznesenie bolo zavedené najmä na návrh pána Encia, ktorý objasní aj svoj postoj k tejto veci s cieľom upozorniť na problém.
<P>
Dúfam, že Komisii sa podarí vypracovať dobrú rómsku stratégiu. Ako pani komisárka a pán komisár správne povedali, toto všetko je o procese monitorovania situácie a poskytnutí podpory. Ako povedali, ide o priebežnú prácu. Musíme zistiť, čo sa v skutočnosti deje s finančnými prostriedkami, pretože príliš dlho sme iba sedeli a prizerali sa, ako sa takmer nič nedeje. Nechcem povedať, že sa neudialo nič, ale určite toho bolo príliš málo a finančné prostriedky neboli využité najlepším spôsobom.
<P>
Maďarskému predsedníctvu želáme veľa úspechov. V tejto veci vás plne podporujeme, aby sa nám podarilo vypracovať novú stratégiu a aby ste mohli povedať, že ide o jeden z úspechov vášho predsedníctva. Máte našu podporu.
<P>
Na záver chcem zablahoželať pani Járókovej k vynikajúcej správe. Naše alternatívne uznesenie stiahneme, pretože chceme podporiť jej správu. Chceli sme iba upozorniť na problém týkajúci sa miestnych orgánov a komunít. Chceme však tiež podporiť správu pani Járókovej ako jasné stanovisko Európskeho parlamentu.
<P>
(potlesk)
<SPEAKER ID="603" NAME="Renate Weber">
v mene skupiny ALDE. - Napokon nastal okamih, keď budeme musieť hlasovať o tejto správe. Podľa mňa to nie je nevyhnutne dôvod na oslavu. Skôr si myslím, že by sme v tomto okamihu mali byť múdri, pozrieť sa na to, čo sme dosiahli doteraz a čo chceme dosiahnuť v budúcnosti. Keďže som si však vedomá obrovského množstva práce, ktoré bolo venované tejto správe, dovoľte mi zablahoželať a poďakovať nielen pani spravodajkyni a ostatným poslancom, ktorí sa na práci podieľali, ale aj pracovníkom Výboru pre občianske slobody, spravodlivosť a vnútorné veci a našim politickým poradcom.
<P>
Keď sme prvýkrát začali diskutovať o tejto záležitosti, všetci sme dúfali, že Únia smeruje k stratégii EÚ v oblasti začleňovania Rómov. Namiesto nej budeme mať rámec a následne sa členské štáty rozhodnú, či vypracujú vlastné stratégie. Vzhľadom na skúsenosti z minulosti sa obávam - dovoľte mi, aby som teraz bola pesimistická -, že tento proces budú pravdepodobne vo veľkej miere poháňať peniaze a finančné prostriedky. Ľudia v rozvinutých krajinách podľa mňa "objavili" Rómov ani nie tak preto, že zistili, v akých zlých podmienkach žijú Rómovia v krajinách svojho pôvodu, ale skôr preto, lebo im prekážala prítomnosť Rómov na uliciach a na okrajoch miest.
<P>
Ide tu o viac než finančné prostriedky. Vo veľkej miere ide o základné ľudské práva tejto skupiny obyvateľstva. Pani komisárka hovorila o priebežnej práci. Dúfam, že nebudeme iba svedkami práce, ale aj nejakého skutočného pokroku.
<SPEAKER ID="604" NAME="Hélène Flautre" LANGUAGE="FR">
Žiaľ, každý deň čítame v tlači správy o diskriminačných alebo rasistických útokoch na Rómov. Z tohto dôvodu toto oznámenie Komisie tak netrpezlivo očakávali, samozrejme, aj samotní Rómovia, všetci ich podporovatelia a všetci, ktorí pripisujú dôležitosť základným hodnotám Európskej únie.
<P>
Preto bude Komisia musieť vypracovať rámec, európsku stratégiu pre národné akčné plány. Jeho kompetencia bude podstatnou mierou presahovať rozvoj tohto európskeho rámca pre národné akčné plány, pretože členské štáty urobia pokrok v tomto smere iba vtedy, ak dostanú od Komisie silný stimul, vďaka ktorému ho budú dodržiavať. V správe je veľmi dobre vysvetlené, že si to bude vyžadovať mimoriadne presné hodnotenie dosiahnutých výsledkov, využitie referenčných kritérií a ukazovateľov. Potrebné bude tiež zapojenie všetkých zúčastnených strán, predovšetkým rómskych komunít. Myslím si, že je veľmi dôležité vytvoriť spojenie s programom Rady Európy o školení rómskych mediátorov. Toto je zásadná podmienka, ak majú byť projekty začleňovania korunované úspechom na regionálnej úrovni.
<P>
Chcem tiež povedať, že Európska komisia musí byť tiež zapojená prostredníctvom svojich projektov, ktoré bude sama realizovať, pilotných projektov, ako sa navrhuje v správe, ktoré by sa mohli realizovať napríklad v mikroregiónoch, o ktorých sme hovorili, aby príkladné a pozoruhodné projekty presvedčili všetky zainteresované strany, aby sa zapojili do tohto procesu začleňovania.
<P>
Myslím si teda, že Európska komisia by mala byť schopná využiť svoje právo na oficiálnu sťažnosť, keď hodnoty, európske právne predpisy a národné akčné plány nebudú také, aké by mali byť, pričom bude mať na pamäti rovnaký prístup ku všetkým právam, nediskrimináciu a slobodu pohybu.
<SPEAKER ID="605" NAME="Cornelia Ernst" LANGUAGE="DE">
Prejdem priamo k jadru veci: toto všetko sa týka zavedenia jednotnej povinnej stratégie EÚ namiesto 27 jednotlivých a rozdielnych stratégií členských štátov. Vykonávanie takejto jednotnej stratégie je podmienkou toho, aby sa s Rómami a Sintami žijúcimi v EÚ zaobchádzalo ako s rovnocennými občanmi EÚ.
<P>
O čo ide v tomto všetkom? Ide o zaručenie voľného pohybu pre všetkých. Ide o okamžité zrušenie osobitných škôl pre Rómov a, ak to tak smiem povedať, o ukončenie systému apartheidu Rómov v Európe. Ide o rovnaký prístup k vzdelávaniu, zdravotnej starostlivosti a sociálnym službám. Týmto ľuďom nerobíme láskavosť. Zaručujeme im zákonné práva.
<P>
My v Konfederatívnej skupine Európskej zjednotenej ľavice - Nordickej zelenej ľavici rozhodne odmietame myšlienku osobitnej politiky pre Rómov a Sintov. Potrebujeme politiku, ktorá hneď od začiatku zaujme prístup s cieľom integrovať a ktorá Rómom a Sintom vynahradí nevýhody, ktoré znášajú, a to napríklad v oblasti prístupu k práci, práva na usadenie alebo využívania finančných prostriedkov EÚ. Rada by som však doplnila ešte jednu vec. Nič z toho nebude mať účinok, kým nevyriešime problém, ktorý zahŕňa boj proti rasizmu a stigmatizácii Rómov a Sintov v celej Európe. Toto musíme chápať ako jednu z hlavných úloh Európy a prijať nemilosrdné opatrenia na boj proti diskriminácii. Nesmieme tolerovať dvojstranný prístup v rámci členských štátov a ani EÚ ako celku. Musíme vystupovať jednotne.
<SPEAKER ID="606" NAME="Mario Borghezio" LANGUAGE="IT">
Nesúhlasím s tým bodom správy, podľa ktorého by Komisia mala členským štátom diktovať politiku týkajúcu sa Rómov. Tento prístup nie je v súlade so zásadou subsidiarity, ak je pravda - a určite to je pravda -, že tieto opatrenia treba prijať a vykonávať na miestnej, regionálnej a národnej úrovni, pretože potom majú dosah na regióny a ich pôvodné obyvateľstvo.
<P>
Absolútne súhlasím so začleňovaním, nie diskrimináciou, ale stále čakám, že nám pani komisárka Redingová povie, kedy budú v jej vlasti Luxemburskom veľkovojvodstve povolené rómske táboriská, pretože, pokiaľ viem, povolené tam nie sú. Podľa mňa je táto správa trochu nevyvážená, pretože toľko odsekov vyzýva na podporu Rómov, či už ide o mužov, ženy, deti, starých ľudí atď. Ani jeden z nich však nevyzýva na prísne potrestanie Rómov, ktorí prejavia napríklad protispoločenské správanie. Kto bráni rómskym deťom chodiť do školy, ak nie určití rómski rodičia?
<P>
Myslím si, že musíme mať odvahu hovoriť o týchto témach nahlas a vzdorovať politickej korektnosti. Nie naivná filantropia, ale vážne a zásadné opatrenia nám umožnia premôcť ohnisko trestnej činnosti, vykorisťovanie detí a obchodovanie s orgánmi.
<SPEAKER ID="607" NAME="Andrew Henry William Brons" AFFILIATION="NI">
Bez ohľadu na tému, o ktorej sa diskutuje, všetci stále spomíname Rómov. Pána Sarkozyho viním z toho, že iba predstieral, že ich vyhostí.
<P>
Bol som si istý, že o nich budeme hovoriť aj v rámci rozpravy o dani z finančných transakcií. Vždy, keď sa nejaký rómsky obchodník s koňmi snaží účtovať za jednu nohu niekoľko eur navyše, vyskočí vyberač daní a hriešnik v tvrdom klobúku a jednu z nôh toho úbohého zvieraťa žiada ako daň pre pána predsedu Barrosa.
<P>
Keď nastal čas pre rozpravu o stratégii EÚ pre Atlantický oceán, skutočne som očakával návrh, aby bola časť oceánu vyhradená pre vetvu tohto vznešeného kmeňa, ktorá žije na vode. Člnom plaviacim sa okolo by mohli predávať háčiky na lov rýb a sľubovať, že budú trupy lodí natierať množstvom dechtového makadamu, ktorý im práve zostal.
<P>
Myslím si, že by sme mali vybrať nejakého Róma, najlepšie so zdravotným postihnutím a rozporuplnou sexualitou. Potom by sme ho mohli vymenovať za predsedu Komisie. Hneď by začal rozpredávať túto budovu a nikto by sa neodvážil sťažovať.
<SPEAKER ID="608" NAME="Edit Bauer" AFFILIATION="PPE">
(HU) V prvom rade by som chcela zablahoželať pani Járókovej. Jej mnohoročná práca dnes dosiahla dôležitý medzník. Po dlhom boji sa ukázalo, že rómska otázka je európskou otázkou aj napriek tomu, že platí, ako povedal pán kolega poslanec Borghezio, že riešenia musíme hľadať na úrovni členských štátov. Platí však aj to, že jednotný európsky priestor vyžaduje jednotnú stratégiu. K rómskej stratégii nemôžeme pristupovať výlučne z kultúrneho hľadiska. Tu nejde len o záležitosť menšiny. Rovnako ju nemožno vyriešiť iba prostredníctvom sociálnej politiky. Preto je dôležité, aby stratégia zahŕňala komplexné a cielené opatrenia a uvádzala konkrétne ciele. Z kľúčových oblastí stratégie treba vyzdvihnúť vzdelávanie a prístup k nemu, pretože vzdelanie je základným predpokladom zamestnateľnosti. V niekoľkých členských štátoch sa veľká časť skupín Rómov nachádza v osídlach chudoby. Nikdy pre nich nebudeme mať dostatočný počet pracovných miest, pretože bez kvalifikácie sú v zásade nezamestnateľní. Zvláštnu pozornosť si zasluhuje odborná príprava dievčat, pretože častejšie predčasne ukončujú školskú dochádzku a tiež preto, lebo sú vo väčšej miere využívané na domáce práce.
<SPEAKER ID="609" NAME="Monika Flašíková Beňová" AFFILIATION="S&amp;D">
(SK) Stretávame sa tu opäť pri téme, ktorá je veľmi citlivá, a ja sa domnievam, že ju musí riešiť Európsky parlament, musí ju riešiť Európska komisia a musí ju riešiť Rada, pretože inklúzia Rómov jednoducho len na úrovni členských štátov Európskej únie v súčasnosti už možná nie je.
<P>
Socialisti a demokrati sa touto témou zaoberajú veľmi dlho. Naša pracovná skupina len za posledných osem mesiacov navštívila takmer všetky členské štáty, kde je situácia Rómov mnohokrát skutočne veľmi komplikovaná. Mali sme možnosť navštíviť nielen tie osady, kde Rómovia žijú na veľmi zlej úrovni, ale vidieť aj dobré príklady. Vidieť aj príklady, kde došlo k veľmi dobrej spolupráci na úrovni samosprávy s Rómami, ktorí v týchto osadách žili, a videli sme aj dobré príklady, kde sa aj lokálni politici skutočne snažili túto situáciu v prospech rómskeho etnika riešiť.
<P>
Naším problémom je, že v našich spoločnostiach narážame - a myslím teraz v tých členských štátoch, kde problémy s rómskym etnikom sú možno výraznejšie ako v iných členských štátoch - aj na obrovskú mieru predsudkov. Predsudkov majoritnej časti spoločnosti, a preto verím, že súčasťou akéhosi akčného plánu, ktorý nám predložíte, pani komisárka, bude aj spôsob, ako sa vyrovnať s tou obrovskou mierou predsudkov väčšinovej spoločnosti, ako vysvetliť väčšinovej časti spoločnosti, že pomoc Rómom a ich inklúzia do spoločnosti je nielen v prospech Rómov, ale aj celej spoločnosti, a teda aj tej väčšiny.
<SPEAKER ID="610" NAME="Raül Romeva i Rueda" AFFILIATION="Verts/ALE">
S nadšením vítam správu pani Járókovej, lebo nám dáva príležitosť spomenúť niektoré osobitné body.
<P>
Stratégia v oblasti začleňovania Rómov sa musí riadiť prístupom zvnútra, ktorý vypracujú Rómovia pre Rómov. Znamená to zvýšenie právomocí Rómov, ich zapojenie do rozhodovacieho procesu, prijímanie rómskych zamestnancov a mediátorov v kľúčových pozíciách na miestnej a národnej úrovni a na úrovni EÚ. Nezákonné praktiky, ktoré sa beztrestne uplatňujú v členských štátoch EÚ, sa musia skončiť: násilie proti Rómom, porušovanie ich práva na voľný pohyb, nárast aktivity extrémistických politických strán a politikov, systematická segregácia rómskych detí v rámci vzdelávania, rozšírená segregácia v rámci bývania, obchodovanie s ľuďmi, zabraňovanie prístupu k zdravotnej starostlivosti a sociálnym službám, nútené sterilizácie rómskych žien.
<P>
Túto správu opodstatňujú mnohé dôvody a ešte viac dôvodov opodstatňuje túto stratégiu. Preto veľmi vítam túto správu aj stratégiu a, ako ste povedali, pani komisárka, pokračujme v práci.
<SPEAKER ID="611" NAME="Franz Obermayr" AFFILIATION="NI">
(DE) Zatiaľ čo väčšinová spoločnosť v EÚ rýchlo starne, počet rómskeho obyvateľstva rýchlo rastie. V Maďarsku, kde Rómovia teraz tvoria 6 % až 8 % obyvateľstva, do roku 2050 presiahne ich počet 50 % obyvateľstva v produktívnom veku. Samozrejme, je to o to horšie, že život Rómov v EÚ sa, ako vždy, vyznačuje nezamestnanosťou, výrazne podpriemernou úrovňou vzdelania, organizovaným zločinom a prostitúciou, ako aj začlenením sa do subštandardnej spoločnosti.
<P>
Táto správa sa síce venuje niekoľkým problémom, ale iba z jedného hľadiska. Integrácia nie je jednostranná záležitosť. Rómovia musia k tomuto všetkému prispieť. Musia posielať svoje deti do školy a začleniť sa do trhu práce. Ženy v rómskych komunitách, ktoré majú staromódnu štruktúru, sa často nachádzajú v mimoriadne zlej situácii.
<P>
Nedostatočné vzdelanie a vylúčenie z trhu práce, ktoré sa ešte zhorší, ak nezačneme teraz konať, ešte viac prehĺbia problémy s integráciou spôsobené demografickými zmenami.
<SPEAKER ID="612" NAME="Marco Scurria" AFFILIATION="PPE">
(IT) S veľkou radosťou a hrdosťou dnes večer diskutujeme o tejto stratégii. Radosť máme preto, lebo pani Járóková vykonala vynikajúcu prácu, za ktorú jej ďakujem, a hrdí sme preto, lebo ide o iniciatívu, ktorú sme my v Poslaneckom klube Európskej ľudovej strany (kresťanských demokratov) veľmi chceli.
<P>
Táto správa je vynikajúca, pretože, samozrejme, odsudzuje všetky druhy diskriminácie alebo rasizmu voči Rómom. Páči sa nám, pretože podporuje skutočnú integráciu, keď zaujíma obdivuhodný prístup z hľadiska kultúry. Páči sa nám, pretože nielen ustanovuje práva, ale upozorňuje aj na určité potreby.
<P>
Touto správou sme sa zaoberali aj v stanovisku, ktoré sme predložili v mene Výboru pre kultúru a vzdelávanie. Mám na mysli najmä celú časť o vzdelávaní rómskych detí, v ktorej sme upozornili na to, že vzdelávanie je aj právo, aj povinnosť, do ktorej musia byť zapojené aj rodiny detí.
<P>
Chcel by som poukázať aj na to, že budúca stratégia týkajúca sa rómskej menšiny by sa mala zamerať na vzdelávanie ako hlavný nástroj na podporu sociálneho začleňovania. Popri podpore kultúry Rómov je dôležité tiež uznať, že Rómovia by sa mali usilovať spoznať zvyky a kultúru národov, s ktorými žijú, a tým napomôcť skutočnú integráciu.
<P>
Azda jediná vec, ktorá v správe chýba, je odkaz na smernicu č. 2004/38/ES o voľnom pohybe občanov EÚ. V tejto súvislosti sme dlho čakali, kým nám Komisia poskytne interpretáciu, ako ju uplatniť v praxi, a teraz potrebujeme vedieť, aké konanie sa očakáva od členských štátov a čo bude v tomto ohľade správne a spravodlivé. Ešte raz ďakujem pani spravodajkyni za všetko, čo sa jej podarilo urobiť.
<SPEAKER ID="613" NAME="Ioan Enciu" AFFILIATION="S&amp;D">
(RO) Cením si mimoriadne kvalitnú prácu, ktorú pani Járóková vykonala pri vypracúvaní tejto správy, a srdečne jej k nej blahoželám. Chcem však zdôrazniť, že príčinou neúspechu doterajších politík v oblasti integrácie Rómov nebol nedostatok stratégií, zverejnených plánov či dokonca finančných prostriedkov.
<P>
Skutočnú integráciu možno dosiahnuť iba zapojením rómskej komunity a samotných Rómov, čiže ľudí, ktorí sú spoločne s miestnymi orgánmi schopní a ochotní vykonávať programy. Kto si uvedomuje hlboko zakorenené problémy tejto komunity lepšie než ona sama? A to ani nespomínam miestnu samosprávu, ktorá rieši problémy každý deň. Vykonávanie budúcej stratégie musí vychádzať zo štruktúrovaného dialógu medzi rómskymi komunitami, miestnymi orgánmi a mimovládnym sektorom. Rómovia musia vymeniť svoju úlohu pozorovateľov za úlohu aktívnych účastníkov a podieľať sa na realizácii týchto opatrení, ktoré sú určené pre nich. Nastal čas, aby sme prešli od slov k činom.
<SPEAKER ID="614" NAME="Lambert van Nistelrooij" AFFILIATION="PPE">
(NL) Pani Járóková, veľmi si cením vašu správu. Veľmi intenzívne ste na nej pracovali a viackrát ste nás vzali na návštevu do Maďarska, odkiaľ pochádzate. Výbor pre regionálnu politiku navštívil odvtedy Rumunsko s cieľom zistiť, aká je tamojšia situácia. To vám skutočne umožní vidieť stav vecí. Na jednej strane vás srdečne privítajú a ľudia hrajú na hudobných nástrojoch, ale na druhej strane tam vládne zaostalosť a nedostatok integrácie. Z tohto dôvodu som začiatkom minulého roka z pozície spravodajcu navrhol zmenu v rámci Európskeho fondu regionálneho rozvoja.
<P>
Teraz je možné vyčleniť 4 % regionálnych finančných prostriedkov na bývanie pre zraniteľné skupiny, ktorou sú v tomto prípade Rómovia. Musíme priznať, že finančné prostriedky nepokryjú všetko, čo je potrebné, a že programy sa nevenujú predovšetkým potrebe bývania Rómov. Toto je skutočne šialené. Európa ponúka možnosti, ale nikto ich nevyužíva, čo platí aj pre Európsky sociálny fond. Tú diskusiu by sme jednoznačne mali viesť spoločne.
<P>
Počas nadchádzajúceho zasadnutia Výboru pre regionálnu politiku sa diskusie o tejto téme zúčastní rumunská politička pani Udreaová. Rámec Komisie poskytne príležitosť na lepšie riadenie v prípade, ak krajiny nebudú poskytovať dostatočnú podporu regiónom a miestnym orgánom. V tejto súvislosti skutočne mám viaceré očakávania. Niekedy je dokonca potrebné využiť nátlak, ak nezaberajú bežné argumenty. Vaše pilotné projekty by mohli vytvoriť veľmi dobrý základ.
<SPEAKER ID="615" NAME="Corina Creţu" AFFILIATION="S&amp;D">
(RO) Pripájam sa k oceneniam úsilia a práce vynaloženej ľuďmi, ktorí sa podieľali na vypracovaní správy, o ktorej dnes vedieme rozpravu. Zároveň však musíme byť realistickí a myslieť na to, koľko už máme dokumentov o situácii Rómov, ktoré sa nie vždy prejavia v konkrétnych výsledkoch badateľných v praxi.
<P>
Oficiálne nemá žiaden členský štát implicitne ani explicitne žiadne legislatívne prekážky ani diskriminačné politiky, ktoré by sa vzťahovali na Rómov. Formy diskriminácie však existujú a už boli v tomto Parlamente spomenuté, ak hovoríme o hodnotách vyhlásených a prijatých zo strany Európskej únie. Musíme tiež uznať, že medzi nami existujú kultúrne rozdiely, ktoré sa niekedy zdajú neprekonateľné. Som presvedčená o tom, že vzdelávanie je najmocnejším nástrojom na zlepšenie situácie tejto komunity, nástrojom mocnejším než akákoľvek iná politika zameraná na sociálnu integráciu.
<P>
Zároveň musíme mať na pamäti špecifické črty tejto etnickej skupiny, ktoré sú v mnohých prípadoch príčinou jej problémov. Rumunsko napríklad začalo uplatňovať mechanizmy pozitívnej diskriminácie, ktoré zahŕňajú rezervovanie osobitných miest na stredných školách a univerzitných fakultách. Bolo však sklamaním, keď mnohé z týchto miest financovaných z verejných prostriedkov neboli využité.
<P>
Táto správa predkladá dôležité a nevyhnutné opatrenia. Dúfam, že ich budú realizovať vlády všetkých členských štátov. Zároveň sa vyžaduje spolupráca od rómskej komunity, ktorá musí prevziať svoju zodpovednosť a zmeniť svoju situáciu k lepšiemu.
<SPEAKER ID="616" NAME="Sari Essayah" AFFILIATION="PPE">
(FI) Na úvod by som chcela poďakovať najmä pani spravodajkyni Járókovej a tieňovým spravodajcom k vynikajúcej správe, ktorá predstavuje rázne usmernenia Parlamentu v oblasti vypracovania spoločnej rómskej stratégie pre EÚ. Na ich základe by Komisia mala vypracovať návrh stratégie, ktorá by dopĺňala a podporovala opatrenia členských štátov, pretože práve členské štáty nesú a aj v budúcnosti budú niesť hlavnú zodpovednosť za svojich občanov.
<P>
Každá budúca stratégia sa musí zakladať na komplexnom a konkrétnom prístupe a spolupráci Komisie, členských štátov a najmä rómskych organizácií. Moja vlasť Fínsko bola ochotná ponúknuť svoju národnú rómsku stratégiu na všeobecné využitie. Nesmierne dôležité je aj to, že Rómovia by mali byť schopní podieľať sa na plánovaní opatrení zameraných na zlepšenie ich situácie a aj ho ovplyvňovať. Nesmú sa stať predmetmi politiky riadenej zhora.
<P>
Ani žiaden krátkodobý projekt na zlepšenie sociálno-ekonomického postavenia Rómov nevyvolá štrukturálne sociálne zmeny, preto musí byť vykonávanie rómskej politiky úzko prepojené s vývojom v rôznych oblastiach života. Analogicky musia byť finančné systémy EÚ užšie naviazané na procesy spoločnej kontroly. Na záver by som chcela Komisii dať na zváženie, či by samotné monitorovanie rómskej politiky nemalo mať vlastný stály monitorovací systém. Musíme vyvinúť systém na monitorovanie realizácie rómskych otázok v členských štátoch, ktorý by mal stálu štruktúru.
<SPEAKER ID="617" NAME="Kinga Gál" AFFILIATION="PPE">
(HU) Najprv by som chcela zablahoželať pani Járókovej k vynikajúcej správe a ku všetkej práci, ktorú tu od roku 2004 dôsledne vykonáva v záujme ochrany rómskych komunít v Európe.
<P>
K dnešnej rozprave by som chcela pristúpiť z hľadiska detí, pretože dnes by mali mať všetky deti v Európe aj v praxi zaručený prístup k príležitostiam a možnostiam na lepší život bez ohľadu na to, či ide o deti z väčšinovej alebo menšinovej komunity. To znamená, že všetky deti by mali dostať príležitosť na telesný a duševný rozvoj, ktorý zahŕňa tak teplé jedlo každý deň, ako aj právo na vzdelanie.
<P>
Všetko toto, čo by, samozrejme, malo dnes existovať ako právo detí vrátane rómskych detí, by na druhej strane malo byť povinnosťou a zodpovednosťou štátu a, zdôrazňujem, rodičov. Podiel detí žijúcich v súčasnosti vo viacnásobne znevýhodnených podmienkach v extrémnej chudobe predstavuje na úrovni EÚ 19 %, pričom podstatnú časť tejto skupiny tvoria rómske deti. Rómska stratégia na úrovni EÚ vychádzajúca zo správy pani Járókovej preto musí posilniť solidaritu členských štátov a sociálnu solidaritu, a to napríklad pomocou krízových plánov, a tiež podporovať miestne iniciatívy. Veď dokázať, že je možné zmeniť náš postoj k okoliu, je napokon v záujme nás všetkých. Vítam skutočnosť, že maďarské predsedníctvo pristupuje k vypracovaniu tejto rómskej stratégie ako k jednej z najdôležitejších priorít a v tejto veci úzko spolupracuje s pani Járókovou.
<SPEAKER ID="618" NAME="Csaba Sógor" AFFILIATION="PPE">
(HU) Otázka sociálneho vylúčenia a ekonomickej a sociálnej situácie Rómov je témou diskusie od pristúpenia krajín strednej a východnej Európy. Neznamená to však, že by tento fenomén nebol dobre známy už predtým. Aj ja žijem v Rumunsku, v členskom štáte, v ktorom rómska komunita už desiatky rokov žije po boku Rumunov a Maďarov, od ktorých sa v mnohých veciach odlišuje. Aj keď tieto vzťahy neboli nikdy úplne bezproblémové, počas posledných dvadsiatich rokov od pádu komunizmu napätie vzrástlo. V bývalých komunistických krajinách práve Rómovia najviac stratili prechodom na trhové hospodárstvo, pretože druhy činností, ktorými si tieto komunity tradične zarábali na živobytie, vymizli alebo sú na ústupe. Máme spoločnú zodpovednosť, všetci sme zodpovední, ale aj rómske spoločenstvá sú zodpovedné za svoj vlastný osud. Zodpovedná je aj Európa, ktorá tento problém doteraz neuznala. Hlavným odkazom správy pani Járókovej je, že zákaz alebo úplné odstránenie diskriminácie na riešenie ani zďaleka nestačí. Opakujem: ide o európsky problém.
<SPEAKER ID="619" NAME="Csaba Sándor Tabajdi" AFFILIATION="S&amp;D">
(FR) Chcel by som oceniť veľmi úprimné odhodlanie maďarského predsedníctva a pani komisárky Redingovej a pána komisára Andora. Tak či onak, pani Redingová, musíme objasniť základné zásady ochrany práv národnostných menšín v Európe.
<P>
Po prvé, postavenie národnostnej menšiny nie je iba vnútroštátnou, ale európskou záležitosťou. Po druhé, národnostné menšiny by bolo možné účinne začleniť pomocou vzájomnej spoločnej, aj keď nesymetrickej zodpovednosti väčšiny a menšiny. Väčšina má väčšiu zodpovednosť, ale menšina tiež má nejakú zodpovednosť. Národnostné menšiny by sa mali integrovať bez potreby nútenej asimilácie. A na záver, zákaz diskriminácie nestačí. Iba zvýhodnené zaobchádzanie za pozitívne konanie môže prispieť k skutočnej integrácii národnostných menšín.
<SPEAKER ID="620" NAME="Iosif Matula" AFFILIATION="PPE">
(RO) Sociálno-ekonomická integrácia rómskeho obyvateľstva predstavuje problém vo väčšine členských štátov EÚ. Ide o rôznorodé obyvateľstvo, ktorého počet je vysoký, ale ku ktorému treba pristupovať ako k jednému celku. Osud tejto komunity sa pri niekoľkých príležitostiach stal predmetom predvolebnej kampane.
<P>
Ak chceme skutočne prispieť k dobrým životným podmienkam Rómov, musí byť hlavnou prioritou čerpanie a riadne využívanie zdrojov zo štrukturálnych fondov. Výstavba nových a obnova jestvujúcich domov, zlepšenie prístupu k miestnym službám, ako aj vzdelávaniu, zdravotnej starostlivosti a pracovným miestam: to všetko sú životaschopné riešenia, ktoré nám umožnia dosiahnuť náš cieľ. Zároveň musíme využiť osobitné vlastnosti rómskeho obyvateľstva, ich zvyky, kultúru a remeselné zručnosti.
<P>
Ustanovením európskeho roku integrácie Rómov by sme pomohli zvýšiť informovanosť o problémoch tejto komunity. Masový a výkonnostný šport je tiež jednoznačným spôsobom integrácie rómskeho obyvateľstva.
<SPEAKER ID="621" NAME="Rovana Plumb" AFFILIATION="S&amp;D">
Vzhľadom na to, že v Rumunsku žije približne 1,5 milióna Rómov, je Rumunsko domovom najväčšej komunity tejto menšiny v Európe. Sociálna integrácia Rómov, ktorú mnohí v administratíve aj v samotnej komunite považujú za utopickú, zaostáva. Rumunská vláda sa v skutočnosti plne venuje integrácii tejto menšiny. Preto potrebujeme európsku stratégiu, ktorá by zastrešila úsilie jednotlivých členských štátov zamerané na zabezpečenie sociálno-ekonomického začlenenia Rómov, poskytnutie vzdelávania, príležitostí na odbornú prípravu a pomoc pri výbere pracovného miesta, a to najmä pre ženy.
<P>
Je veľmi dôležité podporiť snahy, ktoré im majú pomôcť nadobudnúť schopnosti potrebné na získanie a udržanie trvalého zamestnania, aby sa vyhli sociálnemu vylúčeniu a chudobe. Dôrazne podporujem myšlienku, aby Komisia každoročne predkladala správu o krokoch nadväzujúcich na stratégiu EÚ v oblasti začleňovania Rómov. Chcela by som zablahoželať pani Járókovej a tiež pani Kinge Gönczovej a povedať, že vítam odhodlanie Rady a Komisie.
<SPEAKER ID="622" NAME="Elena Băsescu" AFFILIATION="PPE">
(RO) Naša dnešná diskusia o vypracovaní európskej stratégie týkajúcej sa rómskych občanov znamená, že sme konečne uznali, že tento problém je v kompetencii EÚ, nie iba v kompetencii členských štátov. Podporujem myšlienku vytvorenia európskej agentúry pre Rómov s cieľom zaručiť lepšie vykonávanie tejto stratégie. Toto nám umožní úspešne ukončiť diskrimináciu z etnických dôvodov a všetky dôsledky, ktoré z nej vyplývajú.
<P>
Ak máme mať systém na monitorovanie vykonávania stratégie, musí sa uplatňovať vo všetkých členských štátoch, nie iba v štátoch s početnou rómskou komunitou. Hrozí riziko, že finančné prostriedky EÚ spravované mimovládnymi organizáciami neprinesú konkrétne výsledky. Prijímajúcimi organizáciami týchto projektov by mali byť verejné orgány. Podporujem tiež myšlienku uvedenú v správe o vytvorení európskeho krízového plánu týkajúceho sa mikroregiónov EÚ, ktoré najviac zasahujú chudoba, sociálne vylúčenie a diskriminácia.
<SPEAKER ID="623" NAME="László Andor">
člen Komisie. - Som vďačný za túto parlamentnú rozpravu. Som presvedčený o tom, že Komisia bude mať veľký úžitok z prípravy európskeho rámca. Pre mňa osobne znamená vypracovanie budúcej kohéznej politiky, najmä budúcnosti Európskeho sociálneho fondu, veľa.
<P>
Z tejto diskusie vyplynulo, že musíme pokračovať v zjednodušovaní. Naďalej musíme rozširovať priestor pre sociálne začleňovanie v Európskom sociálnom fonde. Musíme vypracovať teritoriálny prístup, ktorý bude vhodný pre špecifické sociálne podmienky regiónov, v ktorých žije väčšina Rómov, a musíme tiež urobiť viac pre vytvorenie pracovných miest pre osoby bez kvalifikácie alebo s nízkou kvalifikáciou.
<P>
Chcem však veľmi stručne objasniť dve veci. Po prvé, veľkú rolu zohráva chudoba. Nemali by sme si však myslieť, že situácia Rómov ako kategórie je rovnaká ako situácia chudobných ľudí vo všeobecnosti, pretože chudoba a nezamestnanosť medzi Rómami sú oveľa vyššie než vo väčšinovej spoločnosti. Z tohto dôvodu si myslím, že stratégia Európa 2020 je dobrým rámcom a pomôže pri vypracúvaní vhodných stratégií, politík a finančnej podpory.
<P>
Napokon sa dostávame k otázke, prečo Komisia pracuje na európskom rámci, a nie na európskej stratégii ako takej. Nemám čas venovať sa tomuto podrobne, ale je to jednoducho z dôvodu rôznorodosti situácie v praxi. Máme spoločný európsky problém, ale to, ako sa prejavuje v rôznych členských štátoch a ako by sa mal premietnuť do národných stratégií, sa v Rumunsku a Francúzsku alebo Slovensku a Portugalsku líši a to by sme si mali uvedomovať.
<SPEAKER ID="624" NAME="Viviane Reding">
podpredsedníčka Komisie. - K tomu, čo už povedal môj kolega pán komisár, dodám, že dnešná diskusia bola veľmi hodnotná rovnako ako väčšina obsahu vašej prezentácie. Vezmeme ju do úvahy pri vypracúvaní dokumentu, na ktorom Komisia práve pracuje.
<P>
Rámec EÚ pre národné rómske stratégie bude po prvýkrát predstavený v rámci európskej platformy na začleňovanie Rómov, pretože, ako povedali mnohí poslanci, rómske obyvateľstvo musíme začleniť do našej práce a Rómovia musia prevziať svoju zodpovednosť. Veľmi dôležité je aj to - a teraz sa pozerám na predsedníctvo -, aby po práci, ktorú vykonáme v nasledujúcich mesiacoch, nasledovali ďalšie kroky, aby sme videli, ako sa budú všetky projekty uplatňovať v praxi. Súhlasím s poslancami, ktorí povedali, že regionálne finančné prostriedky sa, žiaľ, nevyužívajú tak, ako by sa mohli využívať. Súhlasím aj s tými, ktorí hovoria, že najlepšie riešenie môžu niekedy nájsť miestne orgány. Musíme im pomôcť urobiť krok vpred.
<P>
Niektorí poslanci spochybnili smernicu o voľnom pohybe osôb. Bola ukončená analýza transpozície vo všetkých členských štátoch. V roku 2010 sme navštívili 21 členských štátov a šesť návštev máme ešte naplánovaných. Podstatná časť členských štátov zmenila svoje pravidlá alebo pracuje na ich zmene, takže smernica o voľnom pohybe bude vykonávaná oveľa lepšie než doteraz.
<SPEAKER ID="625" NAME="Zoltán Balog" LANGUAGE="HU">
Dnešná rozprava ani nemohla byť lepšie načasovaná. Teraz je najvhodnejší čas, pretože v apríli zverejní Komisia svoje oznámenie a potom budeme chcieť zahrnúť toto oznámenie do práce Rady. Znamená to, že po diskusiách v príslušných útvaroch Rady požiadame Európsku radu o pomoc pri prijímaní záverov. To znamená, že odhodlanie riešiť rómsku otázku musí byť na najvyššej úrovni - na úrovni hláv štátov alebo predsedov vlád a na úrovni Európskej únie.
<P>
Chcel by som doplniť niekoľko myšlienok do diskusie o otázke, či ide o etnickú záležitosť, alebo skôr o nejaký sociálny alebo ekonomický problém. Túto otázku nechcem a ani nedokážem zodpovedať. Myslím si, že máme do činenia s oboma a že je dôležité, aby sme zachovali oba prístupy. Ako povedal pán komisár Andor, ide o sociálnu a ekonomickú záležitosť v tom zmysle, že extrémna chudoba ešte stále predstavuje všeobecný problém na mnohých miestach v členských štátoch. Zároveň existuje určitá etnická diskriminácia v rámci extrémnej chudoby, a preto musíme pri poskytovaní príležitostí venovať Rómom zvláštnu pozornosť. Ak však neposkytneme žiadne príležitosti, nemá význam, aby sme požadovali prístup k obmedzeným alebo žiadnym príležitostiam na základe ľudských práv, pretože v tom prípade nie je k čomu pristupovať. Ak však poskytneme príležitosti, potom pri ich tvorení musíme venovať pozornosť aj tomu, aby k nim mali prístup aj Rómovia a aby neboli vytlačení.
<P>
Som presvedčený o tom, že musíme všetci zaujať nový prístup. Bolo by dobré, keby sme dokázali identifikovať príležitosti obsiahnuté v tomto probléme, ak by sme dokázali zmeniť svoje vnímanie rómskej otázky a nepovažovali ju za problém, ale za príležitosť. Len si predstavte, akú obrovskú základňu pracovnej sily, akú hodnotu z hľadiska pracovnej sily a aký potenciál má táto skupina, toto množstvo ľudí z pohľadu domácej pracovnej sily.
<P>
Ako už bolo povedané pri niekoľkých príležitostiach, zlepšenie vzdelávania je najlepšou investíciou. Vzdelávanie je skutočne investíciou do budúcnosti. Toto je kľúčový bod našich rozhovorov o ľuďoch, ktorí nie sú aktívni, a to nielen preto, že nemajú pracovné miesta alebo príležitosť na štúdium, ale nie sú aktívni v hlbšom zmysle slova, pretože sa už vzdali nádeje. Sú presvedčení o tom, že by aj tak nedokázali využiť príležitosť, a preto od života už nič nečakajú. Možno dospeli do situácie, keď od štátu čakajú už iba to, aby im poskytol pomoc. Je veľmi dôležité, aby sme týmto ľuďom umožnili prejsť od pozície predmetov meraní k subjektom, aby sa na tomto mohli zúčastniť aj oni ako partneri.
<P>
Málo sme dnes hovorili o osvedčených postupoch. Považujem za dôležité, aby sme viedli záznamy o osvedčených postupoch, a za rovnako dôležité považujem, aby sme viedli záznamy aj o zlej praxi. Často sa totiž môžeme viac poučiť z chýb v dôsledku zlej praxe než z osvedčených postupov. Verím tiež tomu, že skúmanie finančných prostriedkov a ich využitia, pričom mám teraz na mysli finančné prostriedky Európskej únie, naznačuje prítomnosť osvedčených postupov aj zlej praxe.
<P>
Na záver chcem povedať, že našou azda najdôležitejšou úlohou bude presvedčiť väčšinu: presvedčiť nerómsku väčšinu v Európe, že integrácia nepredstavuje iba nejaký druh humanitárneho diktovania vôle, ale že je aj v ich základnom záujme. Veď v konečnom dôsledku patrí Európa nám všetkým a väčšina sa môže cítiť dobre iba vtedy, ak sa cíti dobre aj menšina. Ďakujem vám veľmi pekne za túto rozpravu a verím, že môžeme naďalej počítať s vašou podporou.
<SPEAKER ID="626" NAME="Lívia Járóka">
spravodajkyňa. - Budem veľmi stručná. Chcela by som vám pekne poďakovať za hodnotné príspevky. Potvrdzujú môj názor a názor mojich veľmi dobrých tieňových spravodajcov, že politické slogany sa nikdy nestanú skutočnosťou bez náležitého právneho základu, finančnej podpory a stimulov, ako aj mechanizmov EÚ na koordináciu krokov zainteresovaných strán, ktoré siahajú od miestnych samospráv až po Radu a využívajú výhody viacúrovňového riadenia. Toto postaví celú záležitosť do nového svetla. Som pevne presvedčená o tom, že vychádzajúc z úloh, cieľov, zásad a nástrojov definovaných všetkými zmluvami a Chartou základných práv a aj na základe spoločných zodpovedností a podporných, koordinačných a doplnkových opatrení Únie môže prísť na svet veľmi silná stratégia v oblasti začleňovania Rómov.
<P>
Na záver by som chcela vyjadriť nádej, ktorú som nadobudla počas posledných šiestich rokov, že oznámenie Komisie podporí všetky tieto body a poskytne veľmi dobrý základ, na ktorom bude maďarské predsedníctvo môcť splniť svoj záväzok týkajúci sa spustenia tejto európskej rómskej stratégie. Som za to veľmi vďačná. Uvedomujem si, že táto európska stratégia nevyrieši celý problém. Viem, že veľmi veľa závisí od nás Rómov. Slová a sľuby však neznamenajú nič, ak neprijmeme opatrenia za hranicami Bruselu a v rómskych osadách.
<P>
Vlády a Rómovia musia splniť, k čomu sa zaviazali: realizovať rozhodné kroky, ktoré prinesú skutočné výsledky. Chápeme svoju zodpovednosť v tejto veci a plne podporujeme naše spoločné partnerstvo. Tento proces znamená pre nás Rómov, a myslím si, že aj pre celú Európsku úniu, oveľa viac než iba vzájomnú dôveru. Týka sa aj vytvorenia spoločenstva hodnôt spoločných pre nás všetkých, ktoré budeme môcť všetci využívať, aby sme skutočne mohli vyriešiť problémy, o ktorých diskutujeme už viac ako šesť rokov. Veľmi pekne vám ďakujem za všetku podporu a chcela by som sa pridať k Renate Weberovej a ostatným tieňovým spravodajcom a poďakovať sekretariátu Výboru pre občianske slobody a všetkým poradcom, ktorí za toto veľmi intenzívne bojovali spolu s nami.
<SPEAKER ID="627" NAME="Predsedajúca">
Rozprava sa skončila.
<P>
Mrzí ma, že musím byť takáto nekompromisná, pokiaľ ide o rečnícky čas, ale ako vidíte, mimoriadne meškáme so začiatkom nasledujúceho bodu programu, ktorým je hodina otázok.
<P>
Písomné vyhlásenia (článok 149)
<SPEAKER ID="628" NAME="Vilija Blinkevičiūt" LANGUAGE="LT">
Minuloročné udalosti, ktoré zahŕňali aj vyhostenie Rómov z jednej krajiny do druhej a diskrimináciu tejto etnickej skupiny a jej segregáciu od spoločnosti, podnietili prijatie konkrétnych opatrení zo strany Európskej únie. Zahŕňa to stratégiu Európskej únie v oblasti začleňovania Rómov, ktorú inicioval Európsky parlament. Začlenenie tejto etnickej skupiny nie je záväzkom iba z hľadiska ľudských práv, ale aj ekonomickou nevyhnutnosťou, pričom to je nielen morálna povinnosť, ale aj v jednoznačnom finančnom záujme všetkých členských štátov. Vzhľadom na rozsah vylúčenia je celkové začlenenie Rómov v podstate otázkou ľudských práv. Chcela by som vyzdvihnúť, že prijatím spoločnej európskej stratégie pre začleňovanie Rómov Európsky parlament ukazuje, že Európska únia nenecháva riešenie problémov týkajúcich sa integrácie Rómov iba na samotných členských štátoch. Ako sme videli pri posledných udalostiach, tieto problémy nemožno vyriešiť iba na národnej úrovni. Z toho vyplýva, že je potrebná úzka spolupráca medzi Európskou úniou a členskými štátmi. Veľmi dôležité je aj to, aby Európska komisia a členské štáty zmobilizovali jestvujúce stratégie a opatrenia EÚ a aby koordinovali svoje opatrenia a našli spoločnú reč s cieľom zaručiť sociálne a ekonomické začlenenie Rómov. Stratégia sa bude môcť aktívne realizovať až vtedy, keď k otázkam integrácie európskych Rómov nájdeme spoločný európsky prístup. Okrem toho by sme do procesu vypracúvania politiky EÚ týkajúcej sa rómskych otázok mali v čo najväčšej miere zapájať predstaviteľov rómskej komunity.
<SPEAKER ID="629" NAME="Robert Dušek" LANGUAGE="CS">
Správa o stratégii EÚ v oblasti začleňovania Rómov uvádza problémy a ťažkosti, ktoré musia riešiť rómske komunity v EÚ. Charakter chudoby sa v strednej a východnej Európe za posledných dvadsať rokov výrazne zmenil. Politické a hospodárske zmeny viedli k rozpadu tradičných komunít, v dôsledku čoho Rómovia prišli o možnosť mobility a stali sa najviac vylúčenou a najmenej vzdelanou podskupinou spoločnosti. Rómske obyvateľstvo sa navyše prejavuje svojou typickou črtou: demografickým rastom. Zatiaľ čo väčšinová spoločnosť v EÚ starne, podiel Rómov v spoločnosti sa v dôsledku vysokého populačného prírastku zvyšuje. Z tohto všetkého je zrejmé, že kým sa nezvýši úroveň zamestnanosti Rómov a kým nebudú lepšie integrovaní do väčšinovej spoločnosti, budú náklady na udržanie situácie na znesiteľnej úrovni neustále narastať, čo sa vzťahuje aj na náklady na sociálnu pomoc a podporu, nevyhnutné náklady na vzdelávanie, dodatočné náklady na zaistenie bezpečnosti, administratívne náklady na dohľad nad výdavkami v sociálnej oblasti a aj na náklady na zdravotnú starostlivosť. Integrácia Rómov preto nie je iba morálnou povinnosťou a povinnosťou z hľadiska ochrany ľudských práv, ale predovšetkým ekonomickou nevyhnutnosťou. Väčšinu doteraz vykonávaných opatrení predstavujú takzvané právne nevynútiteľné nariadenia. Ak však máme v tejto veci dosiahnuť pokrok, musí stratégia EÚ v oblasti začleňovania Rómov presiahnuť takzvané mäkké právo a byť zahrnutá v nástrojoch stanovených primárnym právom.
<SPEAKER ID="630" NAME="Katarína Neveďalová" AFFILIATION="S&amp;D">
písomne. - (SK) Myslím, že už naozaj všetci vieme, že rómska otázka nie je problematikou iba niektorých členských štátov alebo potenciálnych kandidátskych krajín. Ide o problematiku celoeurópsku, ktorú je nutné bezodkladne riešiť.
<P>
Najväčším problémom, ktorý zabraňuje inklúzii Rómov do väčšinovej spoločnosti, je chudoba a nízka úroveň vzdelania. Práve vzdelávanie je kľúčom k zvýšeniu životnej úrovne a neustále žiadanej tvorbe občianskej spoločnosti. Tvorba pracovných miest je mimoriadne náročná a ako členka viacerých mládežníckych organizácii viem, aká je súčasná situácia mladých ľudí na trhu práce. Medzi rómskou populáciou je táto situácia mnohonásobne horšia, čo má za následok marginalizáciu rómskeho obyvateľstva a zvyšovanie kriminality, ktorá túto situáciu iba ďalej prehlbuje.
<P>
Nie je to tak dávno, čo Francúzsko vyhosťovalo bulharských a rumunských Rómov. Tieto aktivity neboli pod drobnohľadom iba pre podozrenie z porušovania elementárnych ľudských práv, ale aj z porušovania pravidiel EÚ. Preto plne súhlasím s vyjadrením Komisie, že treba prispieť k lepšej spolupráci medzi zainteresovanými stranami na vnútroštátnej, medzinárodnej, a hlavne európskej úrovni.
<SPEAKER ID="631" NAME="Algirdas Saudargas" LANGUAGE="LT">
Napriek tomu, že rómska komunita je najväčšou etnickou menšinou, v členských štátoch Európskej únie sa ešte stále stretáva s diskrimináciou a segregáciou. Súhlasím s viacerými kolegami poslancami, ktorí povedali, že je veľmi dôležité vytvoriť stratégiu o začleňovaní Rómov na európskej úrovni. V každom členskom štáte máme prvotriedne príklady toho, ako by sme mali znižovať vylúčenie Rómov v rôznych oblastiach: vo vzdelávaní, kultúre, zamestnanosti, zdravotnej starostlivosti alebo dokonca v účasti Rómov na politickom a občianskom živote. Takéto iniciatívy však nie sú dostatočne viditeľné. Podľa môjho názoru by preto Európska únia bola vhodnou platformou na zlepšenie spolupráce medzi členskými štátmi, kde by sa zhromažďovali a rozširovali osvedčená prax a skúsenosti, alebo na poskytnutie financovania. Aj keď je úroveň EÚ veľmi dôležitá, som presvedčený o tom, že najúčinnejšie výsledky možno dosiahnuť opatreniami na miestnej alebo regionálnej úrovni. Iba na konkrétnych miestach a v konkrétnych mestách dokážeme lepšie pochopiť problémy, potreby a sociálne prostredie danej oblasti, čím budú aj projekty bližšie k ľuďom, pre ktorých sú určené.
<SPEAKER ID="632" NAME="Monika Smolková" AFFILIATION="S&amp;D">
písomne. - (SK) Problém Rómov vnímam veľmi intenzívne, pretože bývam na východnom Slovensku, kde je Rómov najviac. Podporujem návrh uznesenia o stratégií v oblasti začleňovania Rómov.
<P>
Dnes, 8. marca, oslavujeme sto rokov obhajovania práv žien. Aj dnes hovoríme o diskriminácií žien, a preto je pri prerokovávaní tejto stratégie potrebné hovoriť zvlášť o diskriminácií žien z menšinových skupín. V celej Európe patria Rómky medzi najviac znevýhodňované skupiny obyvateľstva. Čítala som vyjadrenie pani Járokovej: "Novej generácií hrozí chudoba - nie kvôli rómskemu pôvodu, ale kvôli nezamestnanosti ich rodičov". Dovolím si doplniť, že aj kvôli sociálnemu vylúčeniu. Nezamestnanosť bude trvať aj naďalej - zvlášť u Rómskeho obyvateľstva, ale začleniť Rómov do kultúrnych aktivít, do občianskeho života vieme okamžite.
<P>
Problém rodovej rovnosti v menšinových skupinách obyvateľov je výraznejší. Preto pri inklúzii Rómov nezabúdajme na dialóg s Rómkami, ktoré majú väčší citový vplyv na svoje deti a budúcu generáciu.
<SPEAKER ID="633" NAME="László Tőkés" AFFILIATION="PPE">
písomne. - (HU) V prvom rade by som chcel úprimne oceniť skutočnosť, že maďarské predsedníctvo EÚ zaradilo otázku začleňovania Rómov medzi svoje priority. Jednoznačným dôkazom odhodlania maďarskej vlády v tejto súvislosti je, že spravodajkyňa pani Lívia Járóková, ktorá je jedinou rómskou poslankyňou v Európskom parlamente a jednou z maďarských delegátok Európskej ľudovej strany, a predkladateľ tejto témy pán Zoltán Balog, minister novovzniknutého ministerstva pre sociálne začleňovanie, sa zapájajú do podpory zlepšenia postavenia rómskych obyvateľov, ktorí trpia viacnásobným znevýhodnením. Na základe týchto faktov oprávnene dospievame k záveru, že maďarské predsedníctvo EÚ ide Európe príkladom, keď rieši záležitosti týkajúce sa Rómov. Pokiaľ ide o rómsku stratégiu, som presvedčený o tom, že je dôležité zdôrazniť, že integrácia 12 miliónov Rómov žijúcich v EÚ je pre Európu spoločnou témou, ktorej vyriešenie si vyžiada účasť jednotlivých členských štátov aj inštitúcií EÚ. Maďarský premiér Viktor Orbán veľmi vhodne upozornil na to, že ak nechceme "vyvážať" problémy Rómov, ktorí žijú v extrémnej chudobe a vylúčení na základe etnickej príslušnosti, prostredníctvom kočovania, teda emigráciou, do rozvinutých krajín EÚ, musíme nájsť riešenie ich súčasnej neúnosnej situácie vo forme spoločného postupu a zosúladeného úsilia. Európskemu parlamentu, Európskej komisii, Európskej rade a v neposlednom rade aj maďarskému predsedníctvu EÚ želám úspech pri vypracúvaní a úspešnom dokončení tejto významnej stratégie v oblasti integrácie Rómov do júna tohto roku.
