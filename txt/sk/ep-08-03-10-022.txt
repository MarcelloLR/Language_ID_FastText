<CHAPTER ID="022">
Dohoda o partnerstve v sektore rybolovu medzi ES a Guineou-Bissau (rozprava) 
<SPEAKER ID="191" NAME="Predsedajúci">
Ďalším bodom programu je správa pána Luisa Manuela Capoulasa Santosa, v mene Výboru pre rybné hospodárstvo, o návrhu nariadenia Rady o uzatvorení Dohody o partnerstve v sektore rybolovu medzi Európskym spoločenstvom a Guinejsko-bissauskou republikou - C6-0391/2007 -.
<SPEAKER ID="192" NAME="Joe Borg">
člen Komisie. - Vážený pán predsedajúci, dovoľte mi začať vyjadrením poďakovania Výboru pre rybné hospodárstvo, a najmä spravodajcovi, pánovi Capoulasovi Santosovi, za jeho správu.
<P>
Európske spoločenstvo a Guinejsko-bissauská republika parafovali 23. mája 2007 Dohodu o partnerstve v sektore rybolovu na obdobie štyroch rokov. Uvedená dohoda predstavuje jednu z dohôd ES o "plavidlách pre lov na tuniakov" v Atlantickom oceáne.
<P>
Výška finančného príspevku je pevne stanovená na 7 miliónov EUR ročne. Z tohto finančného príspevku je 35 % alebo 2,45 milióna EUR určených na podporu vymedzenia a realizácie politiky sektora rybného hospodárstva v Guinei-Bissau s cieľom zaviesť zodpovedný a trvalo udržateľný rybolov. Okrem toho, Európska únia zaplatí ročný osobitný príspevok vo výške 500 000 EUR s cieľom zlepšiť hygienické podmienky v sektore rybného hospodárstva a s cieľom posilniť monitorovanie, kontrolu a dohľad nad vodami Guinei-Bissau.
<P>
Okrem celkovej sumy vo výške 7,5 milióna EUR, protokol tiež obsahuje osobitné rozpočtové ustanovenie pre dodatočný prídel v maximálnej výške 1 milión EUR ročne, ktorý je určený na lepšie využitie možností rybolovu zo strany vlastníkov lodí.
<P>
V tomto novom protokole sú ustanovené možnosti rybolovu kreviet, najmä hlavonožcov, až do celkovej tonáže 4 400 ton ročne pre každú uvedenú kategóriu. Dohoda sa navyše vzťahuje na licencie pre 19 plavidiel na lov tuniakov s vlečnou sieťou, 14 plavidiel na lov udicami a 4 plavidlá s dlhými lovnými šnúrami na lov na hladine.
<P>
Dohoda poskytuje Spoločenstvu pevný právny a politický rámec pre monitorovanie činností flotily Európskej únie v rybolovnej oblasti Guinei-Bissau. Dohoda tiež umožňuje Spoločenstvu podporovať rozvoj sektora v tejto krajine k vzájomnému prospechu obidvoch strán.
<P>
Ak sa vrátim k pozmeňujúcim a doplňujúcim návrhom, dovoľte mi uviesť, že kým v mnohých prípadoch zdieľame ciele stanovené v dohode, tieto ciele nemôžem prijať z nasledujúcich dôvodov.
<P>
V plnej miere súhlasím s tým, aby tok informácií poskytovaný Európskemu parlamentu bol úplný. Komisia však už poskytuje všetky požadované informácie v súlade s platnými medziinštitucionálnymi dohodami. Každá hodnotiaca správa, ako aj správy o výsledkoch rokovaní a stretnutiach spoločného výboru sú navyše okamžite odosielané Výboru pre rybné hospodárstvo. Okrem toho, osobne pravidelne informujem Výbor pre rybné hospodárstvo o stave medzinárodných rokovaní na osobitných, na tento účel vyhradených zasadaniach "za zatvorenými dverami."
<P>
Vzhľadom na to, že sme navrhli právny rámec, ktorý umožní Komisii zamietnuť žiadosti o udelenie povolenia na rybolov z dôvodu predkladania nedostatočných správ zo strany členských štátov, zaoberáme sa tiež otázkou požiadaviek na podávanie správ zo strany flotily. Tento návrh nariadenia je v súčasnosti v inštitúciách v procese prijímania.
<P>
Pokiaľ ide o návrh zamietnuť dohody o rybolove vo všeobecnosti z dôvodu ich trvalej neudržateľnosti, bolo by potrebné pripomenúť, že Rada vo svojich záveroch z júla 2004 naznačila, že cieľom nových dohôd o partnerstve v oblasti rybolovu (DPR) je prispieť k trvalo udržateľnému riadeniu zdrojov rybného hospodárstva. V skutočnosti DPR iba umožňujú prístup k zásobám, ktoré národná flotila príslušnej krajiny úplne nevyčerpala. Komisia je presvedčená, že DPR môžu poskytovať a naozaj poskytujú politický a právny rámec, ktorý pomáha v úsilí partnerských krajín zavádzať politiku trvalo udržateľného a zodpovedného rybolovu v ich vodách.
<P>
Na záver, v súvislosti s návrhom, aby plavidlá hradili celkové náklady na dohodu úmerne k svojim úlovkom, mi dovoľte iba poznamenať, že sme vytvorili prijateľnú rovnováhu na zdieľanie nákladov medzi príspevkami vlastníka lode a náhradou zo strany Spoločenstva. Tento prístup je v súlade so závermi Rady z júla 2004 o dohodách o partnerstve v oblasti rybolovu, ku ktorým Parlament predložil svoje stanovisko. V rámci nášho systému sú poplatky za povolenia majiteľov lode v skutočnosti vypočítavané na základe ich príslušných úlovkov.
<SPEAKER ID="193" NAME="Luis Manuel Capoulas Santos">
spravodajca. - (PT) Vážený pán predsedajúci, pán komisár, dámy a páni, moja správa sa týka dohody o rybolove podpísanej malou africkou krajinou, ktorá po desaťročí ozbrojeného boja za nezávislosť zažíva v posledných rokoch vážnu politickú nestabilitu sprevádzanú obdobiami občianskej vojny. Rybolov je pre túto malú krajinu dôležitým ekonomickým zdrojom a jeho finančný príspevok predstavuje veľmi výraznú časť štátneho rozpočtu.
<P>
Zámerom uvedenej dohody o rybolove však nie je nákup rýb. Nebola by to pozícia, ktorá by bola v súlade s názormi Európskej únie na partnerstvo. Politika Európskej únie je založená na iných hodnotách a jej základné záujmy sú trvalá udržateľnosť zdrojov a pozícia účinného partnerstva. Z toho dôvodu je to dohoda s recipročnými výhodami: samozrejme pre Európsku úniu, pretože jej flotila má prístup k dôležitým rybárskym loviskám, ale aj pre Guineu-Bissau, ktorá okrem finančného príspevku bude v lepšej pozícii z hľadiska zabezpečenia trvalo udržateľného riadenia pravdepodobne svojho najvýznamnejšieho ekonomického zdroja prostredníctvom podpory výskumu, z hľadiska monitorovania, dohľadu a zlepšenia zdravotných kritérií produktov rybolovu.
<P>
Preto ide o vyváženú a obojstranne výhodnú dohodu. Z toho dôvodu odporúčam, aby Parlament schválil túto správu s pozmeňujúcim a doplňujúcim návrhom Výboru pre rozvoj a mojimi pozmeňujúcimi a doplňujúcimi návrhmi, ktorých cieľom je len posilniť pozíciu Parlamentu pri monitorovaní týchto oblastí. Hoci komisár očividne tvrdí, že nemôže prijať tieto návrhy, ja sa naopak domnievam, že politika rybolovu môže iba získať pozitívnejším a stabilnejším postojom Parlamentu.
<SPEAKER ID="194" NAME="Hélène Goudin">
v mene skupiny IND/DEM. - (SV) Vážený pán predsedajúci, jediným cieľom dohody o rybolove je zabezpečiť krátkodobé ekonomické záujmy ďalšieho priemyselného odvetvia EÚ, ktoré v medzinárodnom meradle nedosahuje potrebnú úroveň. Zajtra musíme hlasovať proti dohode o rybolove z troch dôvodov. Prvým je životné prostredie. Vyčerpanie vôd západnej Afriky bude čoskoro skutočnosťou. Biologická diverzita je vážne ohrozená a pokračovanie v tejto šialenej politike rybolovu bude mať dlhodobé následky na životné prostredie z miestneho aj celosvetového hľadiska.
<P>
Druhá námietka má ekonomické dôvody. Európski daňoví poplatníci sú nútení podporovať neziskové rybárske flotily miliónmi eur ročne. Kde je ekonomický zisk? Kde je trvalá udržateľnosť? Kde je pridaná hodnota pre Európu? Ak by boli plavidlá namiesto toho nútené znášať svoje vlastné náklady, tlak na rybné hospodárstvo by sa znížil a daňoví poplatníci aj životné prostredie by vyhrali.
<P>
Tretí dôvod spočíva v dôležitosti rybolovu pre miestny rozvoj v partnerských krajinách. Rybolov je pre mnohé z nich zdrojom príjmu. Vysávanie morí spôsobuje trvalo neudržateľný stav pre miestnych obyvateľov, ktorí nemôžu súťažiť s intenzívne finančne podporovanými európskymi plavidlami. Nastal čas ukončiť uzatváranie takýchto dohôd o rybolove.
<SPEAKER ID="195" NAME="Avril Doyle" AFFILIATION="PPE-DE">
Vážený pán predsedajúci, naozaj sa musím pána komisára Borga spýtať, či verí tomu, čo teraz hovorí. Bol tu vyslaný s povelmi? Naozaj sa snaží tvrdiť, že tieto DPR znamenajú trvalú udržateľnosť?
<P>
Vo veľmi zaujímavom článku v New York Times zo 14. januára 2008 sa píše o prudkom poklese dôležitých populácií rýb v západnej Afrike a túžbe po peniazoch zahraničných flotíl s cieľom prehliadať obavy o dlhodobú dobrú kondíciu rybného hospodárstva a aj o túžbe po peniazoch EÚ s rovnakým cieľom prehliadať všetky obavy o dobrú kondíciu rybného hospodárstva.
<P>
Guinea-Bissau, národ s 1,4 miliónom obyvateľov: najlepší príklad riadenia rybného hospodárstva. Podľa Vladimira Kacyznského, morského biológa a absolventa Univerzity vo Washingtone, nikto dôkladne nepreskúmal pobrežné vody krajiny najmenej 20 rokov. Pán Sanji Fati mal dva roky za úlohu posilniť pravidlá rybolovu Guinei-Bissau. Keď nastúpil do svojej funkcie v roku 2005, nemal jedinú hliadkovú loď na monitorovanie stoviek pirátov a tisícok väčšinou zahraničných priemyselných rybárskych lodí. Odhaduje sa, že 40 % rýb bolo chytených bez povolení alebo za porušenia nariadení.
<P>
Úprimne povedané, nie som si istá, či si uvedomujeme, čo teraz robíme. Sme svedkami obrovského konfliktu záujmov. Tieto zúfalé ekonomiky potrebujú naše peniaze a sú pripravené predať svoje zdroje rybného hospodárstva. Mali by sme byť prezieravejší. Dajme im peniaze, ale nevykrádajme ich vody. Pán komisár Borg, premyslite si to ešte raz!
<SPEAKER ID="196" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, ako zastupujúci člen Výboru pre rybné hospodárstvo v Parlamente by som rád povedal niekoľko slov o prerokovávanej správe. Je to odborne zameraná, podrobne spracovaná správa, ale to vyplýva z jej predmetu. Bolo by zložité predložiť ju v inej forme.
<P>
Dohoda má však omnoho širší charakter, keďže zahŕňa iné hodnoty, dôležité pre obidve strany tohto partnerstva. Ešte raz ďakujem pánovi komisárovi.
<SPEAKER ID="197" NAME="Joe Borg">
člen Komisie. - Vážený pán predsedajúci, najprv by som rád vyjadril svoj súhlas s poznámkami spravodajcu, pána Capoulasa Santosa o tom, že rybné hospodárstvo a príjmy vyplývajúce z dohody o partnerstve v oblasti rybolovu predstavujú veľmi dôležitú časť rozpočtu Guinei-Bissau.
<P>
V súčasnosti pracujeme v duchu partnerstva, ktoré sa odlišuje od tradičných dohôd o rybolove, ktorých cieľom bolo prísť, chytiť rybu, za chytenú rybu zaplatiť a odísť. Tieto dohody o partnerstve v oblasti rybolovu sú vypracované na základe pomoci príslušnej krajine vybudovať infraštruktúru v oblasti rybolovu a vybudovať súvisiace sektory, aby v prípade príležitosti bolo tiež možné odchýliť sa od rybolovu k činnostiam, ktoré s rybolovom súvisia, napríklad k akvakultúre. Cieľom je tiež dohliadať na to, aby sa činnosti súvisiace s rybolovom, ktoré vykonávajú naše flotily v rámci dohôd o partnerstve v oblasti rybolovu, vzťahovali iba na prebytok.
<P>
V tomto prípade napríklad uskutočnil nezávislý konzultant koncom roka 2005 na našu žiadosť štúdiu. Jeho odporúčania v súvislosti s riadením a zachovaním zdrojov boli zohľadnené spolu s odbornými radami poskytnutými výskumným ústavom Guinei-Bissau po kampani týkajúcej sa výlovu dvojitými vlečnými sieťami v roku 2006.
<P>
Príloha III protokolu okrem toho obsahuje niekoľko záväzných opatrení s cieľom zaviesť plán riadenia celosvetového rybolovného úsilia vo výhradnej ekonomickej zóne Guinei-Bissau. Podľa plánu rybolovu sa Guinea-Bissau zaviazala znížiť rybolovné úsilie v prípade kreviet a hlavonožcov, pričom v roku 2007 dodrží platné dohody s tretími krajinami a Európskym spoločenstvom, v roku 2008 a nasledujúcich rokoch zabráni mobilizácii rybolovných možností udelených tretím krajinám od 1. januára 2007, ktoré zostali nevyužité, neudelí žiadne rybolovné možnosti pre objednávku v týchto kategóriách a zruší a formálne ukončí všetky dohody s európskymi spoločnosťami, združeniami alebo podnikmi.
<P>
V rybolovných listoch 1 a 2 prílohy II, týkajúcich sa trawlerov na lov plutvových rýb, hlavonožcov a kreviet sú navyše ustanovené možnosti období biologického pokoja. Pokiaľ ide o lov kreviet, Guinea-Bissau sa tiež zaviazala zvýšiť veľkosti ôk zo 40 na 50 mm v súlade s platnými právnymi predpismi v subregióne.
<P>
Povedal by som, že aj napriek týmto dohodám o partnerstve v oblasti rybolovu dochádza k nelegálnym rybolovným činnostiam a tretím krajinám, ktoré nepatria do Európskej únie, je udeľovaných mnoho súkromných povolení na rybolov. A na základe týchto dohôd o partnerstve v oblasti rybolovu môžeme kontrolovať a riadiť vlastné rybárske flotily, aby lovili vo vodách Guinei-Bissau a iných vodách trvalo udržateľným spôsobom.
<P>
Musím teda povedať, áno, verím, že pre príslušnú tretiu krajinu, ktorá sa obáva Európskej únie, Európskeho spoločenstva, je prospešné rokovať a uzatvárať tieto dohody o partnerstve v oblasti rybolovu v rámci nového režimu.
<P>
Súhlasím však s vami, že v rámci starého režimu boli zdroje vyčerpávané, ale v rámci nových opatrení sa zaujímame iba o rokovanie o dohodách o prebytku. Čiže ak zásoby vo vodách tretej krajiny sú už úplne vyčerpané alebo prečerpané, dohody o partnerstve v oblasti rybolovu neuzatvárame. Ak sú zásoby čerpané nedostatočne, v tom prípade uzatvárame dohodu, týkajúcu sa iba prebytku a vynakladáme najväčšie možné úsilie, aby sme dohliadli na to, že naše flotily uskutočňujú a dodržiavajú záväzky prijaté v rámci dohody.
<SPEAKER ID="198" NAME="Luis Manuel Capoulas Santos">
spravodajca. - (PT) Vážený pán predsedajúci, najprv by som rád vyjadril svoju hlbokú ľútosť nad "moralistickým" postojom, ktorým sa niektorí poslanci snažia ovplyvniť túto rozpravu, a ktorý, podľa môjho názoru, odhaľuje obrovskú neznalosť problematiky, ktorá by mala byť predmetom rozpravy.
<P>
Som primerane oboznámený s politickou, ekonomickou a spoločenskou situáciou v Guinei-Bissau a jej súčasnou históriou. Takisto si dostatočne uvedomujem útok rybárskej flotily vtedajšieho Sovietskeho zväzu na zdroje Guinei-Bissau koncom sedemdesiatych rokov minulého storočia a účinný bezohľadný prístup niektorých našich konkurentov v oblasti celosvetového rybolovu. Som presvedčený, že koncepcia politiky rybolovu EÚ je skôr predmetom hrdosti než rozpakov a je poľutovaniahodné, že ostatné mocnosti v oblasti rybolovu nenasledujú náš príklad. Dôkazom toho je, že príslušnú správu schválili všetci členovia Výboru pre rozvoj, zatiaľ čo drvivá väčšina Výboru pre rybné hospodárstvo schválila moju správu.
<P>
Som presvedčený, že to je možná a politicky reálna cesta vpred a najlepší spôsob, ktorý vyhovuje nielen záujmom Európskej únie, ale aj obyvateľom Guinei-Bissau. Preto ešte raz, pán predsedajúci, naliehavo žiadam Parlament, aby schválil túto správu, pretože je politicky vyvážená a je to dohoda o partnerstve, ktorá je obojstranne výhodná pre zainteresované strany.
<SPEAKER ID="199" NAME="Predsedajúci">
Rozprava sa skončila.
<P>
Hlasovanie sa uskutoční v utorok 11. marca 2008.
