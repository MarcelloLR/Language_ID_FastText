<CHAPTER ID="006-04">
4. Kalendár schôdzí Európskeho parlamentu - 2012 (hlasovanie) 
<SPEAKER ID="142" NAME="Joseph Daul" AFFILIATION="PPE">
(FR) Vážený pán predsedajúci, včera večer sme v našom klube diskutovali o pozmeňujúcich a doplňujúcich návrhoch, o ktorých nám útvary povedali, že sú neprijateľné. V dôsledku toho, ako aj diskusie, ktorú som dnes ráno viedol s vedúcimi delegácie a skupín, žiadam, aby sa hlasovanie o kalendári odložilo.
<SPEAKER ID="143" NAME="Martin Schulz" AFFILIATION="S&amp;D">
(DE) Vážený pán predsedajúci, nemali sme možnosť prediskutovať túto vec v skupine. Informoval ma o nej pán Daul pred niekoľkými minútami počas dnešnej dopoludňajšej rozpravy a diskutoval som o nej s predsedami iných skupín, menovite s pani Harmsovou a pánom Verhofstadtom. Aj ja sa chcem s touto záležitosťou obrátiť na svoju skupinu, keďže sme doteraz nemali možnosť prediskutovať ju. Verím, že ak sa hlasovanie odloží, zvýši sa pravdepodobnosť, že v hlasovaní o kalendári na rok 2012 dosiahneme široký konsenzus. Preto som presvedčený, že by sme dnes mali hlasovať za toto odloženie.
<SPEAKER ID="144" NAME="Predsedajúci">
Pán Schulz hovoril v prospech návrhu pána Daula. Teraz dávam slovo pánovi Foxovi, ktorý je proti tomuto návrhu.
<SPEAKER ID="145" NAME="Ashley Fox" AFFILIATION="ECR">
Vážený pán predsedajúci, v pondelok večer som bol v rokovacej sále, keď Skupina zelených žiadala o odloženie hlasovania. Boli tu aj pán Daul a pán Schulz a obidvaja hlasovali proti odloženiu.
<P>
(potlesk)
<P>
Čo sa teda zmenilo? Ide naozaj o nejakú dôležitú právnu otázku alebo je pravda skôr to, že si uvedomujú hroziace nebezpečenstvo, že pozmeňujúci a doplňujúci návrh č. 4 neprejde, a hlasovanie chcú odložiť, aby mohli robiť nátlak na členov vlastných skupín?
<P>
(potlesk)
<P>
Toto nemá nič spoločné s fiktívnym dôvodom, ktorý nám uviedli, a preto chcem naliehavo požiadať kolegov, aby hlasovali proti odloženiu a v prospech pozmeňujúceho a doplňujúceho návrhu č. 4.
<P>
(potlesk)
<SPEAKER ID="146" NAME="Predsedajúci">
Dávam hlasovať o žiadosti o odloženie hlasovania, ktorú predložil pán Daul.
<P>
(Parlament schválil žiadosť o odložení hlasovania)
