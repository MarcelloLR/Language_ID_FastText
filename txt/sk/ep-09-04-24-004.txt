<CHAPTER ID="004">
Zdravotné predpisy týkajúce sa živočíšnych vedľajších produktov neurčených na ľudskú spotrebu (rozprava) 
<SPEAKER ID="033" NAME="Predsedajúca">
Ďalším bodom programu je rozprava o správe pána Schnellhardta v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady, ktorým sa ustanovujú zdravotné predpisy týkajúce sa živočíšnych vedľajších produktov neurčených na ľudskú spotrebu (nariadenie o živočíšnych vedľajších produktoch) - C6-0220/2008 -.
<SPEAKER ID="034" NAME="Horst Schnellhardt" LANGUAGE="DE">
Vážená pani predsedajúca, pán komisár, dámy a páni, vypracovali sme kvalitnú správu a podarilo sa nám dosiahnuť konsenzus týkajúci sa nariadenia o živočíšnych vedľajších produktoch už v prvom čítaní. Za to dlhujem poďakovanie francúzskemu a českému predsedníctvu, Komisii a spravodajcom z jednotlivých skupín.
<P>
Spolupráca pri vypracovaní tejto správy sa niesla v duchu dôvery, a tak sme mohli správu rýchlo dokončiť, hoci - a na to nesmieme zabúdať - správa, ktorú máme teraz pred sebou, výrazne zmenila návrh Komisie, ani nie tak z hľadiska obsahu, ako skôr z hľadiska štruktúry. Mnoho detailov sa usporiadalo nanovo. Bol potrebný nový návrh, pretože niekoľko nedostatkov, ktoré sa objavili pri uplatňovaní nariadenia z roku 2002, viedlo k problémom v praxi. Hoci nariadenie z roku 2002 kontrolovalo choroby zvierat ako BSE, kontaminácia dioxínom a šírenie iných zvieracích ochorení ako krívačka a slintačka alebo prasací mor s cieľom urobiť v tomto ohľade ešte väčší pokrok bolo nevyhnutné stanoviť požiadavky týkajúce sa otázok zodpovednosti, vysledovateľnosti a koncového bodu pre vedľajšie produkty vznikjúce pri zabíjaní zvierat.
<P>
Zároveň bolo nevyhnutné odstrániť právnu neistotu súvisiacu s rozsahom nariadenia, ktoré sa týkalo vedľajších produktov z voľne žijúcej zveri. V súlade s predchádzajúcimi nariadeniami o hygiene budú prevádzkovatelia v budúcnosti zodpovední aj za svoje výrobky. Povedal som to už aj v súvislosti s inými nariadeniami. Nesmie to však viesť k zníženiu úradnej kontroly.
<P>
Prostredníctvom nového nariadenia chceme zvýšiť bezpečnosť občanov, nielen presunúť zodpovednosť. Preto je dôležité, aby prevádzkovatelia, ktorí narábajú s vedľajšími produktmi, podliehali schváleniu. Jednotliví prevádzkovatelia, ktorí budú podliehať schváleniu, sú jasne usmerňovaní. Skutočnosť, že okrem procesu schvaľovania existuje aj proces registrácie, je výsledkom túžby obmedziť byrokraciu. V budúcnosti určite budeme musieť pozorne preskúmať, či proces registrácie zabezpečuje dostatočný stupeň bezpečnosti. Zároveň si myslím, že sa stráca neistota, ktorú predtým vyvolávali ustanovenia o zvieracích vedľajších produktoch z voľne žijúcej zveri. Dnes je jasné, že osvedčený poľovnícky postup je rozhodujúci. Zver, ktorá sa zhromažďuje v lesoch, sa nesmie používať na tieto účely. Myslím si, že sme vyhoveli aj želaniam mnohých poslancov, keď sme v niektorých regiónoch umožnili primerané kŕmenie vtákov živiacich sa uhynutými telami.
<P>
Schopnosť stanoviť konečný bod životného cyklu vedľajších produktov je významným krokom vpred. Odstráni to právnu neistotu a vyrieši mnoho ťažkostí a nedostatkov. Budeme musieť preskúmať, či sa stanovenie konečného bodu zo strany Európskej komisie zhoduje s vyššie uvedeným kritériom, teda s právnou istotou. Uvedomujem si, samozrejme, že sa to môže meniť od výrobku k výrobku, a preto je potrebná istá flexibilita. V tejto chvíli však Komisii poviem aj to, že rovnako potrebná je transparentnosť, aby to bolo jasné aj spotrebiteľovi.
<P>
Napokon prichádzame ku kľúčovému bodu, ktorým je podľa mňa stále otázka komitológie. Až priveľa pravidiel v rámci nového nariadenia sa uskutočňuje prostredníctvom komitologického postupu. Musíme to pozorne preskúmať. Samozrejme vieme, že ako poslanci máme možnosť zohrať tu svoju rolu, ale z praxe vieme aj to, že vôbec nemáme možnosť monitorovať alebo skúmať všetky komitologické postupy. Preto ma teší, že Komisia vyhlásila, že chce Výboru pre životné prostredie predložiť svoje návrhy ešte pred ich prijatím. Je to správny prístup, pretože existuje veľmi veľa foriem komitológie. Som presvedčený, že sme na dobrej ceste.
<P>
K ďalším témam sa vyjadrím na konci rozpravy.
<SPEAKER ID="035" NAME="Antonio Tajani" LANGUAGE="IT">
Vážená pani predsedajúca, dámy a páni, dnes bude Parlament požiadaný, aby hlasoval o spoločnom stanovisku k návrhu nového nariadenia o živočíšnych vedľajších produktoch, ktorý predložila Komisia. V tejto chvíli by som sa rád poďakoval pánovi spravodajcovi za jeho prácu, ktorá nám umožnila dospieť k spoločnému stanovisku, ako aj za jeho znalosť predpisov vo veterinárnej oblasti, vďaka ktorej bolo možné dosiahnuť priaznivý a zhodný výsledok. Moja kolegyňa pani Vassiliouová sa ospravedlňuje, že sa rozpravy nemôže zúčastniť osobne, ale požiadala ma, aby som v jej mene poďakoval pánovi spravodajcovi za všetko, čo urobil, a za úsilie, ktoré vyvinul na dosiahnutie tohto cieľa.
<P>
My v Komisii sme, samozrejme, vďační aj tieňovým spravodajcom, ktorí k tejto práci pristupovali konštruktívnym spôsobom, ako to už vo svojom vystúpení zdôraznil pán spravodajca. Prostredníctvom tejto spolupráce bolo zároveň možné zahrnúť do spoločného stanoviska aj hlavné obavy, ktoré vyjadril Výbor pre poľnohospodárstvo a rozvoj vidieka. Rovnako ako pán spravodajca, aj ja by som rád poďakoval francúzskemu predsedníctvu, ktoré urobilo veľa práce, hoci si bolo vedomé, že sa nedopracuje ku konečnému výsledku, a českému predsedníctvu, ktoré investovalo veľkú dávku úsilia do získania jasného a pevného mandátu na rokovania s Parlamentom. Komisia teda toto spoločné stanovisko jednoznačne podporuje.
<P>
Tento text objasňuje vzťah medzi zdravotnými predpismi a environmentálnymi predpismi, čím prispieva k cieľom "lepšej tvorby právnych predpisov". Predpisy, o ktorých má Parlament hlasovať, umožnia širšie využitie vedľajších produktov živočíšneho pôvodu, ktoré dnes nemožno rozumne zužitkovať, ale zároveň zaručia primerané bezpečnostné podmienky. Zároveň dôjde k zníženiu správnych nákladov, čo zvýši konkurencieschopnosť poskytovateľov. Toto všetko bude mimoriadne dôležité, keďže im to umožní dynamicky reagovať na výzvy budúcnosti, ktoré sa budú odvíjať či už od dovozu z krajín mimo EÚ alebo od nového technologického vývoja v oblasti zužitkovávania vedľajších produktov.
<P>
Nové predpisy budú zároveň celkom v súlade s cieľom ochrany biodiverzity a, čo je najdôležitejšie, v rámci Európskej únie umožnia zachovať vysokú úroveň ochrany proti rizikám pre verejné zdravie a zdravie zvierat.
<SPEAKER ID="037" NAME="Thomas Ulmer, v" LANGUAGE="DE">
Vážená pani predsedajúca, pán komisár, dámy a páni, s veľkým nadšením vítam návrh správy pána Schnellhardta a rád by som mu poďakoval za skvelú prácu. Po mnohých krízach, ktoré sme v ostatných rokoch zažili v súvislosti s výrobkami živočíšneho pôvodu, ktoré predstavovali riziko pre ľudské zdravie a zdravie zvierat, je komplexné štatutárne nariadenie nevyhnutné. Prepracovanie súčasného nariadenia bolo naozaj nutné.
<P>
Teraz, tak ako predtým, musíme zaistiť vysoký stupeň bezpečnosti. Hoci správu v zásade podporujeme, je tu zopár bodov, ktoré vo mne vyvolávajú obavy. Prísnosť mnohých bodov v rámci tohto nariadenia sa zmiernila, čo do istej miery uľahčuje obchodovanie so živočíšnymi vedľajšími produktmi. Dovoľte mi uviesť niekoľko príkladov na ilustráciu toho, o čom hovorím. V krmive pre domáce zvieratá je povolené používať určitý materiál kategórie 1. Bez ohľadu na riziko, ktoré sa s ním spája, sa materiálu kategórie 2 a 3 možno pod úradným dohľadom zbaviť oveľa ľahšie v prípade, že sa týždenne produkuje len v malých množstvách. Riziko, ktoré sa spája so živočíšnymi vedľajšími produktmi akejkoľvek kategórie, je len čiastočne podmienené množstvom materiálu. Európska komisia bude aj naďalej vydávať vykonávacie nariadenia. Návrh obsahuje, podobne ako jeho predchodca, mnohé právomoci pre Komisiu. To znamená, že Komisia môže stanoviť úplné a základné nariadenia pre manipuláciu so živočíšnymi vedľajšími produktmi v rámci komitologického postupu, výsledkom čoho je, že Parlament je - bohužiaľ, ako sa často stáva - vylúčený.
<SPEAKER ID="038" NAME="Christel Schaldemose, v" LANGUAGE="DA">
Vážená pani predsedajúca, na úvod by som rada poďakovala pánovi Schnellhardtovi za veľmi ambicióznu prácu v podobe tejto vysoko odbornej správy. V mene našej tieňovej spravodajkyne pani Westlundovej by som tiež rada poďakovala ostatným tieňovým spravodajcom za ich konštruktívnu spoluprácu, vďaka ktorej dnes môžeme hlasovať o návrhu, ktorý sme všetci schopní podporiť. Návrh, o ktorom máme teraz hlasovať, je v porovnaní s veľmi zložitým právnym predpisom, ktorý v súčasnosti platí v tejto oblasti, jasnejší aj jednoduchší. Našu Socialistickú skupinu v Európskom parlamente mimoriadne teší, že sa nám podarilo, aby bol vypočutý náš pozmeňujúci a doplňujúci návrh, ktorý dáva zvieratám živiacim sa uhynutými telami príležitosť nájsť si potravu, ktorú potrebujú na prežitie. Zároveň sme radi že sa nám podarilo sústrediť pozornosť ako na zdravotné riziká, tak aj na bezpečnosť, so zachovaním potrebnej flexibility. Vďaka za vašu prácu. Sme radi, že tu máme konštruktívny návrh.
<SPEAKER ID="039" NAME="Satu Hassi, v" LANGUAGE="FI">
Vážená pani predsedajúca, dámy a páni, chcem sa úprimne poďakovať pánovi Schnellhardtovi za jeho vynikajúcu prácu a spoluprácu. Je prínosné, že našim spravodajcom v tejto oblasti je prvotriedny odborník v danom obore.
<P>
Hlavným cieľom nariadenia, ktoré máme pred sebou, je záruka hygieny, ľudského zdravia a bezpečnosti. Teraz by som však rada spomenula iný detail, ktorý je dôležitý z hľadiska ochrany biodiverzity a drobného podnikania v oblasti cestovného ruchu v prírode v našej krajine. Teší ma, že v rámci Parlamentu, ako aj v rámci Rady ministrov, sa našiel politický konsenzus na vyriešenie tejto otázky.
<P>
Ide o malé prevádzky, ktoré odvážajú jatočné telá mŕtvych zvierat z fariem s hospodárskymi zvieratami, napríklad z prasacích chlievov, priamo na kŕmne miesta v prírode, kde sa nimi nakŕmia voľne žijúce zvieratá. Toto je veľmi dôležité napríklad v Španielsku na zachovanie prériovej populácie divo žijúcich vtákov. Vo Fínsku tieto metódy uchránili orliaka morského od vyhynutia v časoch, keď boli jeho zásoby prirodzenej potravy príliš kontaminované chemickými toxínmi a keď by orliaky morské neboli schopné prežiť len na prirodzených zdrojoch potravy.
<P>
V severných, veľmi riedko osídlených oblastiach Fínska používajú fotografi prírodných javov túto metódu na prilákanie voľne žijúcich zvierat na miesta, kde ich môžu odfotografovať a napríklad aj malé cestovné agentúry organizujú safari, na ktorých možno pozorovať medvede. Som veľmi rada, že tento právny predpis ponúkne riešenie, ktoré by ochránilo ľudské zdravie a bezpečnosť, ale zároveň zachovalo drobné podnikanie v oblasti cestovného ruchu a využívanie tejto metódy na ochranu biodiverzity.
<SPEAKER ID="040" NAME="Avril Doyle" AFFILIATION="PPE-DE">
Vážená pani predsedajúca, súhlasím so všetkými rečníkmi, že bezpečnosť potravín a hygiena musia byť na prvom mieste nášho programu schôdze. V rámci svojho programu by som veľmi vysoko zaradila aj maximálne využitie všetkých prírodných zdrojov vrátane živočíšnych vedľajších produktov. Rada by som poďakovala nášmu spravodajcovi pánovi Horstovi Schnellhardtovi za vynikajúcu prácu, v ktorej zohľadnil všetky naše záujmy, a tiež za vynikajúci výsledok jeho diskusie s Európskou radou. Mne osobne je ľúto, že bola odstránená zmienka o smernici o spaľovaní odpadu, ale nemám čas, aby som to tu rozvádzala.
<P>
Predložila som jeden pozmeňujúci a doplňujúci návrh, ktorý žiada záruku, že bude existovať jasné rozlíšenie medzi živočíšnymi vedľajšími produktmi, ktoré sa vo veľkých množstvách prepravujú medzi členskými štátmi a u ktorých hrozí riziko, že sa dostanú do potravinového alebo krmivového reťazca, a špeciálnymi živočíšnymi vedľajšími produktmi na farmaceutické a iné diagnostické a výskumné účely. Druhé v poradí sú vysokohodnotné produkty z bezpečného zdroja, ktoré sa prepravujú medzi členskými štátmi vo veľmi malých množstvách a pochádzajú od registrovaných dodávateľov, spracovateľov a používateľov.
<P>
Bola by som rada, keby mi pán komisár, ako aj pán Horst Schnellhardt vo svojich záverečných slovách, potvrdili, že budú venovať pozornosť mojim obavám v tejto oblasti a že toto konkrétne využitie živočíšnych vedľajších produktov bude plynule pokračovať.
<SPEAKER ID="041" NAME="Antonio Tajani" LANGUAGE="IT">
Vážená pani predsedajúca, dámy a páni, dnešná rozprava ukázala širokú podporu spoločného stanoviska k živočíšnym vedľajším produktom, čo Komisii umožňuje pustiť sa do ďalšej fázy. Komisia pripraví vykonávacie ustanovenia pre nové nariadenie v zmysle vašich dnešných pripomienok, pozorne si vypočujeme skúsenosti prevádzkovateľov, porozprávame sa s našimi partnermi na medzinárodnej úrovni a voči Parlamentu budeme počas celého procesu celkom transparentní.
<P>
Preto môžem pánovi spravodajcovi potvrdiť záväzok, ktorý už Komisia urobila vo vzťahu ku komitológii a nepovinným predpisom. Pokiaľ ide o otázku, ktorú predložila pani Doylová, chcel by som povedať, že súčasné nariadenie už uznáva potrebu mimoriadnej potravy pre niektoré voľne žijúce druhy a umožňuje členským štátom používať vedľajšie produkty na kŕmenie voľne žijúcich zvierat za predpokladu, že zdravotné riziká sú pod primeranou kontrolou.
<P>
Nedávno sa však zdôrazňovalo, že Komisia by mala zvýšiť úsilie na zachovanie biodiverzity. Komisia preto súhlasí s rozhodnutím zákonodarcu rozšíriť podmienky kŕmenia živočíšnych druhov, ktoré sú chránené vo svojom prirodzenom životnom prostredí, vedľajšími produktmi živočíšneho pôvodu. Zatiaľ čo súčasné predpisy sa vzťahujú len na supy a orly, nové nariadenie umožní nájsť vhodné riešenia aj pre vlky a medvede.
<P>
Na základe nedávnych skúseností tiež zvažujeme, či je vhodné stanoviť opatrenia, ktoré by presahovali súčasný systém stabilných miest na kŕmenie chránených druhov jatočnými telami, predovšetkým pokiaľ ide o rozsiahle systémy chovu, za predpokladu, že budú zachované špecifické zdravotné normy. V tomto bode je Komisia pripravená viesť dialóg so všetkými zainteresovanými stranami.
<SPEAKER ID="042" NAME="Horst Schnellhardt" LANGUAGE="DE">
Vážená pani predsedajúca, pán komisár, pán Ulmer, samozrejme, že som zaregistroval, že ste vyjadrili obavy z možného zmiešania materiálov kategórie 1 a 2, a o tomto probléme sme na konci rokovaní poradili aj s príslušným odvetvím.
<P>
Myslím si, že človek by musel postupovať naozaj veľmi nelegálnym spôsobom, aby dokázal tieto materiály zmiešať. Preskúmame, či je tu potrebný prísnejší predpis. Týmto novým nariadením sme chceli dosiahnuť, aby mohli byť vedľajšie produkty vznikajúce pri zabíjaní zvierat využívané rôznymi spôsobmi, a z tohto hľadiska môžem povedať aj pani Doylovej, že vaše obavy sú neopodstatnené. Všetko je tak, ako bolo predtým. Zriadením koncového bodu pre vedľajšie produkty vznikajúce pri zabíjaní zvierat sme tiež jasne stanovili, že potom budú podliehať úplne iným ustanoveniam; inými slovami, jasne sme naznačili prechod k rámcovej smernici o odpade. Som presvedčený, že sme na dobrej ceste.
<P>
Tiež by som chcel spomenúť, že týmto nariadením chceme, prirodzene, tiež reagovať na problém škandálov so skazeným mäsom. V tejto oblasti ešte nie sme úplne na správnej ceste, ale myslím si, že s označovaním a zaručením spätnej vysledovateľnosti sa uberáme správnym smerom. Teraz ešte, samozrejme, čakáme, aký druh označovania Komisia navrhne. To nebude vôbec ľahké, lebo všetci poznáme problém krmiva pre psy "modré Chappi" - nikto ho nechce. Z tohto hľadiska jednoznačne potrebujeme, aby naši výskumní pracovníci zvolili správny prístup.
<P>
Pokiaľ ide o otázku organických hnojív, ktorá tiež bola predmetom rozpravy, ale ešte sa o nej poriadne nediskutovalo, mala Komisia vlastne v úmysle zabezpečiť ešte dôkladnejšie zamiešanie materiálu, aby si ho zvieratá ani nevšimli. To by malo však za následok zmenu kvality hnojiva a myslím si, že v tomto zmysle sme sformulovali dobré nariadenie a že môžeme uspokojiť potreby aj našich záhradkárov, ktorí tak radi používajú organické hnojivá.
<P>
Takže celkovo je to dobré nariadenie. Som s ním veľmi spokojný a takisto som spokojný so spoluprácou a dúfam, že ho nebudeme musieť čoskoro znovu meniť. Zo strany Komisie išlo o veľmi ochotnú spoluprácu a za to som veľmi vďačný.
<SPEAKER ID="043" NAME="Paul Rübig" AFFILIATION="PPE-DE">
(DE) Vážená pani predsedajúca, v súvislosti s plánovaním zasadnutia by som chcel podotknúť, že včera sme veľmi dlho hlasovali, čo viedlo k mnohým problémom s následnými termínmi.
<P>
Dnes budeme hotoví veľmi rýchlo a hlasovať začneme až na obed o dvanástej. Možno by sa dalo zasadnutie naplánovať tak, aby bol čas rozdelený efektívnejšie. Pomohlo by to poslancom, ale hlavne návštevníkom, ktorí na nás včera museli dosť dlho čakať. Sú to občania, ktorí, samozrejme, tiež majú právo hovoriť so svojimi poslancami, a preto by som bol veľmi rád, keby sme v budúcnosti takéto postupy mohli naplánovať tak, aby boli všetci spokojní.
<SPEAKER ID="044" NAME="Predsedajúca">
Ďakujem vám, pán Rübig. Vaše pripomienky vezmeme na vedomie a posunieme ďalej. Blíži sa koniec nášho mandátu, takže je to veľmi ťažké obdobie.
<P>
Rozprava sa skončila.
<P>
Hlasovanie sa uskutoční dnes o 12.00 hod.
<P>
(Rokovanie bolo prerušené o 10.15 hod. a pokračovalo o 10.50 hod.)
