<CHAPTER ID="016">
Uvádzanie biocídnych výrobkov na trh - Nový návrh na revíziu týkajúci sa biocídnych výrobkov (rozprava) 
<SPEAKER ID="123" NAME="Predsedajúci">
Ďalším bodom programu je spoločná rozprava o nasledujúcich správach:
<P>
správa, ktorú v mene Výboru pre životné prostredie, verejné zdravie a bezpečnosť potravín predkladá pani Sârbová, o návrhu smernice Európskeho parlamentu a Rady, ktorou sa mení a dopĺňa smernica 98/8/ES o uvádzaní biocídnych výrobkov na trh v súvislosti s rozšírením určitých lehôt - C6-0346/2008 - a
<P>
vyhlásenie Komisie o novom návrhu na revíziu smernice týkajúcej sa biocídnych výrobkov.
<SPEAKER ID="124" NAME="Daciana Octavia Sârbu" LANGUAGE="RO">
Chcela by som zdôrazniť, že považujem za úspech dohodu, ku ktorej sme dospeli spolu s Komisiou a Radou, o predĺžení obdobia určeného na posúdenie účinných látok až do roku 2014, aby sa v správnom čase vytvoril regulovaný trh s biocídnymi výrobkami.
<P>
Odrazilo sa to aj na výsledku hlasovania Výboru pre životné prostredie, verejné zdravie a bezpečnosť potravín. Chcela by som sa poďakovať kolegom, ktorí tento kompromis medzi tromi inštitúciami podporili.
<P>
Predĺženie prechodného obdobia je mimoriadne dôležité z hľadiska garancie, že sa budú všetky biocídne výrobky, ktoré obsahujú účinné látky, uvádzať na trh legálne.
<P>
Som presvedčená, že bolo nevyhnutné vykonať revíziu tejto smernice v prvom čítaní, aby sa neriskovalo prekročenie desaťročného obdobia určeného na systematické testovanie biocídnych výrobkov a aby sme sa v konečnom dôsledku vyhli ich stiahnutiu z trhu od roku 2010.
<P>
Predĺženie tohto obdobia zabezpečí, že členské štáty budú mať dostatočný čas na posúdenie týchto látok, až do roku 2014, kedy s najväčšou pravdepodobnosťou nadobudne platnosť smernica týkajúca sa biocídnych výrobkov.
<P>
Ďalší bod obsiahnutý v návrhu správy sa týka obmedzenia možnosti ďalšieho predĺženia konečných termínov vzťahujúcich sa na zostávajúce dokumentácie v komitologickom postupe nanajvýš na dva roky, aby sme zabránili tomu, že sa bude celý proces donekonečna zdržiavať. Toto opatrenie je nevyhnutné, ak by sa stalo, že do roku 2014 nebude revízia smernice hotová.
<P>
Veríme, že podstatná revízia smernice týkajúcej sa biocídnych výrobkov sa bude zaoberať ochranou údajov a zneužívaním systému tzv. "voľnou jazdou", keď spoločnosti používajú informácie zaregistrované inými spoločnosťami v rámci vnútroštátneho systému.
<P>
Rada by som spomenula, že pozmeňujúce a doplňujúce návrhy prijaté v rámci Výboru pre životné prostredie, verejné zdravie a bezpečnosť potravín tvoria súčasť dohody s Komisiou a Radou, pretože sa nachádzajú v konečnom návrhu, o ktorom sa má hlasovať na zajtrajšom plenárnom zasadnutí. Po skončení hlasovania na plenárnom zasadnutí a s podporou Rady bude možné dospieť k dohode už v prvom čítaní.
<SPEAKER ID="125" NAME="Stavros Dimas" LANGUAGE="EL">
Vážený pán predsedajúci, chcel by som poďakovať pani spravodajkyni Sârbovej za jej usilovnosť a snahu dosiahnuť v prvom čítaní dohodu týkajúcu sa návrhu na pozmenenie a doplnenie smernice 98/8 o uvádzaní biocídnych výrobkov na trh.
<P>
Rád by som povedal, že Európska komisia je pripravená prijať kompromisný balík a predovšetkým bod, ktorý súvisí s potrebou predĺžiť prechodné obdobie o štyri roky namiesto troch, a bod týkajúci sa obmedzenia ďalšieho predlžovania na dva roky, aby sa revízny program uľahčil.
<SPEAKER ID="126" NAME="Christa Klaß" LANGUAGE="DE">
Vážený pán predsedajúci, pán komisár Dimas, dámy a páni, môžeme byť hrdí na skutočnosť, že sme v Európskej únii dosiahli také vysoké zdravotné a hygienické normy. Používanie biocídov prispelo vo významnej miere k dosiahnutiu týchto úspechov. Dezinfekčné prostriedky i pesticídy nás chránia pred nebezpečnými chorobami a prípadne aj pred ich nositeľmi. Biocídy sú teda nevyhnutné. Nesmú však škodiť ľuďom a životnému prostrediu, a preto teraz potrebujeme revíziu všetkých biocídnych výrobkov.
<P>
Bezpečnosť si vyžaduje čas, ale preskúmanie doposiaľ trvá dlhšie, ako sa pôvodne plánovalo. Nemôžeme podstupovať riziko, že stratíme dôležité výrobky len preto, že sa nedokončila ich registrácia. Z tohto dôvodu som uvítala skutočnosť, že Parlament, Rada a Komisia sa v prvom čítaní dohodli na promptnom predĺžení konečných termínov súvisiacich so smernicou o biocídnych výrobkoch, myslím, pán komisár, že do roku 2014.
<P>
Prečo však tento návrh prišiel tak neskoro? Už dávno sme si mohli všimnúť, že hrozí vyradenie určitých látok v dôsledku uplynutia konečných termínov. Naše diskusie v Parlamente sa teraz musia odohrávať pod väčším časovým tlakom.
<P>
Pán komisár, už dlhšie čakáme na návrh Komisie o revízii smernice týkajúcej sa biocídnych výrobkov. Dôležité oblasti sa v súčasnosti musia naliehavo zosúladiť a zregulovať. Ide napríklad o definíciu schvaľovacích kritérií, dĺžku schvaľovania a predovšetkým o ochranu údajov. Výrobcovia potrebujú jasné nariadenia a istotu. Nariadenia sú potrebné aj z hľadiska používania a zaobchádzania s výrobkami. Testovanie účinných látok stojí niekoľko tisíc eur a tieto investície sa môžu vrátiť iba v prípade, že výsledky sa aspoň počas určitého obdobia nebudú poskytovať iným uchádzačom. Nikto od nás nechce, aby sme upustili od našich vysokých hygienických noriem. Musíme si ich zachovať, aby sme mohli čeliť novým výzvam.
<P>
Verím, že Komisia predloží jasnú a opodstatnenú správu, ktorá bude spĺňať všetky tieto požiadavky, a dúfam, že sa to stane čo najskôr.
<SPEAKER ID="127" NAME="Vittorio Prodi">
v mene skupiny ALDE. - (IT) Vážený pán predsedajúci, dámy a páni, ďakujem pánovi Verheugenovi, že prišiel a poskytol nám príležitosť, aby sme spoločne diskutovali o tomto dokumente. So zreteľom na návrh na zmenu a doplnenie smernice týkajúcej sa uvádzania biocídnych výrobkov na trh a vzhľadom na špecifický charakter nevyhnutných testov a trhových požiadaviek, Parlament súhlasil s predĺžením hodnotiaceho obdobia, ktoré je potrebné na správne posúdenie hlavných účinných látok určitých biocídnych produktov. Mali by ste však vedieť, že očakávame dôkladnejšiu revíziu smernice 98/8/ES týkajúcej sa biocídnych výrobkov, aby sme mohli vyjadriť svoje názory v súvislosti s jej obsahom. Z tohto dôvodu by som chcel uviesť niekoľko myšlienok, o ktorých by Komisia mala uvažovať.
<P>
V prvom rade by bolo prospešné uskutočniť prechod od smernice k nariadeniu, legislatívnemu nástroju, ktorý by umožnil, že rovnaké predpisy nadobudnú účinnosť súčasne vo všetkých členských štátoch, a tak by sa sektor reguloval jednotne. Jedným z kľúčových bodov bude výmena údajov v súlade s usmerneniami EÚ a podľa nariadenia REACH. Vďaka povinnej výmene údajov získaných pomocou testov by sa malo aj v prípade biocídnych výrobkov zabrániť testovaniu na stavovcoch alebo ho aspoň výrazne obmedziť. Tí, ktorí registrujú rovnakú účinnú látku, sa zároveň vyhnú duplicitným výskumom.
<P>
Výmena údajov by zefektívnila systém hodnotenia dokumentov a znížila náklady na vypracovanie návrhov týchto dokumentov, čo by malo podstatný význam pre malé a stredne veľké podniky, ako aj pre vnútroštátne orgány zodpovedné za posúdenie žiadostí.
<P>
Musíme klásť dôraz na zjednodušenie postupov a žiadať o vzájomné uznávanie oprávnenia pre daný výrobok a jeho používanie v rámci rôznych členských štátov, aby sa v nich urýchlili postupy a uvádzanie biocídnych výrobkov na trh. Z toho vyplýva, že rozsah poplatkov a obdobia vymedzené na posúdenie žiadostí by sa mali v rôznych krajinách zosúladiť a proces autorizácie by sa mal zjednodušiť v prípade formulácií s minimálnymi rozdielmi alebo odchýlkami, napríklad vo farbe. Takýmto spôsobom sa dá vyhnúť osobitným testom navyše, ktoré si vyžadujú ďalšie preskúmanie každým členským štátom.
<P>
A napokon sa musíme vyhnúť rozdielnemu zaobchádzaniu s európskymi výrobcami tovarov, ktoré sa ošetrujú biocídnymi výrobkami, a s podobnými tovarmi vyrábanými mimo Spoločenstva. Očakávam, že Komisia ponúkne riešenie, ktoré bude môcť nový Parlament podporiť.
<SPEAKER ID="128" NAME="Urszula Krupa">
v mene skupiny IND/DEM. - (PL) Vážený pán predsedajúci, zosúladenie legislatívy týkajúcej sa biocídnych výrobkov v Európskej únii sa zdá ešte oveľa potrebnejšie, pokiaľ berieme do úvahy fakt, že nariadenia v jednotlivých krajinách sa líšia. Nedostatok spoločných legislatívnych opatrení ohrozuje zdravie a životy ľudí, ale obzvlášť vo voľných trhových podmienkach predstavuje zároveň aj environmentálnu hrozbu.
<P>
Návrh obsiahnutý v pôvodnej verzii textu, konkrétne ide o desaťročné obdobie zavedenia legislatívy, sa však zdá nerealistický so zreteľom na veľmi komplikované a drahé registračné postupy pre chemikálie používané v týchto výrobkoch. Tieto postupy, ktoré mali zaistiť vysokú úroveň bezpečnosti, by mohli paradoxne prispieť k zníženiu úrovne kontroly, ktorá je ešte oveľa problematickejšia, ak berieme do úvahy skutočnosť, že v niektorých prípadoch sa uvádzanie biocídnych výrobkov na trh riadilo vnútroštátnymi predpismi.
<P>
Odstránenie týchto mechanizmov a zavedenie menej efektívnych a drahých postupov hodnotenia môže obmedziť predaj biocídnych výrobkov. Centrálny európsky zoznam účinných látok používaných v biocídnych výrobkoch nezaistí bezpečnosť, a obzvlášť vzhľadom na skutočnosť, že biologické činidlá sú nesmierne rôznorodé a rezistentné voči účinným látkam. Keď budeme mať obmedzený výber účinných prípravkov, prispeje to iba k zvýšeniu miery rezistencie. Vysoké ceny a zložité postupy navyše vytlačia malé spoločnosti z trhu, a tak ho postupne ovládnu veľké spoločnosti pôsobiace v tomto sektore.
<P>
Návrh na predĺženie prechodného obdobia na 14 rokov, ktoré sa bude môcť predĺžiť ešte o ďalšie dva roky, je ešte hodnotnejší, keď si uvedomíme, že sa nepodarí účinné látky zaregistrovať alebo pretransponovať tieto nariadenia do vnútroštátnych právnych predpisov pred rokom 2014.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Vážený pán predsedajúci, mám trochu iný názor, a preto by som pánovi komisárovi chcela položiť otázku. Je mi ľúto, že sa teraz dozvedáme, že Európska únia nedokáže do desiatich rokov, teda do roku 2010, uskutočniť prieskum a registráciu približne 900 dezinfekčných, konzervačných a pesticídnych látok, ktoré sa predávajú na európskom trhu. Som prekvapená, že na to potrebujeme ďalšie tri roky a pani spravodajkyňa pridáva ešte rok navyše. Znamená to oddialenie harmonizácie a tým aj vyššej ochrany trhu s týmito biocídnymi látkami. Asi nám nezostáva nič iné, než predĺženie odhlasovať, pretože by inak mnohé výrobky museli z trhu zmiznúť. Dovoľte mi však úvahu. Možno by bolo dobré, keby niektoré výrobky dovážané z nekontrolovaného ázijského trhu museli náš trh opustiť. Urýchlilo by to vývoj alternatívnych bezpečnejších látok. Zajímalo by ma, či sa Komisia pokúsila spolupracovať a využiť kapacity skúšobných centier a ústavov v členských štátoch, aby dosiahla pôvodný kratší termín. Môže mi Komisia alebo pani spravodajkyňa na túto otázku odpovedať?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, so zreteľom na špecifický charakter tohto právneho predpisu a na možné riziko jeho nesprávnej interpretácie by sme mali otázke biologických činidiel venovať veľkú pozornosť.
<P>
Súhlasím s pani spravodajkyňou, ktorá hovorila o tom, že je nevyhnutné do roku 2014 predĺžiť prechodné obdobie určené na hodnotenie účinných látok, ktoré sa používajú v biocídnych výrobkoch, s cieľom regulovať trh prostredníctvom legislatívy EÚ. Ak by sme nepodnikli tento krok, malo by uplynutie platnosti vnútroštátnych predpisov v roku 2010 za následok nelegálny predaj značného množstva biocídnych výrobkov, čo by viedlo k mnohým paradoxným situáciám?
<P>
Počas prechodného obdobia by sa mali vnútroštátne právne predpisy používať na prísne monitorovanie tejto špecifickej oblasti trhu. Na tomto mieste je vhodné dodať, že by sme mali byť obzvlášť opatrní, keď sa zaoberáme akýmikoľvek právnymi predpismi, ktoré sa týkajú biocídnych činidiel, a pamätať na to, že tieto výrobky sú určené na ničenie a odpudzovanie škodlivých organizmov, a teda obsahujú účinné chemické látky. Akákoľvek nedbanlivosť z našej strany by mohla mať nezvrátiteľné dôsledky.
<SPEAKER ID="131" NAME="Stavros Dimas" LANGUAGE="EL">
Vážený pán predsedajúci, chcel by som poďakovať rečníkom za ich konštruktívne pripomienky a povedať, že hodnotenie účinných látok si v konečnom dôsledku bude vyžadovať viac času, než sa pôvodne a optimisticky predpokladalo. Hodnotiace programy sa nezačali realizovať ihneď po schválení právnych predpisov v roku 2000, pretože približne štyri roky trvali rôzne prípravné a hodnotiace postupy, ktoré príslušné vnútroštátne orgány naozaj začali používať až v roku 2004. Aj keď sa doposiaľ urobil veľký kus práce, do mája nebude možné urobiť hodnotenie mnohých účinných látok.
<P>
Vzhľadom na to, že podľa smernice sa najneskôr do 14. mája 2010 musia stiahnuť z trhu biocídne výrobky obsahujúce účinné látky, ktoré nie sú zaradené v prílohe 1 alebo 1A tejto smernice, bolo nevyhnutné predĺžiť obdobie určené na dokončenie hodnotiaceho postupu. Ak by niektoré tieto látky zmizli z trhu z toho dôvodu, že neprešli hodnotiacim postupom, mohlo by to ohroziť zdravie a životné prostredie Európskej únie a nepochybne by to zabrzdilo aj obchod.
<P>
K otázke, o ktorej hovorila pani Klassová, by som chcel povedať, že tento problém sa týka ochrany údajov predložených na hodnotenie účinných látok. To sa vzťahuje skôr na prípady, kedy niektoré spoločnosti, ktoré nevynaložili žiadne úsilie na vytvorenie spomínaných údajov (tzv. "voľní jazdci"), môžu aj napriek tomu ponechať svoje výrobky na trhu až do uplynutia prechodného obdobia.
<P>
Komisia je v konečnej fáze vypracovávania návrhu na podstatnú revíziu smernice týkajúcej sa biocídnych výrobkov a táto záležitosť bola jasne naznačená počas konzultácií, ktoré sa uskutočnili v priebehu formulovania a spracovávania spomínaného návrhu. Mnohé poznámky, ktoré mal pán Prodi a ostatní kolegovia, sa bezpochyby budú brať do úvahy.
<P>
Komisia sa bude vyššie spomínanou problematikou zaoberať v rámci podstatnej revízie smernice. Komisia pošle svoje vyhlásenie k tejto záležitosti sekretariátu Európskeho parlamentu, aby ho doplnili do zápisnice z dnešného zasadnutia.
<P>
Podobne sa spomínaný návrh bude zaoberať aj mnohými ďalšími problémami, na ktoré upozornil Parlament. Ide napríklad o rozšírenie oblasti tovarov a materiálov, ktoré sa spracúvajú s využitím biocídov, skvalitnenie postupu schvaľovania biocídnych výrobkov, zavedenie povinnej výmeny údajov v priebehu udeľovania licencií výrobku a počas schvaľovania účinných látok v súlade so zásadami nariadenia REACH a podľa osvedčených postupov ostatných legislatívnych aktov, akými sú napríklad tie, ktoré sa nedávno schválili v súvislosti s prípravkami na ochranu rastlín.
<P>
Na záver, Komisia vyjadruje svoju spokojnosť s výsledkom rokovaní. Komisia je pripravená prijať v plnom rozsahu kompromisné pozmeňujúce a doplňujúce návrhy a sľubuje, že počas hlavnej revízie smernice bude brať do úvahy obavy súvisiace s ochranou údajov, ktoré tu dnes vyjadrila Rada a Parlament.
<P>
Komisia berie na vedomie problémy týkajúce sa ochrany údajov, výmeny informácií a údajných "voľných jazdcov", na ktoré sa upozorňovalo v diskusiách o návrhu na predĺženie určitých lehôt v rámci smernice týkajúcej sa biocídnych výrobkov. Komisia bude posudzovať príslušné riešenia zistených problémov v rámci podstatnej revízie smernice týkajúcej sa biocídnych výrobkov.
<SPEAKER ID="134" NAME="Daciana Octavia Sârbu" LANGUAGE="RO">
Znovu by som sa chcela poďakovať kolegom tieňovým spravodajcom, s ktorými sa mi veľmi dobre spolupracovalo. Podarilo sa nám veľmi účinne dokončiť túto správu, aj keď to nie je až také dôležité ako samotná revízia tejto smernice.
<P>
Ako ste videli, všetci kolegovia hovorili o tejto revízii viac ako o správe, ktorou sa dnes zaoberáme, pretože ide o revíziu, na ktorú sme čakali.
<P>
Odznelo tu však aj to, že predĺženie prechodného obdobia z troch na štyri roky nie je potrebné, no ja verím, že je pre nás oveľa dôležitejšie zabezpečiť, aby všetky výrobky boli uvedené na trh legálne a aby sa vykonalo náležité hodnotenie týchto výrobkov.
<P>
Ešte raz vďaka a, ako som spomínala, revíziu smernice týkajúcej sa biocídnych výrobkov očakávame čo najskôr.
<SPEAKER ID="135" NAME="Predsedajúci">
Rozprava sa skončila.
<P>
Hlasovanie sa uskutoční v utorok 24. marca 2009.
