<CHAPTER ID="005">
Koordinácia humanitárnej pomoci a obnovy na Haiti (rozprava)
<SPEAKER ID="100" NAME="Predsedajúci">
Ďalším bodom programu je vyhlásenie Komisie o koordinácii humanitárnej pomoci a obnovy na Haiti.
<SPEAKER ID="101" NAME="Kristalina Georgieva">
členka Komisie. - Vážený pán predsedajúci, všetkým váženým poslankyniam a váženým poslancom v tejto rokovacej sále by som chcela vyjadriť veľké uznanie za pozornosť, ktorú tento Parlament neustále venuje Haiti.
<P>
Skôr než prenechám priestor Andrisovi Piebalgsovi, ktorý vás bude informovať o obnove a rozvoji Haiti, dovoľte mi načrtnúť štyri hlavné humanitárne úlohy na nasledujúce mesiace a to, ako ich Európska komisia rieši.
<P>
Prvou úlohou je pokračovanie humanitárnej pomoci a najmä výstavba príbytkov, hygiena a zdravotnícke služby. Presun 1,3 milióna ľudí bez domova v hlavnom meste Port-au-Prince do dočasných príbytkov predstavuje veľmi zložitý proces pre praktické problémy, akými sú vlastnícke práva k pozemkom, odstraňovanie trosiek, urbanistické plánovanie a bezpečnosť. Dnes je pre nás hlavným problémom asi 10 000 až 30 000 ľudí, ktorí žijú v provizórnych táboroch v oblastiach ohrozovaných povodňami. Vzhľadom na blížiace sa obdobie hurikánov ich treba naliehavo presunúť. Toto je popri posilňovaní schopnosti riadenia tábora prioritou nášho programu. Veľmi pozorne sledujeme doplňovanie núdzových zásob. Väčšina z nich je po zemetrasení už úplne vyčerpaná. Práve ich dopĺňame, aby sa mohli využiť, a vytvárame kapacity haitskej služby civilnej ochrany, ktorá sa v dôsledku krízy vlastne posilnila.
<P>
Po druhé, prijali sme prístup "sledovania potrieb" a poskytujeme pomoc tam, kde sú ľudia, aby sme tak zabránili ďalším hromadným presunom. Zaistili sme, aby sa naša pomoc dostala do celej krajiny a nielen do Port-au-Prince. Takto sme prispeli k zníženiu napätia v hlavnom meste. Na základe rovnakej logiky uplatňujeme tiež "celoostrovný" prístup, či už ide o otázky haitských utečencov alebo logistiku dodávok pomoci či doplňovanie núdzových zásob pred obdobím hurikánov. Záleží nám na Dominikánskej republike a náš program obnovy na ňu pamätá.
<P>
Po tretie, zaisťujeme, aby koordinácia darcov umožnila využiť porovnateľné výhody každého z nich. Pri veľkom počte aktérov na Haiti to nie je nepodstatná úloha, no my sme dôsledne veľmi silným hlasom humanitárnej koordinácie pod vedením EÚ. Keď som bola na Haiti, nadobudla som dojem, že to vlastne robíme celkom dobre - pokiaľ ide o tímy civilnej ochrany jednotlivých krajín, ako aj o našu vlastnú prácu.
<P>
Po štvrté, musíme zaistiť prechod od humanitárnej pomoci k obnove a rekonštrukcii. Tam, kde je to len trochu možné, veľmi úzko spolupracujeme s Andrisom Piebalgsom na uľahčení tohto prechodu. Uvediem dva konkrétne príklady. Po prvé, v potravinárskom odvetví podporujeme nákup miestnych potravín. Žiadame našich partnerov - dokonca aj vtedy, ak je to trochu drahšie -, aby oslovili miestnych poľnohospodárov, vytvorili dopyt a pomohli im zotaviť sa. To, samozrejme, vedie k práci na obnove. Po druhé, podporujeme tiež programy hotovosti za prácu, čím opäť vytvárame prechod od pomoci k obnove.
<P>
V neposlednom rade sa zameriavame predovšetkým na výsledky. Pokiaľ ide o objem pomoci, Európa je číslo jeden a musí byť číslo jeden, aj pokiaľ ide o výsledky.
<SPEAKER ID="102" NAME="Andris Piebalgs">
člen Komisie. - Vážený pán predsedajúci, na konferencii medzinárodných darcov v New Yorku sa Európska únia zaviazala poskytnúť 1,235 miliardy EUR. Sme najväčším finančným podporovateľom obnovy Haiti, vzhľadom na to v najvyššej miere prispejeme na akčný plán haitskej vlády na obnovu. Som tiež hrdý na spôsob, akým sme to dosiahli, pretože to bol spoločný záväzok EÚ, ktorý pozostával z podpory mnohých krajín EÚ, ako napríklad Španielska, Francúzska a širšieho Spoločenstva. Som však tiež hrdý, že dokonca aj naša krajina, ktorá nemá príliš rozvinuté vzťahy s Haiti, prisľúbila dodatočné finančné prostriedky, nielen financie prichádzajúce prostredníctvom rozpočtu Spoločenstva.
<P>
Konferencia v New Yorku prebiehala vo veľmi dobrej atmosfére. Priniesla veľmi výrazný finančný efekt, veľmi zreteľne sa do nej zapojila haitská vláda a množstvo zúčastnených strán. Niektorí poslanci Európskeho parlamentu sa presvedčili, že tam vystúpili mimovládne organizácie vrátane európskych mimovládnych organizácií. Zapojili sa aj európske podniky a pod vedením pána premiéra Belleriva a pána Billa Clintona boli tiež navrhnuté dočasné koordinačné mechanizmy. To, že sa na tomto mechanizme podieľajú všetky zúčastnené strany, zaručuje, že sa peniazmi nebude plytvať a nebudú použité na iné účely.
<P>
Teraz je dôležité, aby sme čo najrýchlejšie sústredili našu pomoc. Komisia a členské štáty už pripravujú nový strategický dokument krajiny a národný orientačný program pre Haiti. Aby sme podporili naše spoločné úsilie, urýchlime naše snahy o zriadenie zastúpenia EÚ na Haiti, ktoré by nás viac zviditeľnilo, pomohlo by však tiež zapojiť darcov, ktorí tu zastúpenie nemajú.
<P>
Tento týždeň odchádzam na Haiti, aby som osobne odovzdal konkrétnu podporu dlhodobej obnove v oblastiach infraštruktúry a riadenia. Tento týždeň podpíšem päť finančných dohôd za celkovo 200 miliónov EUR a tiež slávnostne otvorím projekty, ktoré sme už urobili, ako napríklad opätovné sprejazdnenie cesty medzi Port-au-Prince a mestom Cap-Haïtien, ktoré je plne v súlade s akčným plánom vlády a ktoré tiež podporuje "celoostrovný" prístup.
<P>
Aby sme posilnili vládne kapacity, slávnostne tiež otvorím obnovu ministerstva vnútra financovanú z príspevkov EÚ. Otvorím aj školu v Mirabelais. Sústredíme sa najmä na vzdelávanie, ako požadoval prezident Préval, a oznámime tiež poskytnutie ďalšej rozpočtovej podpory. Poskytovanie rozpočtovej podpory nie je slepou podporou. Podnikli sme mnohé preventívne opatrenia a vykonali sme veľa návštev, preto vám môžem zaručiť, že vaše peniaze sa využívajú na svoj účel.
<P>
Aby som urýchlil prideľovanie pomoci, budem prostredníctvom pravidelných návštev vykonávať aj pravidelné kontroly výstavby. Európsky parlament budem sústavne informovať o dosiahnutom pokroku pri obnove Haiti.
<P>
Rád by som tiež zdôraznil, že to nebudem len ja, ale celé kolégium: pani Kristalina Georgievová, vysoká predstaviteľka pani barónka Ashtonová a tiež niekoľko mojich ďalších kolegov, ktorí pomôžu pri dohľade nad obnovou, ako pán Michel Barnier, ktorý odíde na Haiti o niekoľko mesiacov. Nejde len o zapojenie sa jedného zodpovedného komisára, ale celého kolégia.
<P>
Potrebujeme tiež diskutovať s orgánmi o niekoľkých otázkach týkajúcich sa lepšieho poskytovania našej pomoci. Dlhodobý záväzok medzinárodného spoločenstva nepretrvá, ak Haiti rýchlo skĺzne späť k robeniu vecí "ako obyčajne". Aby sme tomuto scenáru zabránili, musíme sa zo všetkých síl snažiť o efektivitu a už sme spomenuli niekoľko spôsobov, ktorými to môžeme dosiahnuť. Na orgánoch a obyvateľoch Haiti však rovnako spočíva veľká zodpovednosť, aby svoju krajinu vybudovali lepšie.
<P>
Do popredia vystupujú najmä dve hľadiská. V sociálnej oblasti by sme mali podporiť vládu, aby pristúpila na veľmi úzky kontakt s opozíciou i celou občianskou spoločnosťou. To vytvorí pravý národný konsenzus v oblasti rozvojového plánu a podporí stabilitu potrebnú na jeho realizáciu. V hospodárskej oblasti musí byť makroekonomický rámec predstavený v New Yorku pevný a spojený s jasnou cestou k zamestnanosti a rastu, ktorá prelomí bludný kruh chudoby a nerovnosti.
<SPEAKER ID="103" NAME="Gay Mitchell">
v mene poslaneckého klubu PPE. - Vážený pán predsedajúci, rád by som poďakoval obom členom Komisie. Chcel by som upozorniť na tri skutočnosti. Prvou je spôsob a opatrenia, ktoré majú byť využité pri určovaní oblastí, ktoré si na Haiti vyžadujú obnovu. Druhou je zaistenie toho, že naše záväzky aj naplníme, a treťou sú rozhovory o majetkových právach a zraniteľnosti ľudí, ktorí bývajú napríklad v príbytkoch postavených na pozemku, ktorý nevlastnia.
<P>
V prvom rade mi v súvislosti s prácami na obnove dovoľte povedať, že som sa nedávno podieľal na vydaní dokumentu pre Svetovú banku, ktorý formou dobre spracovanej príručky vysvetľuje, ako presne by mala obnova prebiehať. Použijeme túto príručku alebo využijeme podobné opatrenia, aby sme zaistili, že úsilie o obnovu Haiti prebehne na profesionálnej úrovni? Svetová banka odviedla v tejto oblasti vynikajúcu prácu. Vydania tejto mimoriadnej knihy sa zúčastnil aj haitský veľvyslanec.
<P>
Po druhé, v súvislosti so záväzkami, ku ktorým sa zaväzujeme, veľmi rád počujem, že pán komisár musel hovoriť o 200 miliónoch EUR, ktoré poskytujeme takmer okamžite. Nestretneme sa tu však o rok či o päť rokov; alebo naposledy poskytujeme finančnú pomoc chudobnej krajine, ktorú jednoducho viac nemôžeme nechať na kolenách?
<P>
Tretím bodom, na ktorý chcem poukázať, je toto. Rozsah škôd na Haiti bol taký značný, že sa nemôžeme pozerať len na spôsobené škody, ale aj na to, prečo boli tieto škody také rozsiahle. Nemajetní ľudia žili v roklinách a na úbočiach hôr, v chatrčiach, v čomkoľvek, čo dokázali zbiť dokopy, pretože nevlastnili pôdu, na ktorej žili. Ak títo ľudia budú mať vlastnícke práva, budú investovať do budovania a výstavby príbytkov, ktoré budú mať akú-takú šancu v budúcnosti takejto ničivej sile odolať. Preto žiadam, aby sa o tomto bode aktívne uvažovalo ako o súčasti prístupu na riešenie tohto problému.
<P>
Znova ďakujem obom členom Komisie za ich vystúpenie.
<SPEAKER ID="104" NAME="Corina Creţu" LANGUAGE="RO">
Situácia na Haiti zďaleka nie je stabilizovaná, ako zdôraznili obaja členovia Komisie, pán Piebalgs a pani Georgievová, ktorá bola na Haiti koncom marca. Rovnaké vyhlásenie urobili aj humanitárni pracovníci, ktorí na mieste rozdeľujú pomoc a pomáhajú s procesom obnovy. Hoci sa zdá, že sa situácia v hlavnom meste vracia do normálu, aspoň pokiaľ ide o každodenný život jeho obyvateľov, myslím si, že naše úsilie sa musí teraz sústrediť na vidiecke oblasti, ktoré stále pociťujú veľké problémy.
<P>
Tieto záležitosti sú ešte naliehavejšie a dokonca spôsobujú väčšie obavy v súvislosti s blížiacim sa obdobím dažďov a stavom dopravnej infraštruktúry, ktorý môže spôsobiť prerušenie toku pomoci, ktorá má pokryť každodenné potreby obyvateľstva. Ako ste spomínali, práce na obnove sa ešte len rozbiehajú. Je zrejmé, že sa budú objavovať aj ďalšie problémy v súvislosti s infraštruktúrou, slušnými podmienkami na život obyvateľstva a zaistením fungovania verejných služieb na minimálnej úrovni, vzdelávania a zdravotnej starostlivosti. Vyskytnú sa aj problémy súvisiace s dostupnosťou potrebnej pracovnej sily a rozsahom jej odbornosti.
<P>
Ďalším vážnym problémom je starostlivosť o deti, ktoré osireli alebo boli dočasne odlúčené od svojich rodín a ktoré sa vzhľadom na svoju budúcnosť nachádzajú v tej najzraniteľnejšej a najnebezpečnejšej situácii. Myslím si, že pre pretrvávajúce problémy zahŕňajúce obchodovanie s deťmi a nelegálne adopcie musíme venovať väčšiu pozornosť tomuto hľadisku humanitárnej krízy na Haiti. V neposlednom rade by som chcela povedať, že mám radosť, že úloha zvládnuť problémy Haiti ostáva prioritou Komisie. Môžem vás uistiť, že to isté sa týka všetkých členov Výboru pre rozvoj.
<SPEAKER ID="105" NAME="Charles Goerens" LANGUAGE="FR">
Vážený pán predsedajúci, príchod obdobia hurikánov na Haiti znamená, že je životne dôležité zachovať humanitárne úsilie a že si to pravdepodobne vyžiada ďalšie núdzové opatrenia.
<P>
V prvom rade je dôležité poskytnúť dostatočne odolné prístrešky v dostatočných množstvách. Toto opatrenie má veľký význam, po prvé preto, že opätovné vybudovanie zničených domov si vyžiada čas, a po druhé preto, že Haiti je priamo vystavené hurikánom, ktorých sa ľudia v súvislosti s tým, čo nedávno zažili, najviac obávajú.
<P>
Snahy o stiahnutie humanitárnej pomoci by boli v súčasnosti jednoducho nezodpovedné. Rovnako nezodpovedné by bolo odďaľovanie prác na obnove. Inými slovami, všetko musí byť v zhode: humanitárne úsilie, aby nedošlo k žiadnym ďalším zbytočným úmrtiam; úsilie o obnovu, aby došlo čo najrýchlejšie k obnove stavu, ktorý pripomína normálny život; obnova hospodárstva, ktoré je mimoriadne dôležité pri dlhodobom vytváraní zdrojov; posilňovanie kapacity haitského rozpočtu vo veľmi krátkom čase a pevné odhodlanie na decentralizáciu.
<P>
Konferencia darcov, ktorá sa uskutočnila 31. marca na pôde Organizácie Spojených národov, skončila úspechom. Čo ostane z tejto konferencie, ak sa na všetko zabudne? Odhliadnuc od humanitárnych zásahov, pamätajme na potrebu rýchleho oživenia hospodárstva, niečoho, v čo dúfa a modlí sa za to výkonný riaditeľ Medzinárodného menového fondu, keď v nadchádzajúcich piatich rokoch počíta so schopnosťou 8 % ročného rastu.
<P>
Po druhé, v podobnom duchu, hospodárskou prioritou sa stáva oživenie odvetvia poľnohospodárstva. Haiti dnes musí zaplatiť 80 % svojich príjmov z vývozu za dovážané poľnohospodárske produkty. Pamätajme, že v minulosti boli časy, keď bolo Haiti potravinovo sebestačné.
<P>
Po tretie, rozvoj Haiti sa bude musieť posudzovať na základe kritérií závažnosti, efektívnosti, účinnosti a udržateľnosti.
<P>
Po štvrté, ak má rozvoj ďalej pokračovať, pre obyvateľov Haiti je mimoriadne dôležité, aby za seba prevzali zodpovednosť.
<P>
Po piate, zemetrasenie na Haiti opäť raz ukázalo - ak bol takýto dôkaz potrebný - dôležitosť neodkladnej realizácie systému rýchlej humanitárnej pomoci zameraného na zhromaždenie materiálnych a ľudských kapacít všetkých členských štátov Európskej únie.
<P>
Čo bráni tomu, aby sa uskutočnili návrhy zo správy pána Barniera?
<P>
Napokon, rozhodujúce bude významné úsilie Európy pomôcť vyriešiť problém Haiti. Ďakujem pani vysokej predstaviteľke, členom Komisie pánovi Piebalgsovi a pani Georgievovej a ich generálnym riaditeľstvám, ktoré si zaslúžia našu vďaku.
<SPEAKER ID="106" NAME="Ryszard Czarnecki" AFFILIATION="ECR">
(PL) Vážený pán predsedajúci, vystupujem v mene našej politickej skupiny a tiež v mene koordinátora našej skupiny pána Devu. Chcel by som zdôrazniť mimoriadne dôležitú skutočnosť, že medzinárodná pomoc pre Haiti je v súčasnosti vlastne takmer trikrát vyššia, než haitská vláda a OSN dúfali. Výška tejto pomoci dosahuje 11,5 miliardy EUR a stojí za to podčiarknuť, že haitská vláda dúfala, že počas nasledujúcich dvoch rokov získa sumu o čosi nižšiu ako 4 miliardy EUR. Je absolútne kľúčové, aby sme sa sústredili na budovanie infraštruktúry, čo môj kolega pán Deva mimochodom zdôraznil počas minulej rozpravy.
<P>
Aj ja by som rád zdôraznil dôležitú vec - dozor nad touto pomocou. Haitská vláda je veľmi slabá a rozdeľovanie pomoci je vo veľkej miere v rukách rôznorodej a veľmi zvláštnej elity, a je veľmi dôležité, aby medzinárodné organizácie a Európska únia vedeli, komu peniaze skutočne poskytujú.
<SPEAKER ID="107" NAME="Patrick Le Hyaric" LANGUAGE="FR">
Vážený pán predsedajúci, pán komisár, pani komisárka, musíme zaistiť, aby sa prísľuby dotácií, ktoré odzneli na konferencii darcov, realizovali v podobe skutočných finančných prostriedkov, a tiež, aby sa dostali k tým správnym príjemcom. Samozrejme, neverím, že stačí natrvalo prestavať Haiti, hoci obyvateľom Haiti dlhujeme tak veľa.
<P>
Samotní obyvatelia Európy sú veľmi štedrí, pokiaľ ide o preukázanie solidarity, no, bohužiaľ, hrozí veľké riziko, že ľudia zabudnú alebo budú prinútení zabudnúť na tragédiu, ktorá postihla našich haitských bratov. Ale, ako ste povedali, pociťujeme istú naliehavosť: naliehavosť spôsobenú možným výskytom ďalších cyklónov, ktoré môžu ešte zhoršiť životné podmienky obyvateľov; naliehavosť v súvislosti s opätovným budovaním domov a budov, akými sú školy a nemocnice v čase, keď haitská vláda začína evakuovať isté tábory; naliehavosť v súvislosti s efektívnejšou koordináciou a rozdeľovaním potravinovej pomoci a starostlivosti a naliehavosťou tiež v súvislosti s rozvojom nového projektu trvalo udržateľného poľnohospodárstva a vidieka na zaistenie potravinovej bezpečnosti Haiti.
<P>
Všetka pomoc a koordinácia medzinárodnej pomoci sa musí zamerať na zaistenie prístupu obyvateľov Haiti k základným právam. Prečo napríklad neustanoviť, aby všetky zmluvy na verejnú obnovu záviseli od týchto práv a obsahovali ustanovenia o zamestnanosti, bývaní, vzdelávaní a zdraví? Bez spoliehania sa na samotné obyvateľstvo a jeho odborové organizácie, mimovládne organizácie a poľnohospodárske organizácie nemôžeme riadne koordinovať pomoc a obnovu.
<P>
Mali by sme podporiť vytvorenie nového projektu pre Haiti zameraného na odstránenie vylúčenia, chudoby, závislosti a hospodárskej a politickej nadvlády.
<P>
Nikdy nezabudnime, že obrovská chudoba Haiťanov nie je len dôsledkom strašného zemetrasenia. Je tiež dôsledkom nadvlády a drancovania Haiti mnohými krajinami. Tejto krajine dlhujeme účinnú solidaritu a súčasne rešpektovanie jej hospodárskej a politickej zvrchovanosti: hospodársku a politickú zvrchovanosť obyvateľov Haiti.
<SPEAKER ID="108" NAME="Bastiaan Belder" LANGUAGE="NL">
Vážený pán predsedajúci, krátko po katastrofe sa vypracovalo hodnotenie na určenie priorít pomoci. Napriek tomu sa zo spoľahlivého zdroja dozvedám, konkrétne ide o holandskú mimovládnu organizáciu, že znalosti miestnych obyvateľov sa využili len veľmi málo, ak vôbec. Považujem to za prvý predpoklad, ak máme získať podporu miestneho obyvateľstva. Preto je nevyhnutné, aby sa haitské organizácie a úrady zapojili do prác na obnove. Vďaka svojim dobrým miestnym kontaktom by tu mohli pomôcť najmä európske mimovládne organizácie a som veľmi rád, keď od oboch členov Komisie počujem, že o veci uvažujú podobne. Inými slovami, potrebujeme zmobilizovať podporu na samotnom Haiti.
<P>
Ďalším bodom, ktorý by som rád predniesol, je, že hoci poskytovanie potravinovej pomoci Spojenými štátmi a inými krajinami môže vyzerať ako vítaná iniciatíva, zničilo poľnohospodárstvo a potravinovú bezpečnosť Haiti. Táto situácia spôsobila, že sa Haiti stalo na viac ako 50 % závislým od dovozu potravín a o 35 % miestnej úrody nie je záujem. Ak máme zaručiť potravinovú bezpečnosť, musíme výraznou mierou investovať do miestneho poľnohospodárstva. Aj tu zo stanovísk oboch členov Komisie usudzujem, že Komisia uvažuje v podobnom duchu, a to vo mne vzbudzuje veľký optimizmus. Len dnes som si v novinách Frankfurter Allgemeine prečítal celostranový článok o súčasnej situácii na Haiti. Bol skutočne srdcervúci. Chápem, že bývanie a vzdelávanie sú priority Európskej komisie. Ďalej na tomto cieli pracujte. Želám vám úspech a predovšetkým božiu pomoc.
<SPEAKER ID="109" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, ďakujem aj členom Komisie za zdravý rozum, ktorý preukázali. Určite sa už urobilo veľa, no myslím si, že môžem povedať, že nemôžeme zostať len pri tom: veľmi dlhodobý program - povedal by som takmer trvalý program - je dôležitejší ako kedykoľvek predtým vzhľadom na apokalyptické podmienky, v ktorých sa krajina nachádza.
<P>
Kritické obdobie sa pravdepodobne stále neskončilo. Tak ako v prvý deň, ľudia umierajú od hladu, smädu a biedy, viac ako milión ľudí na ostrove stále nemá domov a za krátky čas si budú musieť poradiť s obdobím dažďov a hurikánov.
<P>
Čo teda treba urobiť? Ako pán komisár už povedal, mala by sa zintenzívniť koordinácia medzi inštitúciami, ktoré by mali byť prepojené produktívnejším vzťahom s mimovládnymi organizáciami, najmä tými, ktoré pôsobia na mieste, dokážu dostať z obyvateľov Haiti to najlepšie, dokážu ich aktivizovať.
<P>
Všetci si musíme uvedomiť, že byť referenčným bodom pre Haiti a jeho obyvateľov znamená umožniť im, aby pochopili, že nám ide o obnovu hodnoty a dôstojnosti každého jednotlivca, a pre nich to znamená vidieť nádej na obnovenie šťastia v čase obrovského utrpenia spôsobeného zemetrasením.
<SPEAKER ID="110" NAME="Enrique Guerrero Salom" AFFILIATION="S&amp;D">
(ES) Vážený pán predsedajúci, pán komisár, pani komisárka, v prvom rade by som chcel vyjadriť sústrasť a vďaku rodinám a kolegom štyroch španielskych vojakov, ktorí zahynuli minulý týždeň na Haiti.
<P>
Boli to dôstojníci-špecialisti španielskej armády, no išli tam ako radoví vojaci ako súčasť medzinárodnej humanitárnej pomoci a robili humanitárnu prácu, keď ich vrtuľník havaroval.
<P>
Ich príklad ukazuje, že vo väčšine prípadov neexistuje žiadny protiklad medzi bezpečnostnou a humanitárnou činnosťou. Okrem toho bez bezpečnosti je ťažké udržať nezávislosť a neutralitu humanitárnej práce. Toto uznanie musíme vyjadriť ozbrojeným silám veľkého počtu európskych krajín vrátane Španielska.
<P>
Vážený pán predsedajúci, členovia Komisie, Haiti nám ukázalo, že chudoba vážne zhoršuje škody spôsobené prírodnými katastrofami a tiež to, že nedostatočné riadenie brzdí možnosť účinnej reakcie.
<P>
Chudoba a nedostatočné riadenie idú zvyčajne ruka v ruke a je to tak aj v prípade Haiti, čo znamená, že popri podpore procesu obnovy musíme na Haiti podporovať zriadenie vlády, pretože je to jediný spôsob, ako dosiahnuť cieľ, ktorý sme si stanovili v New Yorku: aby Haiti samo riadilo svoju obnovu a aby sa na nej podieľala aj občianska spoločnosť.
<SPEAKER ID="111" NAME="Louis Michel" AFFILIATION="ALDE">
(FR) Vážený pán predsedajúci, v prvom rade by som chcel zablahoželať dvom členom Komisie zodpovedným za tieto veci k ich prejavom a poďakovať za ich sústavný záujem a úsilie čo najrýchlejšie reagovať. Blahoželám!
<P>
Zemetrasenie na Haiti vyústilo do prívalu solidarity a bratskej pomoci vo výnimočnej a veľmi oprávnenej miere. Oceňujem tiež odvahu a úsilie haitského ľudu, haitských orgánov, občianskej spoločnosti, mimovládnych organizácií, haitskej diaspóry a, samozrejme, poskytovateľov pomoci z celého sveta.
<P>
Štrukturálne a inštitucionálne slabiny na Haiti dobre poznáme a táto katastrofa, samozrejme, odhalila tragický rozsah týchto slabín. V New Yorku 31. marca poskytovatelia pomoci jasne vyjadrili, že ich finančná pomoc prispeje k obnove Haiti a k plánu rozvoja. Zaviedla sa teda zásada prideľovania rozpočtových prostriedkov, aby obyvatelia Haiti opäť raz získali dôveru vo svoje inštitúcie, čo je naliehavou požiadavkou.
<P>
Poskytovaná pomoc musí byť jednoznačne dobre koordinovaná a kvalitná. Tak ako hovorí prezident Préval, obnovu krajiny treba vykonávať účinnejšie. Zdá sa, že sa to musí urobiť okrem iného vytvorením dočasnej komisie pre obnovu Haiti a zriadením nadačného fondu viacerých darcov, ktorý by dozeral na ich štedré príspevky.
<P>
Účinnejšia obnova tiež znamená silnejšie riadenie a inštitúcie založené na právnom štáte a decentralizácii, ktoré sú kľúčovými prvkami plánu opätovného rozvoja a obnovy. Samozrejme, dúfam, že členovia Komisie vezmú tento prístup do úvahy, a netreba hovoriť, že o tom vôbec nepochybujem.
<SPEAKER ID="112" NAME="Michèle Striffler" AFFILIATION="PPE">
(FR) Vážený pán predsedajúci, pani komisárka, pán komisár, v tejto chvíli žijú státisíce ľudí stále v núdzových táboroch a s prichádzajúcim obdobím dažďov a obdobím hurikánov je situácia skutočne naliehavá.
<P>
Vzhľadom na nespočetné množstvo humanitárnych aktérov na mieste a chýbajúcu kapacitu štátu treba zapojiť všetky možné zdroje na zlepšenie koordinácie pomoci pod záštitou Organizácie Spojených národov a poskytovať pomoc sústavne a účinne.
<P>
Vycestovala som do New Yorku na medzinárodnú konferenciu darcov 31. marca a vítam príspevok EÚ vo výške 1,3 miliardy EUR na obnovu Haiti v priebehu nasledujúcich troch rokov. Európska únia po prvý raz prehovorila jednotne ústami pani barónky Ashtonovej.
<P>
Je pravda, že medzinárodné spoločenstvo sa zaviazalo poskytnúť značný balík pomoci, súčasné problémy sa však týkajú správneho využitia týchto finančných prostriedkov a rozhodnutí v súvislosti so spôsobmi realizácie pomoci a zainteresovanými orgánmi vzhľadom na to, že hlavnými aktérmi v tomto procese obnovy musia byť obyvatelia Haiti.
<P>
Odvetvie poľnohospodárstva musí byť prioritou a musíme posilniť kapacity poľnohospodárskej výroby v krajine. Európsky parlament bude veľmi pozorne monitorovať proces obnovy a využitie týchto finančných prostriedkov a chcela by som zdôrazniť, aké dôležité je konečne zvážiť vytvorenie jednotky civilnej ochrany, na ktorú tak dlho čakáme.
<SPEAKER ID="113" NAME="Kriton Arsenis" AFFILIATION="S&amp;D">
(EL) Vážený pán predsedajúci, pán komisár, pani komisárka, humanitárna kríza na Haiti zvýraznila a, bohužiaľ, stále zvýrazňuje problémy európskych mechanizmov reakcie v prípade medzinárodných humanitárnych kríz. Musíme vytvoriť stále mechanizmy financovania. V európskom rozpočte v podstate stále nemáme pevné rozpočtové okruhy na finančnú pomoc tretím krajinám a pomoc Haiti poskytli hlavne európske krajiny na dvojstrannej úrovni. Pomoc musí prísť okamžite a v prípade ľudí postihnutých zemetrasením na Haiti pomoc neprišla ani po týždni. Európske zdroje sa musia účinnejšie využívať. Potrebujeme špecialistov, ktorí navrhnú a zrealizujú programy humanitárnej pomoci rýchlo a efektívne.
<P>
Samozrejme, zemetrasenie spôsobilo na Haiti katastrofu. Podobnú humanitárnu krízu však mohli spôsobiť aj iné meteorologické javy, ako napríklad tajfúny, tropické búrky, záplavy a suchá, javy, ktorých výskyt a intenzita sa v dôsledku zmeny klímy značne zvýšia.
<P>
Všetci vieme, že zmena klímy je jav, ktorý sme, bohužiaľ, spôsobili my, rozvinuté krajiny, sú to však chudobné krajiny, ktoré často pociťujú jeho vplyv. Voči zraniteľným krajinám máme klimatický dlh a pri riešení krízy na Haiti sa musíme poučiť z vlastných chýb, aby sme v budúcnosti dokázali reagovať na naše narastajúce celosvetové záväzky.
<SPEAKER ID="114" NAME="Ria Oomen-Ruijten" AFFILIATION="PPE">
(NL) Vážený pán predsedajúci, pani komisárka Georgievová a pán komisár Piebalgs, ako ste obaja poznamenali, po obrovskej tragédii na Haiti sa musíme pozerať do budúcnosti. Na konferencii darcov v New Yorku pred dvoma týždňami sa vyzbieralo 7 miliárd EUR, k tejto sume sa aspoň zaviazali. Na základe akčného plánu haitskej vlády EÚ prisľúbila 1,6 miliardy EUR. Moja otázka pre vás oboch znie: ako sa to teraz premietne do trvalej a stabilnej obnovy ostrova? Myslím si, že to bude dlhodobý proces.
<P>
Moja druhá otázka pre vás oboch znie: aké je vaše hodnotenie akčného plánu haitskej vlády a môžete zaistiť, že prisľúbené značné finančné prostriedky budú použité efektívne? Koniec koncov, Haiťania nemajú len krátkodobé, ale aj dlhodobé potreby. Ako môžeme ešte väčšmi zintenzívniť úsilie o pomoc 1,3 miliónu ľudí bez domova a zaistiť, aby v strednodobom horizonte došlo k obnove infraštruktúry? Toto je dôležité nielen pre postihnutých obyvateľov, ale tiež pre politickú stabilitu tohto ostrova, ktorého vláda je v tejto chvíli nesmierne nestabilná. Sami ste to potvrdili. Ľudia majú pocit, že pomoc nesmeruje na miesta, kde ju potrebujú. Ako môžeme zaistiť, aby sa politická situácia v tejto krajine a prístup jej vlády zlepšili?
<P>
Pokiaľ ide o ľudí i o finančné prostriedky, rada by som sa opýtala, ako vnímate angažovanie sa dočasnej komisie pre obnovu Haiti pod vedením Billa Clintona?
<SPEAKER ID="116" NAME="Filip Kaczmarek" AFFILIATION="PPE">
(PL) Vážený pán predsedajúci, chcel by som poďakovať pani Strifflerovej za to, že túto vec na dnešnom zasadnutí predniesla, a pani Georgievovej a pánovi Piebalgsovi za ich vyhlásenia. Myslím si, že mnohé opatrenia navrhnuté v uznesení o Haiti, ktoré sme prijali vo februári, sú krokom správnym smerom a môžu byť základom pre obnovu krajiny postihnutej katastrofou. Tieto opatrenia majú dve základné fázy a o týchto dvoch fázach dnes hovoríme. Prvá fáza sa týka krátkodobého a strednodobého zmiernenia krízy, má pomôcť obyvateľom s najnaliehavejšími potrebami a pani Georgievová o tom hovorila. Druhá fáza sa týka stálej obnovy, ktorá musí byť koordinovaná, a hodnotenia potrieb tejto obnovy, nezabúdajúc pritom na skutočnosť, že sa do tohto procesu musia zapojiť obyvatelia a vláda Haiti. Pán Piebalgs, veľmi pekne vám ďakujem za to, že chápete, že zodpovednosť musia niesť Haiťania.
<P>
Tretia fáza je čosi, čo sa týka len nás. Myslím na závery, ktoré treba urobiť, aby bola naša pomoc lepšie koordinovaná, a mám radosť, že na tom Komisia pracuje.
<SPEAKER ID="117" NAME="Philippe Juvin" AFFILIATION="PPE">
(FR) Vážený pán predsedajúci, Európa prispela miliónmi eur, stanmi, potravinami, vojakmi a lekármi. To všetko je v poriadku, no ja by som rád citoval pána Jeana-Yvesa Jasona, primátora hlavného mesta Port-au-Prince, ktorý vo februári použil slovo "katastrofa", nemysliac pritom na následky zemetrasenia, ale na to, aby opísal úplnú a totálnu dezorganizáciu humanitárnych prác, ktoré prišli po ňom.
<P>
Mali by sme si položiť nasledujúcu otázku: ako môžeme zabrániť tomu, aby sa táto dezorganizácia, ktorá prišla Haiti veľmi draho, nezopakovala? Vážený pán predsedajúci, pán komisár, pani komisárka, na túto otázku existuje jedna odpoveď a je ňou to, čo tu už odznelo a všetci to poznáme: vytvorenie európskej jednotky civilnej ochrany.
<P>
Opäť sa vás pýtam: kedy sa Komisia konečne rozhodne navrhnúť Parlamentu konkrétne vytvorenie jednotky tohto druhu, jedinej jednotky s rovnakými pravidlami nasadenia, rovnakým velením, dopravnými a komunikačnými systémami? Je to možné. Treba ju však rýchlo zriadiť skôr, než dôjde k ďalšej katastrofe. Vyzývam vás, aby ste prestali hovoriť o koordinácii a začali konať.
<SPEAKER ID="118" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, dámy a páni, som spokojný s výsledkom stretnutia darcovských krajín, pretože vysoké sumy, ktoré prinieslo, sú skvelým výsledkom. Dokonca ešte dôležitejšia je však hlavná zásada využitia finančných prostriedkov, a to nielen opätovná ale lepšia výstavba.
<P>
Haiti musí vyjsť z krízy silnejšie, s verejnými budovami a súkromnými príbytkami, ktoré budú dokonalejšie ako tie, ktoré tu stáli skôr, než ich zemetrasenie zničilo. Nesmieme sa domnievať, že obnova prinesie návrat osád z chatrčí či rovnaké sociálno-ekonomické podmienky, aké tu existovali predtým.
<P>
Z tohto hľadiska peniaze naozaj treba, no významné zdroje, ktoré poskytli národné a európske inštitúcie, sú len prvým krokom, treba tiež dlhodobý plán a silnú, dôslednú koordináciu.
<P>
V tejto súvislosti sa tu v Parlamente kritizovali určité počiatočné omeškania, pričom Európa v kontexte svojho zastúpenia v oblasti zahraničnej politiky neprejavila ani výnimočnú efektivitu, ani výnimočnú spontánnosť. Dnes namiesto toho vítame skvelú prácu, ktorú robia naše inštitúcie v oblasti koordinácie, a dúfame, že na základe tejto pozície a tohto záväzku bude pokračovať úsilie o vytvorenie dlhodobého plánu, ktorý môže priniesť úspech prostredníctvom autoritatívnej prítomnosti našich inštitúcií.
<SPEAKER ID="119" NAME="Anna Záborská" AFFILIATION="PPE">
(SK) Po zemetrasení na Haiti nasledovala okamžite medzinárodná humanitná pomoc. Okrem amerických a kanadských vojakov musím oceniť aj rýchle a náležité nasadenie skupín zo Slovenska a medzinárodného Rádu maltézskych rytierov. Krajín, ktoré pomohli rýchlo a efektívne, nebolo veľa.
<P>
Dnes po prvých hodnoteniach menovite s profesorom MUDr. Krčmérym, ktorý je expertom a lekárom a vyzná sa v humanitnej pomoci, musíme konštatovať, že z Európy došlo veľa ľudských a finančných zdrojov, ale bez potrebných zariadení, strojov, potravín, vody a nafty nutných na účinné zasahovanie pri zachraňovaní obetí spod zavalených stromov. Ani skúsenosti niektorých záchranných skupín neboli dostatočné. Dobrá vôľa, aby bola účinná, musí mať aj praktickú stránku.
<P>
Preto vyzývam kompetentné národné a európske inštitúcie, aby v čo najkratšom čase zrealizovali spoločnú službu humanitnej pomoci, tak ako sme to žiadali v uznesení o Haiti. Okrem toho pokladám za veľmi dôležité podporovať vzdelávanie v oblasti humanitnej pomoci a mať pripravený materiál a vybavenie potrebné v prípade prírodných katastrof.
<SPEAKER ID="120" NAME="Franziska Keller" AFFILIATION="Verts/ALE">
Vážený pán predsedajúci, chcela by som poďakovať členom komisie za ich vystúpenie a za všetko úsilie, ktoré vynakladajú v súvislosti s Haiti. Tiež súhlasím, že bude dobré zamerať sa na celý ostrov. Hoci som veľmi kritická voči celoeurópskemu prístupu, s vaším "celoostrovným" prístupom môžem súhlasiť.
<P>
Naliehavo vás žiadam, aby ste nezabudli na budúce záväzky, ktoré musíme urobiť. Musíme dodržať sľuby, ktoré teraz dávame. Keď vidíme, že členské štáty dôsledne neplnia prisľúbených 0,7 %, musíte sa o to skutočne dôsledne zasadiť a zaistiť, aby predložili svoje plány. Musíme tiež zaistiť, že pokrok, ktorý dosahujeme na Haiti, neznehodnotíme zavádzaním iných politík EÚ, ktoré vlastne zabránia dosiahnutiu pokroku na Haiti a kdekoľvek inde. Skutočne musíme zachovávať súdržnosť politík, aby sme pre dosiahnutie úspechu na Haiti inými škodlivými politikami nezničili dosiahnutý pokrok.
<SPEAKER ID="121" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, EÚ pomohla Haiti, čo je dobré, no táto katastrofa podľa mňa jasne ukázala, že EÚ musí mať skupiny rýchlej reakcie pre humanitárne akcie a že musíme rozvíjať civilný krízový manažment.
<P>
Nestačí len dávať peniaze, EÚ by mala byť tiež schopná rýchlo reagovať na tento druh katastrofickej situácie, poskytnúť pomoc a vyslať na miesto ľudí. Obyvateľstvo musí dostať konkrétnu pomoc, no nie po dlhom čase. Hoci je táto pomoc určite dôležitá, EÚ v súčasnosti chýbajú kapacity pre pomoc na mieste a rýchlu pomoc.
<P>
Dúfam, že ľudia na túto vec zamerajú svoju pozornosť a vytvoria sa skupiny rýchlej reakcie.
<SPEAKER ID="122" NAME="Kristalina Georgieva">
členka Komisie. - Vážený pán predsedajúci, s vaším dovolením nechám trochu času pánovi Piebalgsovi, aby zodpovedal niektoré otázky týkajúce sa dlhodobej obnovy.
<P>
Bolo to pre nás veľmi užitočné a povzbudivé. Skôr než sa budem venovať otázkam, dovoľte mi pripojiť sa k pánovi Guerrerovi Salomovi a vyjadriť sústrasť rodinám štyroch španielskych vojakov, ktorí zahynuli, a tiež rodinám všetkých tých, ktorí prišli o život počas tragédie a teraz pri prácach na obnove Haiti.
<P>
Chcela by som začať dôležitejšou politickou otázkou, ktorá sa týka zlepšovania schopnosti EÚ reagovať. Veľmi ma potešilo, keď som v tejto miestnosti uvidela svojho kolegu pána komisára Barniera, vzhľadom na úsilie, ktoré v tejto oblasti vynaložil. Na zasadnutí Výboru pre rozvoj 26. apríla budeme mať príležitosť detailnejšie diskutovať o pracovnom programe na rok 2010, ktorý obsahuje posilnenie možností reagovať a komunikovať o tejto téme.
<P>
Môžem vás uistiť, že je to hlavná priorita nášho tímu. Budeme veľmi úzko spolupracovať s členskými štátmi a s Parlamentom, aby sme prišli s riešením, ktoré zlepší našu schopnosť reagovať na katastrofy, v tom spočíva úplne jednoduchá logika. V čase, keď narastá intenzita a frekvencia katastrof a rozpočty našich krajín budú v nadchádzajúcich rokoch napäté, nemáme iný spôsob, ako posilniť európsku koordináciu a vybudovať základ aktív, ktoré môžu byť účinne uvoľnené z hľadiska vplyvu, nákladov a výsledkov. Môžem vám povedať, že zajtra navštívime v tejto súvislosti prvú krajinu. Pre náš tím to bude v nadchádzajúcich mesiacoch predstavovať veľmi vysokú prioritu.
<P>
Dovoľte mi venovať sa štyrom otázkam, ktoré tu odzneli.
<P>
Prvá otázka sa týkala spojenia reakcie na okamžité priority s dlhodobou obnovou a našou stabilnou pozíciou. Toto je veľmi dôležité, pretože nám hrozí veľmi vážna tragédia, ak priveľmi rýchlo prejdeme od podpory ľudí v núdzi k obnove. Museli sme to riešiť v rámci otázky zásobovania potravinami, keď haitská vláda navrhla, aby sme prešli od poskytovania potravín len k systému hotovosť za prácu a potraviny za prácu, čo je veľmi žiaduce, no nemožno to robiť všade v rovnakom čase. Je to niečo, čo veľmi pozorne sledujeme.
<P>
Vo všeobecnosti, pokiaľ ide o otázku potravinovej bezpečnosti, je nová politika Európskej únie veľmi progresívna, pretože zdôrazňuje všetky ostatné veci rovnomerne, podporujúc nákup miestnych potravín na humanitárnu pomoc všade tam, kde je ich možné získať na mieste. Táto téma sa stala predmetom diskusie ranného zasadnutia v New Yorku, na ktoré sme pozvali mimovládne organizácie, haitské, ako aj medzinárodné mimovládne organizácie, a som veľmi hrdá, že to boli európske mimovládne organizácie, ktoré do diskusie o Haiti predložili otázky poľnohospodárskej bezpečnosti na Haiti a vysokých výnosov z poľnohospodárstva.
<P>
Chcem hovoriť o otázke prístreškov. Nie je to vôbec triviálna otázka, pretože ľudia skutočne nechcú odísť z miest, kde sú teraz. Nechcú sa presťahovať z rôznych dôvodov. Po prvé, dokonca ak aj sú ich domy bezpečné, boja sa vrátiť pre traumu, ktorú zažili. Po druhé, pretože sa presťahovali spolu ako celá štvrť, boja sa, že narušia sociálne putá, ktoré ich držia spolu, takže to nie je len zlá politika či nedostatok túžby; je to tiež spoločenský fenomén, ktorý nasleduje po katastrofe tohto druhu a ktorý neuľahčuje presun ľudí z povodňami ohrozených oblastí do bezpečia. Riešime to však ako prioritu.
<P>
Dovoľte mi skončiť otázkou dlhodobej udržateľnosti. Je to udržateľnosť riadenia, je to tiež ekologická udržateľnosť. Mala som tú pochybnú česť s odstupom niekoľkých týždňov letieť na Haiti a do Čile. Na Haiti, ekologicky zničenom ostrove, to, samozrejme, vyplývalo z rozsahu ničivej sily. V Čile vláda desaťročia vykonáva program opätovného zalesňovania, ktoré stabilizuje pôdu, a v dôsledku toho sa vytvára lepšie životné prostredie, čo, samozrejme, obyvateľom veľmi pomáha. O Čile premýšľame, keď premýšľame v dlhodobom horizonte.
<P>
Nie je to moja oblasť, no ako bývalá zamestnankyňa Svetovej banky sa k nej musím vyjadriť. Určite s vami súhlasím, že to, čo Svetová banka navrhuje v súvislosti s koordináciou v rámci nadačného fondu viacerých darcov, ale tiež v rámci inštitucionálneho prístupu riadenia projektu, je čosi, čo si musíme vziať k srdcu a nasledovať to.
<SPEAKER ID="123" NAME="Andris Piebalgs">
člen Komisie. - Vážený pán predsedajúci, ako zvyčajne, ak by som mal v mojom politickom živote vysloviť jediné želanie, znelo by, aby som mal viac času v Parlamente a mohol zodpovedať otázky, ktoré mi položia. Nebudem môcť odpovedať na všetky otázky, ktoré tu dnes odzneli, no prejdem aspoň niektoré z nich.
<P>
Podpora Parlamentu je pre Komisiu veľmi dôležitá, pretože Haiti nie je prípadom, na ktorý by sústredila svoju pozornosť len Komisia. Cítil som, že celá európska spoločnosť si želá, aby Európske spoločenstvo vynaložilo na obnovu veľké úsilie.
<P>
Je to ako z učebnice: vykonalo sa hodnotenie na medzinárodnej úrovni, vlády vypracovali plány, tieto sa prediskutovali s mimovládnymi organizáciami, došlo k rôznym prejavom podpory a máme dočasnú komisiu, ktorá celý proces koordinuje. Určite nevytvárame nič paralelne. Pracujeme na rovnakých a dobre pripravených základoch.
<P>
Pokiaľ ide o záväzok zo strany EÚ, stanovili sme si politický záväzok, ktorý splníme. Myslím si, že to isté určite platí aj o ostatných zúčastnených. Pracujeme na vlastníckych právach. Je to jeden z rizikových prvkov. Máme pozemkový kataster a budeme na ňom pracovať, no môže to priniesť riziká.
<P>
Riziká môžu s určitosťou vyplývať zo zapojenia sa politického procesu. Úsilie o obnovu môže byť udržateľné, ak politický proces podporí dlhodobý rozvoj Haiti a ak mu ľudia budú dôverovať. Práve toto je našou veľkou úlohou a všetko, čo môžeme urobiť, je podporiť v tom obyvateľov Haiti a haitskú politickú spoločnosť. Myslím si, že sa to môže zrealizovať a môže to uspieť.
<P>
V súvislosti s transparentnosťou procesu sme veľmi jasným a efektívnym spôsobom vytvorili celú štruktúru medzinárodných darcov, ktorá je veľmi transparentná. Všetky procesy na úrovni EÚ sú určite transparentné a plne zaručia nielen to, že sa peniaze vynaložia, ale tiež, že sa vynaložia správne a efektívne.
<P>
Nakoniec si myslím, že by sme nemali podceňovať ľudí, ktorí pracujú na mieste - sú z členských štátov, Spoločenstva a tiež zo širšieho medzinárodného spoločenstva. Chcel by som tiež vyjadriť sústrasť rodinám ľudí, ktorí zahynuli, keď pomáhali pri obnove Haiti. Oveľa viac ľudí tam stále pracuje a pokúša sa to robiť čo najlepšie. Sú zárukou, že ak je celý proces dobre zorganizovaný, bude úspešný.
<SPEAKER ID="124" NAME="Predsedajúci">
Rozprava sa skončila.
<P>
(Rokovanie bolo prerušené o 13.10 hod. a pokračovalo o 15.05 hod.)
<P>
Písomné vyhlásenia (článok 149)
<SPEAKER ID="995" NAME="Franz Obermayr  " LANGUAGE="DE">
Teraz je čas, aby sme vykonali predbežné preskúmanie úsilia o pomoc na Haiti. Hlavné otázky, ktoré si musíme položiť, sú nasledovné: Ako rýchlo a účinne sa pomoc poskytovala a poskytuje? Podporuje táto pomoc trvalo udržateľný rozvoj na Haiti? Ako bolo celé úsilie o pomoc koordinované? Ako bola EÚ zastupovaná v otázkach zahraničnej politiky? Zaujímajú ma najmä posledné dve otázky, pretože ničivé zemetrasenie bolo prvou skúškou, ktorej čelila vysoká predstaviteľka pani barónka Ashtonová. Účelom úradu vysokej predstaviteľky je posilňovať úlohu EÚ ako hlavného aktéra. Pani barónka Ashtonová však nepovažovala za vhodné vycestovať na Haiti krátko po zemetrasení, aby poskytla symbolickú podporu, a nedokázala zaistiť ani to, aby bola poskytovaná pomoc účinne koordinovaná. Niektoré členské štáty spustili vlastné kampane na pomoc, iné konali spoločne. Pani barónka Ashtonová mala zodpovedať za zaistenie lepšej koordinácie. Okrem toho sa haitská vláda do veci dostatočne nezapojila. Vysoká predstaviteľka by si mala teraz konečne uvedomiť, v čom vlastne spočíva jej práca. Mala by predkladať konštruktívne návrhy na organizáciu humanitárnej a finančnej pomoci po vážnych katastrofách. V nasledujúcich niekoľkých mesiacoch treba urobiť veľké množstvo práce a týka sa to aj pani barónky Ashtonovej.
<SPEAKER ID="994" NAME="Jarosław Leszek Wałęsa  " LANGUAGE="PL">
Vážené dámy, vážení páni, zišli sme sa tu dnes, aby sme diskutovali o európskej koordinácii pomoci pre Haiti. Medzinárodní komentátori nás medzitým kritizujú za naše nekoordinované konanie. Od tragického zemetrasenia prešli už tri mesiace a mohlo by sa zdať, že sme stále nedokázali vypracovať spoločnú pozíciu na podporu pre Haiti. V januári sme si vypočuli množstvo prejavov o úlohe Únie na medzinárodnej scéne, je to však hanba, keď vidíme, ako slabo a nerozhodne Únia doteraz konala. Vyčlenenie pomoci pre Haiti vo výške 1,2 miliardy EUR Európskou úniou stojí za pochvalu. Svetoví poskytovatelia pomoci vyhlásili, že v priebehu dvoch rokov poskytnú 5,3 miliardy USD na obnovu Haiti. Z dlhodobejšieho pohľadu sa hodnota ich pomoci zvýši na 9,9 miliardy USD. Sú to veľmi optimistické sumy. Katastrofa na Haiti ma však prinútila zastaviť sa a zamyslieť sa nad krajinou, ktorá vlastne skolabovala už dávno. Zemetrasenie je prírodná katastrofa, no súčasný rozsah chudoby na Haiti je dôsledkom hospodárskeho, politického a sociálneho kolapsu. Kolaps a násilie na Haiti v nedávnych rokoch sú dôsledkom brutálnych vzťahov s vonkajším svetom - s istými štátmi a medzinárodnými koncernami - ktoré siahajú stáročia do minulosti. Medzinárodná spoločnosť Haiti sklamala. Urobme viac, aby sme mu to teraz vynahradili.
