<CHAPTER ID="005-10">
10. Ochrana zvierat používaných na vedecké účely (
<P>
- Pred začiatkom hlasovania:
<SPEAKER ID="104" NAME="Neil Parish">
spravodajca. - Vážený pán predseda, rád by som zablahoželal spravodajcom, ktorí boli veľmi ochotní spolupracovať so mnou na tomto neuveriteľne odbornom a zložitom dokumente. Spoločnou prácou sa nám podarilo vytvoriť to, čo považujem za dobrý kompromis.
<P>
Testovanie na zvieratách je veľmi kontroverzná a emotívna oblasť, ktorá je spojená s morálnou dilemou. Urobili sme všetko, čo bolo v našich silách, aby sme vytvorili pozíciu, ktorá zlepší životné podmienky pre zvieratá používané na testovanie a zároveň zabezpečí, aby v rámci Európy mohol pokračovať prvotriedny a spoľahlivý medicínsky výskum. V mnohých oblastiach sme stavali na návrhu Komisie, a čo je najdôležitejšie, objasnili sme klasifikáciu krutosti. Mali sme dobrý kompromis vo Výbore pre poľnohospodárstvo a v tomto štádiu by sa nemal kritizovať.
<P>
Všetci chceme spolupracovať na zmiernení, obmedzení a nahradení testovania na zvieratách. Musíme však pamätať na to, že mnohé očkovacie látky a lieky na choroby, napríklad očkovacie látky na detskú obrnu, záškrt, hepatitídu B, ako aj na hlbokú mozgovú stimuláciu pri Parkinsonovej chorobe sa vyvíjali pomocou testovania na zvieratách, najmä na primátoch. Všetko sú to príklady prínosov výskumu na zvieratách. S cieľom upokojiť obavy, ktoré majú mnohí poslanci a poslankyne v súvislosti s použitím embryonálnych kmeňových buniek, pozmeňovací a doplňujúci návrh 170, ak sa prijme, zaručí, aby etické rozhodnutia v tejto otázke urobili samotné členské štáty, a nie Komisia.
<P>
Máme obrovskú príležitosť, aby sme zlepšili právne predpisy pre životné podmienky zvierat a pre výskum na zvieratách. Mali by sme nechať naše stranícke rozdiely bokom a podporiť túto správu. Priemysel, medicínsky výskum a organizácie pre dobré životné podmienky zvierat sú presvedčené o tom, že toto je krok vpred a že zmodernizujeme a zlepšíme súčasné právne predpisy. Ak sa týmto nebudeme zaoberať v tomto Parlamente, tieto právne predpisy sa môžu oddialiť najmenej o ďalšie dva roky, čo by bol krok späť. Apelujem na poslancov a poslankyne tohto Parlamentu, aby podporili túto správu.
<P>
Na záver, keďže toto je pravdepodobne poslednýkrát, čo vystupujem v tomto Parlamente, pretože odchádzam do národnej politiky, chcel by som sa vám poďakovať za ústretový prístup a ďakujem aj poslancom a poslankyniam Parlamentu, ktorí sa ku mne tiež správali veľmi ústretovo.
<P>
(potlesk)
<SPEAKER ID="105" NAME="Predseda">
Veľmi pekne vám ďakujem, pán Parish. Keď sa vrátite do vášho národného parlamentu, želáme vám rovnaké nadšenie pre prácu, aké ste mali tu v Európskom parlamente.
