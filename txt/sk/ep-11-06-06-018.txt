<CHAPTER ID="018">
Siedmy program EÚ v oblasti výskumu, technického rozvoja a demonštračných činností (rozprava)
<SPEAKER ID="084" NAME="Predsedajúca">
Ďalším bodom programu je správa pána Audyho v mene Výboru pre priemysel, výskum a energetiku o priebežnom hodnotení siedmeho rámcového programu Európskej únie v oblasti výskumu, technického rozvoja a demonštračných činností.
<SPEAKER ID="085" NAME="Jean-Pierre Audy" LANGUAGE="FR">
Zišli sme sa tu, aby sme hodnotili siedmy rámcový program pre výskum na obdobie 2007 - 2013, ktorý má rozpočet vo výške 51 miliárd EUR. Je to najväčší program na svete a túto sumu treba porovnať so 17 miliardami EUR, ktoré boli vyčlenené na program na obdobie 2000 - 2006, ktorý trval päť rokov, kým tento program je určený na sedem rokov.
<P>
Rokovania o siedmom rámcovom programe sa uskutočnili v roku 2006 a vzťahovali sa - opakujem - na obdobie 2007 - 2013. Po týchto rokovaniach máme teraz tri nové prvky, ktoré si vyžadujú, aby sme upriamili pozornosť na hodnotenie programu.
<P>
Po prvé, Európska únia sa vyrovnáva s neúspechom lisabonskej stratégie, ktorú navrhla Európska rada v roku 2000 s cieľom vytvoriť z Európskej únie do roku 2010 najvýznamnejšiu znalostnú ekonomiku na svete. Teraz máme stratégiu EÚ 2020. Druhý nový prvok: neúspech ústavnej zmluvy. Dnes je v platnosti Lisabonská zmluva a prináša so sebou nové právomoci. Tretí nový prvok: finančná kríza, ktorá sa k nám dostala zo Spojených štátov v roku 2008.
<P>
Vzhľadom na tieto tri nové prvky sa musíme zamyslieť nad rokmi 2011 - 2013. Žijeme v mimoriadne nestabilných pokrízových rokoch a v týchto časoch skromných verejných prostriedkov sú sumy, o ktoré ide, významné. Na prvé tri roky je naplánovaných 26 miliárd EUR. Na programy v rokoch 2011, 2012 a 2013 nám zostáva vyčleniť 28,5 miliardy EUR. Preto si musíme dobre rozmyslieť, aké odkazy chceme vyslať Európskej komisii, aby prispôsobila svoju politiku v oblasti výskumu hlavným úlohám dneška.
<P>
Ďalší rečníci budú hovoriť o tom, čo som povedal, podrobnejšie, chcel by som však zdôrazniť dve veci: prvou je zjednodušenie a druhou reakcia na hlavné problémy, ktorým čelíme.
<P>
Pokiaľ ide o zjednodušenie, kolegyňa pani Carvalhová bude podrobne analyzovať svoju vynikajúcu správu a, pani komisárka, vítame rozhodnutie Komisie z 24. januára 2011 o vytvorení jediného registračného nástroja (URF), no musíme ísť ďalej. Musíme zjednodušiť budúcnosť a nechať minulosť za sebou. Ako bývalá členka kolégia Európskeho dvora audítorov ste so všetkými týmito otázkami dobre oboznámená. Trojročná reforma rozpočtových pravidiel nám umožní vytvoriť právny základ pre toto zjednodušenie, nemyslím si však, že manipulácia s prípustným rizikom chyby je tou správnou cestou. Naše pravidlá musíme zjednodušiť a počet chýb znížime týmto zjednodušením.
<P>
V prípade nezhody medzi audítormi Komisie a orgánmi, u ktorých sa vykonáva audit, navrhujem, aby sa pripustila možnosť vykonávania nezávislých "protiauditov" a aby pri akýchkoľvek sporoch, ktoré by vznikli medzi orgánmi, u ktorých sa vykonáva audit, a Komisiou, mohol zasahovať sprostredkovateľ, aby sme o riešenie sporov nemuseli žiadať Súdny dvor. Pani komisárka, túto otázku musíme naozaj vyriešiť.
<P>
Ďalej máme dôležité úlohy. Do tejto priemyselnej politiky stratégie Európa 2020 musíme viac zapojiť priemyselné odvetvie, predovšetkým európskym patentom, a musíme zvýšiť účasť malých a stredných podnikov (MSP) a žien. Infraštruktúru by mali spolufinancovať rámcový program, Európska investičná banka, štrukturálne fondy a vnútroštátne politiky. Musíme podporovať výnimočnosť a zabezpečiť rovnomerné rozdelenie výskumnej infraštruktúry v celej Európskej únii. Dnes nevieme, ktorým krajinám bude v horizonte piatich rokov udelená Nobelova cena. Musíme rešpektovať aj naše medzinárodné záväzky, napríklad medzinárodný termonukleárny experimentálny reaktor (ITER).
<P>
A napokon, v tejto správe navrhujeme, aby sa v budúcnosti suma na financovanie výskumu zdvojnásobila s cieľom vytvoriť s pomocou Európskej rady pre výskum tento Európsky výskumný priestor. Je to rozhodujúce pre rast, ktorý potrebujeme, aby sme mohli financovať naše sociálne ambície a dodržiavať naše záväzky v oblasti životného prostredia.
<SPEAKER ID="086" NAME="Máire Geoghegan-Quinn">
členka Komisie. - Chcela by som poďakovať za túto príležitosť prehovoriť k vám všetkým pred záverečným hlasovaním, ktoré sa uskutoční v pléne zajtra predpoludním, o priebežnom hodnotení siedmeho rámcového programu. Vykonávanie siedmeho rámcového programu a následný pokrok k navrhovanému spoločnému strategickému rámcu pre výskum a inovácie predstavujú dlhú postupnosť jednotlivých, napriek tomu však významných krokov. Som presvedčená, že dnešná rozprava predstavuje jeden z týchto významných krokov.
<P>
Dnešnej rozprave predchádzali mesiace usilovnej práce pána Audyho, tieňových spravodajcov a ďalších členov Výboru pre priemysel, výskum a energetiku, ako aj členov Výboru pre rozpočet. Hodnotenie znamená veľmi málo, keď sa výsledky nepredložia, neprediskutujú, nespochybnia a samotné zainteresované strany, ktorým má slúžiť, ho buď skutočne akceptujú, alebo niekedy zamietnu. V tomto procese zohráva, samozrejme, veľmi dôležitú úlohu Parlament, nielen tým, že prináša široký prierez skúseností z politického a verejného života, ale čo je rovnako dôležité, z mnohých oblastí hlbokých znalostí, ktorými disponujú poslanci.
<P>
Dovoľte mi uviesť niekoľko stručných úvodných poznámok k samotnej správe. Po prvé, je to bohatá a komplexná správa, ktorá sa konštruktívnym spôsobom zaoberá kľúčovými otázkami, na ktoré upozornilo priebežné hodnotenie siedmeho rámcového programu. Je veľmi povzbudzujúce vidieť, že správa o priebežnom hodnotení podnietila veľmi vecné odpovede zo strany inštitúcií a že tieto odpovede, aj keď niekedy kladú dôraz na rozdielne veci, v podstate súhlasia s hlavnými zisteniami a odporúčaniami nezávislých hodnotiacich odborníkov.
<P>
Komisiu teší, že Parlament uznáva kvalitu tejto hodnotiacej práce. Komisia konštatuje, že hlavné body uvedené v predloženej správe sa zhodujú s kľúčovými otázkami, ktorými sa zaoberá odpoveď Komisie na hodnotiacu správu. Aj keď nemusí existovať úplná zhoda vo všetkých podrobnostiach, je dôležité poznamenať, že existuje základné spoločné porozumenie o dôležitých otázkach, najmä potrebe komplexnej stratégie na podporenie výskumu a inovácií v kontexte stratégie Európa 2020, potrebe sprístupniť program širokému rozsahu možných prispievateľov v celej Európe a potrebe ďalšieho zjednodušenia postupov, aby sa všetkým účastníkom umožnilo sústrediť sa na tvorivosť a nie na byrokraciu.
<P>
Komisia zdôrazňuje svoj zámer prijať v zostávajúcich rokoch siedmeho rámcového programu konkrétne opatrenia na realizáciu maximálneho počtu vecných návrhov, ktoré predložili hodnotitelia. Napríklad, ako nám pripomenul pán Audy, už sme vykonali tri konkrétne opatrenia na zjednodušenie siedmeho rámcového programu: väčšie využívanie priemerných nákladov na zamestnancov, jednoduchšie postupy pre konateľov vlastniacich malé a stredné podniky a zúčtovací výbor, aby sa zaistil spoločný výklad pravidiel.
<P>
Odporúčania a názory vyjadrené v tomto priebežnom hodnotní majú zároveň, samozrejme, rozhodujúci význam pre prípravu budúcich činností v oblasti výskumu a inovácií. Bude k nim patriť významný krok v zjednodušení, ktoré umožnia spoločný strategický rámec, nové pravidlá účasti a - s vašou pomocou - revidované zjednodušené rozpočtové pravidlá.
<P>
Komisia sa teší na pokračovanie tejto rozpravy prostredníctvom nadchádzajúcich diskusií. Poznámky a otázky, ktoré dnes predložíte, nám preto pomôžu ešte viac zlepšiť naše porozumenie.
<SPEAKER ID="087" NAME="Carl Haglund" LANGUAGE="SV">
Rád by som poďakoval našej úžasnej pani komisárke za jej pevný záväzok v oblasti výskumu a chcel by som poďakovať aj pánovi spravodajcovi. Mám tú česť pracovať ako spravodajca Výboru pre rozpočet v záležitostiach týkajúcich sa výskumu a mám niekoľko stručných poznámok od nášho výboru.
<P>
Chcel by som začať jednou kritickou poznámkou, konkrétne, že by bolo dobré, keby hodnotenia tohto druhu mohli prísť v správnom čase. Uľahčilo by nám to prácu, ale vo všetkých ostatných ohľadoch je toto hodnotenie dobré. Výbor pre rozpočet si myslí, že je dôležité v budúcnosti zlepšiť a posilniť prepojenie medzi výskumom a priemyslom, aby sa potenciál nových inovácií a myšlienok v praxi skutočne využíval.
<P>
Tiež by sme chceli zdôrazniť skutočnosť, že musíme mať odvahu riskovať. Dobré výsledky, ktoré chceme, nedosiahneme bez rizík. Ďalšia vec, ktorú spomenula samotná pani komisárka, bola otázka zjednodušovania postupov a znižovania súčasnej byrokracie. To je mimoriadne dôležité. V neposlednom rade by som vám chcel pripomenúť, že musíme byť schopní vykonávať stratégiu Európa 2020 v rámci siedmeho rámcového programu pre výskum; nemôžeme čakať na ďalší program.
<SPEAKER ID="088" NAME="Maria Da Graça Carvalho" LANGUAGE="PT">
Dovoľte mi na úvod zablahoželať pánovi spravodajcovi k vynikajúcej správe a tiež k spôsobu, akým túto prácu vykonával. Súčasný rámcový program je strategicky dôležitý pre konkurencieschopnosť a zamestnateľnosť v Európe. Z jeho finančných prostriedkov sa má vyčerpať ešte 50 %. Preto je priebežné hodnotenie súčasného rámcového programu rozhodujúce, aby mohol počas druhej polovice svojej existencie účinne prispievať k ozdraveniu európskeho hospodárstva.
<P>
Z hľadiska hlavných odporúčaní pre hodnotenie by som chcela poukázať na dôležitosť zjednodušenia prístupu k finančným prostriedkom, prispôsobenia tematických priorít a vhodnosti pravidiel novým úlohám. Zjednodušenie prístupu k finančným prostriedkom určeným na výskum umožní, aby pravidlá a postupy boli jednoduchšie, jasnejšie a transparentnejšie. Všetky odporúčania uvedené v správe, ktoré sa týkajú zjednodušenia, ale nevyžadujú si revíziu rozpočtových pravidiel, by mali byť preto ešte stále zahrnuté do siedmeho rámcového programu. Chcela by som Komisii zablahoželať k opatreniam, ktoré už boli vykonané.
<P>
Po druhé, chcela by som poukázať na to, že je potrebné klásť väčší dôraz na tematické oblasti, ktoré sú rozhodujúce pre budúcnosť Európy, ako je energetická bezpečnosť, životné prostredie a zdravotná starostlivosť.
<P>
Po tretie, prispôsobenie pravidiel účasti v nových úlohách umožní napríklad väčšiu účasť malých a stredných podnikov (MSP) a mladých výskumných pracovníkov vo výskumných projektoch.
<P>
A na záver, vítam usmernenia pre nasledujúci rámcový program. Osobitne by som chcela zdôrazniť odporúčanie, aby sa v budúcom finančnom rámci EÚ podstatne zvýšil rozpočet na vedu a inovácie. Len tak sa Európa stane konkurencieschopnou a prosperujúcou.
<SPEAKER ID="089" NAME="Britta Thomsen" LANGUAGE="DA">
V prvom rade by som chcela poďakovať pánovi Audymu za jeho vynikajúcu spoluprácu pri hodnotení rámcového programu pre výskum. EÚ čelí obrovskej výzve, ktorá prichádza z takých krajín ako Čína, India a Brazília. Tieto krajiny zaznamenávajú veľký hospodársky rozvoj. Pri vytváraní rastu a pracovných miest prostredníctvom výskumu a inovácií musíme byť preto ešte lepší - v opačnom prípade bude EÚ zo súťaže o nové vedomosti vylúčená.
<P>
Siedmy rámcový program bol úspešný, ale ešte stále je tu priestor na zlepšenie. Pri rokovaniach o ôsmom rámcovom programe mám tri priority. Musíme zjednodušiť postupy pri podávaní žiadostí a pri predkladaní správ. Musíme sa jednoducho zaoberať byrokraciou. Po druhé, musíme mať odvahu usilovať sa o slobodu a pružnosť. Samotní výskumní pracovníci musia mať slobodu výberu najdôležitejších oblastí výskumu a tento program musí byť predovšetkým dostatočne pružný, aby umožnil riešiť úlohy zajtrajška. To vytvorí lepšie výsledky. Musíme zlepšiť aj našu schopnosť interdisciplinárne pracovať a myslieť.
<SPEAKER ID="090" NAME="Frédérique Ries" LANGUAGE="FR">
Siedmy rámcový program pre výskum je najväčší výskumný program na svete: na súčasné obdobie 2007 - 2013 má rozpočet vo výške 54,6 miliardy EUR a do dnešného dňa financoval viac ako 9 000 projektov. Otázka znie, či jeho výsledky stoja za túto veľkú investíciu.
<P>
Súdiac podľa predchádzajúcich vystúpení si myslím, že táto otázka je čiastočne aj odpoveďou. Európa sa snaží zo všetkých síl a hlavné dôvody poznáme, pretože bolo na ne poukázané: všeobecne povedané, pokiaľ ide o výskum a vývoj, v Európe existujú rozdiely medzi severom a juhom. Európa zaostáva aj z hľadiska výdavkov podnikov na výskum a vývoj, a ako povedal náš spravodajca, výskumní pracovníci a MSP majú problémy s prístupom k rôznym programom.
<P>
Našťastie je tu priestor pre optimizmus, pretože Rada, Parlament a Komisia sa v tejto otázke plne zhodujú a uvedomujú si túto potrebu presunúť zameranie európskeho výskumu a inovácií na súčasné hlavné sociálne a hospodárske úlohy. Myslím, samozrejme, na zmenu klímy - otázku, o ktorej sa už diskutovalo -, ale myslím aj na energetickú bezpečnosť v období po Fukušime, ktorú budeme musieť zvládnuť, a potravinovú bezpečnosť ohrozenú baktériou E. Coli.
<P>
Veľmi dôležité je tiež vyhnúť sa tomu, aby sa naraz robilo príliš veľa - v tejto súvislosti sa, samozrejme, stotožňujem so želaním pána Audyho, aby sa stanovili jasne definované priority európskeho výskumu. Táto myšlienka je vyjadrená v odseku 9 správy. Európa si musí zabezpečiť prostriedky na dosiahnutie osobitných hlavných cieľov. Pán spravodajca spomenul aj 28 miliárd EUR, ktoré sa ešte majú vyčleniť na zostávajúce tri roky.
<P>
Pretože hovoríme o osobitných prioritách a oblastiach, na záver uvediem konkrétne jednu z týchto oblastí - nanotechnológie -, do ktorej je podľa mňa potrebné viac investovať vzhľadom na veľký počet odvetví, v ktorých sa môžu nanotechnológie potenciálne využívať: lekárstvo, poľnohospodársko-potravinárska výroba, elektronika, nové materiály a nové energie. Áno, začatie tejto revolúcie je záležitosťou našich odborníkov, ale Európska únia - už budem končiť - musí prevziať vedúcu úlohu a podmaniť si toto územie nekonečne malého.
<SPEAKER ID="091" NAME="Vicky Ford">
v mene skupiny ECR. - Výskum a inovácie sú rozhodujúce na dosiahnutie rastu a splnenie našich najväčších úloh. Videla som veľmi vynikajúci výskum financovaný prostredníctvom európskych grantov v rámci spoločných projektov aj cezhraničných projektov a individuálnych grantov poskytovaných skúseným vedeckým pracovníkom.
<P>
Európsky rámcový program má však povesť najbyrokratickejšieho programu na svete. Pani komisárka, stále si myslím, že pre zjednodušenie môžete urobiť viac. Peniaze sú obmedzené a finančné prostriedky sa musia dostať rýchlo k vedcom v laboratóriu a nielen k tým, ktorí vypĺňajú tlačivá a kontrolujú účty.
<P>
Nemôže sa financovať každá ponuka a merať pridanú hodnotu vo svete výskumu je, samozrejme, problematické, ale nie som presvedčená, že jedinou cestou vpred je spoločný európsky systém na hodnotenie výkonu. Potrebujeme vedcov, ktorí budú konkurovať najlepším na svete a mali by byť hodnotení na svetovej scéne. Okrem toho nesmieme opustiť zásadu výnimočnosti. Napríklad Európska rada pre výskum urobila veľa na podporu jednotlivých vedeckých pracovníkov. Ak sa jej mandát zmení na podporu tímových projektov, nesmie to byť na úkor podporovania vynikajúcich jednotlivcov.
<P>
Bola by som rada, keby sa na výskum vyčleňovalo viac finančných prostriedkov, ale bankový účet nie je bezodný. Ja a naša skupina nemôžeme podporiť zdvojnásobenie rozpočtu EÚ v jednej oblasti bez záväzku preukázať, odkiaľ tieto peniaze prídu. Namiesto toho by sme uvítali, keby verejné finančné prostriedky fungovali rozumnejšie, spoločne so súkromnými investíciami a aj prostredníctvom lepšieho verejného obstarávania.
<SPEAKER ID="092" NAME="Marisa Matias" LANGUAGE="PT">
Na úvod by som chcela predovšetkým poďakovať pánovi Audymu za prácu, ktorú vykonal, a za vynikajúcu spoluprácu s nami všetkými, vo všetkých skupinách, a za otvorenosť, ktorú preukazoval počas celého postupu.
<P>
Myslím si, že hodnotenie siedmeho rámcového programu je absolútne kľúčové. Dôrazne upozorňujem na dôležitosť otázok ako transparentnosť, zjednodušenie a prerozdelenie, ktoré sú podstatné a sú jasne načrtnuté v tejto správe a v pozíciách, ktoré prijíma Parlament.
<P>
Myslím si, že výskum a inovácie sú základnými príspevkami k spravodlivejšiemu, viac prerozdeľujúcemu a udržateľnejšiemu rozvojovému modelu, preto nemôžeme niektoré faktory vynechať. Pretože mnohé faktory sa tu už spomínali, zmienim sa o tých, na ktoré sa často zabúda.
<P>
Po prvé, hodnotenie jasne ukázalo, že rozdeľovanie finančných prostriedkov určených na výskum je naďalej príliš koncentrované a nemôžeme si dovoliť na to zabudnúť. Niektoré krajiny, výskumné jednotky a centrá a veľké priemyselné odvetvia majú možnosť jednoduchšieho prístupu k finančným prostriedkom na výskum než iné. S týmto modelom nemôžeme súhlasiť. Musíme dosiahnuť nárast účasti nových členských štátov a krajín juhu, ktoré, mimochodom, zhodou okolností najviac potrebujú prístup k financovaniu.
<P>
Po druhé, som presvedčená, že zvýšiť by sa mala aj účasť skutočných účastníkov a organizácií občianskej spoločnosti. Dôležitú úlohu naďalej predstavujú malé a stredné podniky (MSP).
<P>
Po tretie, poznámka k neistote výskumnej práce: vysokokvalitný alebo vynikajúci výskum nebude možný, ak budeme naďalej tolerovať, aby výskumní pracovníci v určitých častiach Európy boli vystavení pracovným podmienkam, ktoré nie sú hodné tohto mena. Nakoniec by som sa chcela predovšetkým poďakovať za vykonanú prácu. Myslím si, že pre Parlament je to dôležitý krok.
<SPEAKER ID="093" NAME="Niki Tzavela">
v mene skupiny EFD. - Chcem sa poďakovať pánovi Audymu za vynikajúcu správu. Siedmy rámcový program je najväčší výskumný program na svete a je dobré, aby sme urobili priebežné hodnotenie.
<P>
Predovšetkým som veľmi rada, že existuje jednomyseľná požiadavka na opatrenia na zjednodušenie našich pravidiel týkajúcich sa spôsobov financovania. Po druhé, je dôležité, aby sme sa zamerali na nedostatočnú účasť MSP v programe a aby sme vyzvali na opatrenia na jej zlepšenie predovšetkým preto, lebo od nich závisí budúci rast a tvorba pracovných miest v EÚ. Po tretie, dôrazne podporujem akcie Márie Curiovej. Chcela by som tiež doplniť, že zo strednodobého hľadiska by bolo dôležité vypracovať mechanizmus na hodnotenie a posúdenie pokroku a merateľného vplyvu inovačných politík a programov v EÚ.
<P>
Na záver musím povedať, že úroveň financovania siedmeho rámcového programu sa musí zachovať, pretože si uvedomujeme, že investície do výskumu a vývoja sú rozhodujúce na dosiahnutie cieľov stratégie Európa 2020.
<SPEAKER ID="094" NAME="Herbert Reul" AFFILIATION="PPE">
(DE) V prvom rade by som chcel poďakovať pánovi Audymu a všetkým kolegom poslancom, ktorí na tom pracovali. Hodnotenie tohto druhu je, samozrejme, dôležitým predpokladom pre závery, ktoré potom musíme urobiť. Určite by sme všetci súhlasili, že otázka investícií do výskumu je rozhodujúca pre budúcnosť Európy. Ale či budeme mať potom odvahu vyvodiť z tohto správne uzávery sa ešte len uvidí, keď prejdeme do ďalšieho kola. Máme odvahu zabezpečiť primerané finančné prostriedky a dokážeme ich sprístupniť? Každý hovorí, že dokážeme, ale bude to ťažké. Ako dokážeme účinnejšie využívať existujúce zdroje? Som veľmi vďačný za to, že v tejto rozprave sme pripisovali veľký význam otázke zjednodušenia, a to aj v súvislosti so správou pani Carvalhovej. Ako budeme robiť veci jednoduchšie, rýchlejšie a efektívnejšie a ako dosiahneme lepšie výsledky s existujúcimi zdrojmi? Popritom je ďalšou kľúčovou otázkou otázka primeraného financovania.
<P>
Po tretie, musíme zabezpečiť - a v tejto súvislosti by som chcel oponovať niektorým kolegom poslancom -, aby sme nerozdeľovali finančné prostriedky podľa zásady, že "každý by mal trochu dostať". To nie je zásada, ktorú by sme mali používať pri finančných prostriedkoch na výskum. Finančné prostriedky na výskum sa môžu prideľovať len podľa zásady výnimočnosti. Výsledkom je, žiaľ, že finančné prostriedky nie sú rovnomerne prerozdeľované všetkým členským štátom. To znamená, že stojíme pred obrovskou úlohou, konkrétne úlohou zabezpečiť, aby sa zlepšenia uskutočňovali práve v tých členských štátoch, ktoré nespĺňajú kritériá výnimočnosti. Preto jednoznačne potrebujeme iné nástroje, pretože tento problém stále nie je vyriešený. V budúcnosti budeme potrebovať rad nástrojov nie na zabezpečenie rovnomerného prerozdelenia finančných prostriedkov, ale na to, aby sa využívali iné fondy s inými nástrojmi s cieľom klásť dôraz na konkrétne aspekty.
<P>
V neposlednom rade musíme financovať menej projektov. Nemôžeme sa vyhnúť prijatiu rozhodnutia v súvislosti s tým, na ktoré elementárne aspekty sa chceme zamerať. Keď každý predloží novú tému, z dlhodobého hľadiska to nebude na prospech financovaniu výskumu. Musíme mať odvahu pozrieť sa na to, čo je osobitne dobré, a najmä na to, čo chceme naďalej financovať.
<SPEAKER ID="095" NAME="Teresa Riera Madurell" AFFILIATION="S&amp;D">
(ES) Do akej miery prispel siedmy rámcový program k tomu, aby sa slabé stránky zistené v našom systéme výskumu a vývoja stali silnými stránkami?
<P>
Bolo potrebné podporiť základný výskum a bola náležite vytvorená Európska rada pre výskum, od ktorej sa bude požadovať, aby mala v budúcnosti lepšie výsledky pri spájaní výnimočnosti a súdržnosti. Pociťovala sa potreba väčšieho počtu výskumných pracovníkov a boli zavedené akcie Márie Curiovej, ktoré si stále vyžadujú ešte väčšie úsilie. Malé a stredné podniky (MSP) sa usilovali o väčšiu mieru účasti a úspešne sme dosiahli hodnotu blízku 15 %, ktorá by sa mohla s rastúcim zjednodušením ďalej zvyšovať. Bolo tiež potrebné zvýšiť financovanie najmä zo súkromných finančných prostriedkov, ktoré zostáva naďalej slabou stránkou nielen v dôsledku krízy, ale pretože, úprimne povedané, niektoré nástroje, ako napríklad spoločné technologické iniciatívy (STI), ponechali priestor na zlepšovanie.
<P>
Napriek tomu, pán Audy, nepochybujem o tom, že vďaka ponaučeniu z tohto priebežného hodnotenia dosiahne rámcový program ešte väčší stupeň výnimočnosti. Blahoželám vám k vašej správe.
<SPEAKER ID="096" NAME="Vladko Todorov Panayotov" AFFILIATION="ALDE">
V prvom rade by som chcel poďakovať odborníkom z Komisie a pánovi spravodajcovi Audymu za ich prácu.
<P>
Táto priebežná retrospektíva je rozhodujúca. EÚ chýba schopnosť reagovať, a to jej zabránilo dosiahnuť ciele lisabonskej stratégie. Napriek tomu existuje v oblasti výskumu a inovácií niekoľko tém, v ktorých má EÚ stále vedúce postavenie a môže byť hrdá.
<P>
EÚ čelí mnohým problémom, ktorým nemusia nevyhnutne čeliť jej konkurenti, napriek tomu dokáže obstáť v hospodárskej súťaži. Mám na mysli nedostatok prírodných zdrojov energie na európskej pôde, ktorý je určite prekážkou rozvoja a inovácií. Mám na mysli aj starnutie európskeho obyvateľstva, ktoré je ďalším problémom, ktorý je charakteristický pre EÚ. EÚ má však napriek tomu najambicióznejšie a najobmedzujúcejšie nariadenia z hľadiska ochrany životného prostredia. Má tiež najvyššie sociálne normy a rešpektuje práva pracovníkov pri práci.
<P>
Myslím si, že môžeme byť na to hrdí. Žijeme na kontinente, na ktorom sú určité hodnoty stále kľúčovým záujmom a nie sú príliš veľmi ovplyvnené globalizáciou. Podľa môjho názoru bez rešpektovania hodnôt, ktoré charakterizujú európsku spoločnosť, nie je možné stať sa najudržateľnejšou znalostnou ekonomikou na svete. Som presvedčený, že v budúcnosti to prinesie ovocie.
<SPEAKER ID="097" NAME="Zbigniew Ziobro" AFFILIATION="ECR">
(PL) Rast inovácií v Európskej únii je jedným z kľúčových prvkov hospodárskeho rozvoja najmä v časoch krízy. Pán spravodajca oprávnene kládol na tento aspekt veľký dôraz. Žiaľ, zdá sa mi, že niektoré kľúčové otázky boli predstavené príliš všeobecným spôsobom. Predovšetkým však treba spomenúť relatívne malú sumu finančných prostriedkov, ktorá sa vyčleňuje na inovácie v nových členských štátoch EÚ. Dalo by sa takmer povedať, že obrovský rozdiel a nepomer medzi krajinami starej Únie a novými členskými štátmi EÚ sú v tomto prípade do očí bijúce. V správe to bolo spomenuté len v jednej vete. Ich skromná účasť sa vníma negatívne a má záporný vplyv na trvalý rozvoj Únie, ako aj na jej súdržnosť.
<P>
Na tomto mieste treba spomenúť, že napriek 86 miliardám EUR, ktoré boli vyčlenené na výskum počas obdobia financovania 2007 - 2013, neexistuje žiadny náznak akejkoľvek zmeny tejto situácie. Finančné prostriedky vyčlenené v rámci Kohézneho fondu na inovácie v nasledujúcom finančnom výhľade by preto mali viac zohľadňovať faktor vyváženého hospodárenia s finančnými prostriedkami v starých aj v nových členských štátoch EÚ. Tieto inovácie predstavujú napokon pre tieto nové európske krajiny príležitosť a ich veda a nové technológie by sa mali tiež rozvíjať súdržným spôsobom pre všeobecné dobro Európy.
<P>
Je potrebné tiež zdôrazniť, že problémy s financovaním výskumu postihujú najmä malé a stredné podniky. V súvislosti so sprísňovaním menovej politiky v dôsledku finančnej a hospodárskej krízy sa obmedzujú pôžičky, ktoré sú nevyhnutné pre dlhodobé investície spojené s inováciami. Tento stav sa musí zohľadniť, aby sa zjednodušilo poskytovanie pôžičiek na takéto účely malým a stredným podnikom. Treba tiež spomenúť, že v tejto súvislosti sa musia zjednodušiť administratívne postupy.
<SPEAKER ID="098" NAME="Amalia Sartori" AFFILIATION="PPE">
(IT) Chcela by som tiež poďakovať pánovi Audymu a celému Výboru pre priemysel, výskum a energetiku za vynikajúcu prácu, ktorú vykonali, a za užitočnú rozpravu, ktorá sa rozvinula okolo tejto mimoriadne dôležitej témy.
<P>
Myslím si, že dnes sa tu nespomínala len jedna vec, a to, že je potrebné uznať, že Európa teraz v oblasti výskumu a inovácií trochu zaostáva.
<P>
Bez váhania sa chválime výsledkami, ktoré sme dosiahli, ale rovnako by sme mali uznať, že v niektorých oblastiach zaostávame nielen za Spojenými štátmi, naším tradičným konkurentom, ale aj za veľmi silnými konkurentmi, napríklad Čínou a ďalšími krajinami.
<P>
Preto si myslím, že ak sa Európa nechce sama zrútiť a zaniknúť, musí sa rozhodnúť intenzívnejšie investovať do výskumu a inovácií. To však nie je rozhodnutie, ktoré musíme urobiť dnes večer počas tejto rozpravy, ale skôr v kontexte širšej rozpravy týkajúcej sa finančného výhľadu a celej otázky, ako využívať zdroje, ktoré máme k dispozícii. Stručne povedané, je to nepochybne téma číslo jeden!
<P>
Preto si myslím, že otázky, ktorým sa venovali pán Audy a pani Carvalhová -, na ktoré sa zameriam v ďalších vystúpeniach - stoja všetky za zmienku. Patria medzi ne zjednodušenie, potreba koordinovať financovanie, úsilie rozvinúť stratégiu Európa 2020, výnimočnosť a inovácie, pričom treba zobrať do úvahy, že všetky tieto témy majú dve hlavné línie: prvou sú malé a stredné podniky, pulzujúce srdce Európy, v prípade ktorých musíme podporovať inovácie a podporovať ich prostredníctvom zjednodušenia a druhou sú veľké výskumné centrá, ktorých by naozaj malo byť viac.
<SPEAKER ID="099" NAME="Catherine Trautmann" AFFILIATION="S&amp;D">
(FR) Táto vynikajúca správa, ktorú vypracoval náš kolega pán Audy, sumarizuje všetky naše diskusie s prevádzkovateľmi v tomto odvetví. Nebudem sa zaoberať ich hodnotením nášho siedmeho rámcového programu: že je nevyhnutné, ale veľmi komplikované a veľmi byrokratické.
<P>
Chcela by som zdôrazniť len dve veci. Po prvé inovácie. Parlament sa zaviazal, že ich podporí, ale nesmie to robiť na úkor základného výskumu. Ako dobre vieme, hlavným výsledkom výskumu sú vedomosti, potom nasleduje možnosť zhodnotiť tento výsledok v hospodárskom odvetví alebo vlastne v priemyselnom odvetví. Takže sa musí jasne rozlišovať medzi vykonávaním základného výskumu a jeho zhodnotením.
<P>
Po druhé financovanie. Všetci sa zhodneme na tom, že rozpočet by mal zodpovedať našim ambíciám. Dokonca by som povedala, že v tejto záležitosti by sme mali byť inovační tým, že budeme dôslední. Je zbytočné zavádzať nové prístroje, využívajme efektívnejšie tie, ktoré máme. V tejto súvislosti je skutočným úspechom finančný nástroj s rozdelením rizika, musí však pristupovať inkluzívnejšie k malým a stredným podnikom a výskumnej infraštruktúre. Preto vyzývam Komisiu, aby urobila všetko, čo je v jej moci, na čo najrýchlejšie vyriešenie sporov, a aby zohľadnila postupy navrhnuté v tejto správe.
<SPEAKER ID="100" NAME="Romana Jordan Cizelj" AFFILIATION="PPE">
(SL) Siedmy rámcový program nadobudol platnosť v roku 2007, po rozšírení EÚ o 12 nových členských štátov. Samozrejme, tieto dve veľké rozšírenia zvýšili rozmanitosť v Európskej únii.
<P>
Práve tu vzniká otázka: zohľadňuje siedmy rámcový program primerane túto rozmanitosť, t. j. bol vypracovaný tak, aby podporoval výnimočnosť výskumu rovnomerne v celej Európskej únii? Hodnotenie odhalilo určité vzory, z ktorých osobitne poukážem na dva:
<P>
Po prvé, nerovnomerná zemepisná účasť a slabá účasť výskumných pracovníkov z určitých častí Únie, najmä z menej rozvinutých regiónov a z krajín, ktoré vstúpili do EÚ v roku 2004 alebo neskôr, na projektoch.
<P>
Po druhé, výskumní pracovníci z menších členských štátov sú veľmi slabo zastúpení ako koordinátori projektov. Vysvetlenie tejto situácie, ktoré som doteraz dostávala, je, že hlavným kritériom pre výber do siedmeho rámcového programu je výnimočnosť výskumu. To vedie k záveru, že v regiónoch, ktoré sú veľmi slabo zastúpené v projektoch, je nízka kvalita výskumu.
<P>
Mohli by ste sa však pýtať, či je to naozaj skutočný dôvod. Takéto vyhlásenia by sa nemali robiť svojvoľne. Preto vyzývam Komisiu, aby sa pozrela na príčiny tohto dosť nerovnomerného zemepisného rozdelenia projektov a koordinátorov.
<P>
Napokon, je to v záujme členských štátov, ktoré zaostávajú za výnimočnosťou výskumu EÚ, aby využívali zdroje z európskych štrukturálnych fondov na posilnenie svojich vedeckých a výskumných odvetví. Táto možnosť by mala byť dostupná aj v budúcom finančnom výhľade.
<P>
Štrukturálne fondy by sa však mali využívať len v rámci členských štátov, ktorým boli pridelené. Myšlienka, že tieto finančné prostriedky by sa mali presunúť z menej rozvinutých krajín do rozvinutejších, aby si tieto krajiny vybudovali napríklad výskumnú infraštruktúru, je neprijateľná, pretože priepasť medzi regiónmi by sa len zväčšila. Dúfam, že Komisia bude schopná rozptýliť pochybnosti v súvislosti s rovnakými príležitosťami výskumníkov a koordinátorov z rôznych regiónov a krajín, samozrejme, za predpokladu, že splnia požiadavku vedeckej výnimočnosti.
<SPEAKER ID="102" NAME="António Fernando Correia De Campos" AFFILIATION="S&amp;D">
(PT) Na úvod by som chcel zablahoželať pánovi Audymu k jeho vynikajúcej správe. Aj keď prišlo priebežné hodnotenie oneskorene, poukázalo na najkritickejšie aspekty siedmeho rámcového programu: jeho nadmernú byrokraciu, nezáujem priemyslu, veľký počet a zložitosť jeho nových nástrojov a pomalé platby. Existuje aj zvýšené riziko veľkých presunov finančných prostriedkov zo súčasného rámcového programu do rozsiahlych programov, ktoré ponúkajú pochybnú pridanú hodnotu. Správa však poukázala aj na pozitívne prvky, ako sú intenzívnejšia medzinárodná spolupráca medzi vedeckými skupinami pracujúcimi na spoločných projektoch, niektoré úspechy, ako napríklad Európska rada pre výskum a vyváženejšie zastúpenie žien a mužov.
<P>
Niektoré prvky je potrebné uprednostniť: po prvé, zjednodušenie programu a po druhé, podpora vedeckej výnimočnosti, a to nielen v niektorých krajinách, ale v celej Európe, silnejšie prepojenie medzi rámcovým programom a inováciami a nástrojmi zameranými na malé a stredné podniky (MSP) a podnikanie. Najúspešnejším príkladom toho je program Eurostars a mal by sa ďalej rozvíjať.
<SPEAKER ID="103" NAME="Paul Rübig" AFFILIATION="PPE">
(DE) Jednoducho musíme posilniť výskumnú komunitu a tým hospodársku silu Európy v medzinárodnej hospodárskej súťaži. Preto musíme preskúmať, aké vlastné zdroje by sme mohli mať k dispozícii v ôsmom rámcovom programe pre výskum. Chcel by som pani komisárku požiadať, aby príjmy získané prostredníctvom systému obchodovania s emisiami využila na skutočné vyriešenie problému s emisiami CO2. Bol by to významný východiskový bod.
<P>
Mali by sme k dispozícii desiatky miliárd eur, ktoré by sme mohli využiť na program inteligentnej energie, na náš široký sortiment batériových platforiem a na mnohé účely, ktoré nám zabezpečia udržateľné životné prostredie. Mohlo by sa to prediskutovať s pánom komisárom Lewandowským a, samozrejme, s ministrami financií.
<P>
Musíme posilniť aj program pre konkurencieschopnosť a inovácie (CIP). Myslím si, že konkrétne v programe CIP by sa mali využiť informačné a komunikačné technológie na zabezpečenie potrebných zariadení a hardvéru, ktoré by výskumným pracovníkom umožnili rýchlejšie komunikovať a lepšie a efektívnejšie využívať najnovšie technológie. Začlenenie optických spojov do satelitných zariadení a vytvorenie príslušných zoskupení, ako aj zriadenie Európskeho technologického inštitútu, by boli úžasné projekty.
<P>
V tejto súvislosti musíme jednoducho s obsahom výskumu vykonávaného v siedmom rámcovom programe pre výskum a v programe CIP a rôznych ďalších programoch oboznámiť naše vzdelávacie inštitúcie, konkrétne profesorov, učiteľov v školách a v materských školách. Jednoducho potrebujeme, aby žiaci a študenti mali prístup k najnovším súčasným poznatkom.
<P>
V neposlednom rade robí vynikajúcu prácu Európska rada pre výskum a práca, ktorú financuje, by mala byť čo najrýchlejšie sprístupnená širokej verejnosti. Chcel by som sa ešte raz výslovne poďakovať pánovi Audymu za podporu malých a stredných podnikov, a ako povedal aj pán Correia De Campos, program Eurostars by sa mohol v budúcnosti stať jedným z veľkých projektov.
<SPEAKER ID="104" NAME="Ioan Enciu" AFFILIATION="S&amp;D">
(RO) V prvom rade musím aj ja zablahoželať pánovi Audymu k všetkému úsiliu, ktoré vynaložil pri vypracovaní tejto správy. Naša schopnosť zjednotiť sa a skoordinovať úsilie v oblasti výskumu podmieňuje našu hospodársku konkurencieschopnosť. Podporujem myšlienku, že lepšia koordinácia, súdržnosť a súčinnosť siedmeho rámcového programu so štrukturálnymi fondmi a Kohéznym fondom by tiež mohli zvýšiť účasť podpriemerne zastúpených členských štátov. Medzinárodná spolupráca v oblasti výskumu musí zostať prioritou. Členské štáty musia spolupracovať a nie medzi sebou súťažiť. Miera úspešnosti, ktorá bola doteraz nízka, sa môže zlepšiť zjednodušením administratívnych a rozpočtových pravidiel.
<P>
A na záver po anglicky: začiatkom tohto roka pani komisárka Quinnová vyhlásila, že byrokraciu musíme poslať do skartovacieho stroja a že potrebujeme jednoduché a jasné pravidlá, ktoré sa budú dôsledne a nekompromisne uplatňovať. Dnes vás, pani komisárka, žiadam, aby ste nám pomohli prejsť od slov k činom. Ďakujem.
<SPEAKER ID="106" NAME="Lambert van Nistelrooij" AFFILIATION="PPE">
(NL) Niekedy je dobré obzrieť sa späť, najmä uprostred obdobia, ako je toto a práve pred ustanovením finančného rámca a legislatívneho programu tohto Parlamentu.
<P>
Jasne sa ukáže, že vedecký výskum v Európe má najvyššiu kvalitu. Problémom je, ako premeniť tento výskum na výrobky a ako celý reťazec zorganizovať. Samozrejme, nemá veľký význam, aby sme vytvárali veľké množstvá patentov, ktoré sa predávajú na celom svete, keď výsledná pridaná hodnota potom končí v iných častiach sveta. Preto musíme získať záujem našich ľudí a zapojiť ich takým spôsobom - musíme ich takýmto spôsobom vzdelávať -, aby sa celý postup uskutočnil tu.
<P>
Mám ešte druhú poznámku. Ide tu o výnimočnosť, ale výnimočnosť musí stáť na vlastných nohách, nemôže byť len akousi voľne sa vznášajúcou inteligenciou. Výnimočnosť musí zapustiť korene v regiónoch a mestách. Nesmieme pripustiť, aby sa tento vysoký stupeň pridanej hodnoty nachádzal len v metropolitných regiónoch. Našou úlohou ako Parlamentu je dosiahnuť prepojenie výsledkov výskumu a ich využitia z hľadiska inovácií. Vypracovali ste vlastnú Úniu inovácií s veľmi dobrými iniciatívami a potom sú tu aj rôzne ďalšie fondy, ako napríklad štrukturálne fondy, ktoré môžeme využiť na tento účel. V nasledujúcich rokoch musíme využívať podmienenosť. V tomto zmysle musíme tiež zabezpečiť, aby regióny, ktoré trochu zaostávajú, investovali do špecializácie. To sa môže uskutočniť aj s vlastnými finančnými prostriedkami členských štátov, nielen prostredníctvom európskeho financovania. Takto vytvoríte spoločnú agendu a v tejto súvislosti majú veľký význam aj také nástroje, ako napríklad spoločné programovanie.
<P>
Chcem stručne povedať ešte dve veci. V prvom rade musíme zachovať nástroje, ktoré sú rizikové. Táto iniciatíva, finančný nástroj Európskej investičnej banky s rozdelením rizika, funguje mimoriadne dobre. Po druhé, pani Carvalhová, samozrejme, odviedli ste veľmi dobrú prácu. Je menej byrokracie. Dajme teraz voľnosť týmto spoločným technologickým iniciatívam, kde priemysel zohráva 50 % úlohu, ale robíme, akoby to boli organizácie verejného sektora. To jednoducho nemôže fungovať.
<P>
Ďakujem vám za túto predbežnú správu. Je veľmi dôležitá, a keď sa stanovia nové pravidlá, pretvoríme ju na nové perspektívy.
<SPEAKER ID="107" NAME="Bogdan Kazimierz Marcinkiewicz" AFFILIATION="PPE">
(PL) Chcel by som poďakovať pánovi spravodajcovi za vykonanú prácu. Najdôležitejšie veci, na ktoré by som chcel poukázať, sú zjednodušenie súčasných pravidiel a postupov pre programy, ktoré podporujú výskumné a inovačné činnosti, a potreba zistiť dôvody podpriemerného zastúpenia nových členských štátov EÚ. Budúci rámcový program musí spĺňať súčasné potreby tak, aby každá krajina mohla rozvíjať výskumnú oblasť, výskumné činnosti a inovácie s pomocou spoločných finančných nástrojov, ktoré by v prípade správneho riadenia umožňovali zamerať opatrenia na sociálne potreby a potreby trhu.
<P>
Najdôležitejšou úlohou je umožniť združeniam, podnikom, najmä mikropodnikom vo forme zoskupení a vnútroštátnym a regionálnym technologickým platformám, zúčastniť sa na budúcom rámcovom programe. Zároveň by som chcel zdôrazniť, že pretrvávajúce rozdiely medzi regiónmi Európskej únie v oblasti inovácií si vyžadujú, aby sa venovala osobitná pozornosť vypracovaniu spoločného strategického finančného rámca pre vedecký výskum a inovácie.
<P>
Treba venovať pozornosť aj súčinnosti opatrení prijímaných na európskej, vnútroštátnej a regionálnej úrovni s dodatočným zavedením spoločných administratívnych a rozpočtových pravidiel a povinnou harmonizáciou pravidiel a podmienok, ktoré platia pre účasť v rôznych programoch, a vytvoriť spoločný a transparentný systém. Dúfam, že závery vyvodené počas postupu hodnotenia siedmeho rámcového programu budú tvoriť základ pre ďalšiu prácu na nasledujúcom, ôsmom programe.
<SPEAKER ID="108" NAME="Gunnar Hökmark" AFFILIATION="PPE">
Najskôr by som rád zablahoželal pánovi spravodajcovi k jeho vynikajúcej správe o tomto priebežnom hodnotení. Myslím si, že je potrebné zdôrazniť tri veci.
<P>
Prvou vecou je zjednodušenie - menej byrokracie - a vyhlásili sme to, keď sme začínali siedmy rámcový program. Program sa stal menej byrokratickým a myslím si, že výskumníci a ďalší, ktorí sa zaoberajú týmito projektmi, si to uvedomujú, ale je potrebné urobiť oveľa viac. A myslím si, že v určitých ohľadoch môžeme viac dôverovať univerzitám, ktoré existujú po stáročia. Univerzity nám s peniazmi neutečú.
<P>
Druhou vecou je výnimočnosť. Celá hodnota nášho spoločného úsilia spočíva v tom, že sa snažíme pridať osobitnú európsku hodnotu a zaistiť výnimočnosť. Máme členské štáty, ktoré všetky financujú svoj výskum a svoju vedu, a máme tiež, ako už bolo spomenuté, štrukturálne fondy. Pokiaľ ide o tento rámcový program, ak sa nebudeme usilovať o výnimočnosť, stratíme konkurenčnú výhodu, ktorú musíme mať v budúcnosti.
<P>
Tretím bodom je mobilita. Myslím si, že jednou z najpozoruhodnejších vecí, s ktorou sme sa stretli, je, že mobilita, ktorú môžeme dosiahnuť prostredníctvom rámcového programu, vytvára osobitnú atmosféru a osobitné predpoklady na výnimočnosť. Som rád, že pán spravodajca navrhol systém kupónov na výskum, ktorý sa prostredníctvom vytvárania a zvyšovania mobility výskumníkov snaží zaistiť, aby sme v Európe mali spontánny proces pre výnimočnosť výskumných pracovníkov.
<P>
Preto ešte raz ďakujem pánovi spravodajcovi.
<SPEAKER ID="109" NAME="Seán Kelly" AFFILIATION="PPE">
(GA) V tomto Parlamente sa nestáva často, aby sme mali na veci rovnaké názory. Dnes bolo zrejmé, že Komisia a rôzni poslanci sú v súvislosti s touto témou jednotní, a osobitne v tom, ako by sme mali postupovať ďalej. Pán spravodajca Audy si zaslúži veľkú pochvalu. Ako povedala pani komisárka, "pán spravodajca predložil bohatú a komplexnú správu".
<P>
Predložil bohatú a komplexnú správu a teší ma, že kladie dôraz na niekoľko jednoduchých vecí. Prvá je sama osebe jednoduchá: zjednodušenie. Potreba zjednodušenia je absolútne nevyhnutná. Veľmi ma potešilo, keď pani komisárka hovorila, že prechádzame k jednoduchšej finančnej regulácii. Musíme zjednodušovať, dôverovať výskumným pracovníkom a zabezpečiť, aby sme mali najlepších výskumníkov. Ak to budeme mať, potom dosiahneme výsledky.
<P>
A nakoniec, s lisabonskou stratégiou sme neuspeli. Táto situácia sa nemôže zopakovať. Konkurencieschopnosť, ktorú Európa tak naliehavo potrebuje, môžeme dosiahnuť prostredníctvom výskumu, demonštračných činností a vykonávania.
<SPEAKER ID="111" NAME="Petru Constantin Luhan" AFFILIATION="PPE">
(RO) V súčasnej atmosfére a z hľadiska splnenia cieľov stratégie EÚ 2020 musí siedmy rámcový program reagovať na súčasné výzvy. Zjednodušenie prístupu MSP k financovaniu im ponúka príležitosť vyvíjať nové druhy služieb a výrobkov. Úroveň finančného príspevku, dokumentácia, ktorú je potrebné pripraviť, zabezpečenie prístupu k informáciám a odbornému poradenstvu musia byť realistické, pretože v opačnom prípade nebudeme schopní, bez ohľadu na ciele, vytvoriť rámec uľahčujúci MSP prístup k tomuto programu.
<P>
Myslím si tiež, že je veľmi dôležité, aby sa väčšia dôležitosť pripisovala rozvoju výskumu na regionálnej úrovni povzbudzovaním vytvárania viacúrovňových partnerstiev a podporovaním vypracovania metodických príručiek alebo usmernení na tento účel. Nemôžeme splniť ciele bez jasného ustanovenia postupov a povzbudzovania alebo podporovania vývoja užitočných nástrojov.
<SPEAKER ID="112" NAME="Derek Vaughan" AFFILIATION="S&amp;D">
Aj ja chcem poďakovať pánovi spravodajcovi a pani komisárke. Ako povedali, výskum a inovácie sú dôležité pre budúcnosť európskeho hospodárstva. Viem isto, že napríklad vo Walese je veľa univerzít, ktoré využijú európske finančné prostriedky. Preto si myslím, že je dôležité, aby sme všetci podporili primerané financovanie výskumu a inovácií v rozpočte EÚ. Nemali by sme na tomto zasadnutí hovoriť, že ho podporujeme, a na rokovaniach o rozpočte hlasovať proti.
<P>
Pokiaľ ide o kľúčové otázky, ktoré boli prednesené dnes predpoludním, samozrejme, všetci by sme chceli podporiť zjednodušenie, ako napríklad spoločný súbor pravidiel. Uvedomujem si však určité obavy z toho, že sa stále používajú paušálne sumy a paušálne sadzby, preto si myslím, že by sme sa v týchto oblastiach mali snažiť o určitú pružnosť a rozvážnosť.
<P>
Som tiež za to, že by sme sa mali zamerať na výkonnosť. Ale napriek tomu, že výkonnosť je dôležitá, výskum a inovácie znamenajú aj to, že musíme akceptovať aj určité riziko a nemôžeme ho vylúčiť. Nakoniec by som chcel podporiť aj návrh na vytvorenie lepších prepojení medzi univerzitami a podnikmi, aby sme mohli využiť všetok vykonávaný výskum a vývoj.
<SPEAKER ID="113" NAME="Silvia-Adriana Ţicău" AFFILIATION="S&amp;D">
(RO) Pre Európsku úniu nie je konkurencieschopnosť jednou z možností. Európska únia musí byť konkurencieschopná na celosvetovej úrovni, a preto musíme investovať do výskumu a inovácií.
<P>
Žiaľ, príjemcovia výskumných programov využívajú viacero vnútroštátnych a európskych zdrojov financovania. Všetky tieto zdroje financovania však majú veľmi často odlišné postupy a pravidlá, čo príjemcom sťažuje prístup k fondom EÚ a vzhľadom na rozličné pravidlá, ktoré sa musia naučiť, im komplikuje život. Myslíme si tiež, že výskum a inovácie v Európskej únii možno rozvíjať len znižovaním byrokracie, zjednodušovaním a zbližovaním postupov, rozvíjaním aplikovaného výskumu a uľahčovaním prístupu malých a stredných podnikov k financovaniu. Vyjadrujeme poľutovanie na tým, že členské štáty v dôsledku hospodárskej a finančnej krízy znížili svoje rozpočty na vzdelávanie a výskum, a vyzývame ich, aby počas tohto krízového obdobia investovali prednostne do vzdelávania, pretože kvalita výskumu a inovácií závisí aj od toho.
<P>
Chcem poďakovať pánovi spravodajcovi Audymu za prijatie pozmeňujúceho a doplňujúceho návrhu, ktorý som predložila a v ktorom žiadam Komisiu, aby v siedmom rámcovom programe pre výskum vyčlenila viac finančných prostriedkov na výskum a vývoj aplikácií a služieb Globálneho systému satelitnej navigácie (GNSS).
<SPEAKER ID="114" NAME="Pat the Cope Gallagher" AFFILIATION="ALDE">
Som presvedčený, že táto správa bude mať širokú podporu všetkých skupín v Parlamente. Kľúčovým prvkom tejto správy je, že Únia si musí v oblasti výskumu, inovácií a vedy udržať popredné miesto. Je to dôležité, pretože bez výskumu sa nemôžeme stať novátormi zajtrajška. Musíme mať výskum, ak chceme vytvárať pracovné miesta, a, samozrejme, výskum potrebujeme na udržanie zamestnanosti v EÚ a na to, aby sme si udržali konkurencieschopnosť vo vzťahu k rýchlo sa rozvíjajúcim hospodárstvam. Potrebujeme tiež, aby verejný sektor a, samozrejme, súkromný sektor, ktorý je podľa mňa hybnou silou hospodárskeho rastu, spolupracovali v duchu partnerstva.
<P>
Úsilie o posilnenie účasti MSP sa musí podporiť aj na najvyššej úrovni a musíme zaistiť, aby sa zachovala čo najnižšia byrokracia. Na stretnutí 4. februára vedúci predstavitelia štátov a vlád EÚ podporili hlavnú iniciatívu Únia inovácií. Táto podpora však nestačí. Teraz musíme konať a veľmi dobre viem, že pani komisárka Geogheganová-Quinnová je komisárkou činu a bude v tom pokračovať. Výskum a inovácie sú kľúčové nástroje. Sú to nástroje, ktoré máme k dispozícii na pomoc Európe počas hospodárskej krízy, ktorej v súčasnosti čelíme.
<SPEAKER ID="115" NAME="Franz Obermayr" AFFILIATION="NI">
(DE) Hodnotenie siedmeho rámcového programu v oblasti výskumu a technického rozvoja (RP7) by sa malo zakladať na výhodách a nevýhodách, ktoré projekty prinášajú občanom. Mám na mysli napríklad projekt INDECT (výskumný program zameraný na rozvoj automatického pozorovacieho systému, ktorý nepretržite monitoruje webové stránky, pozorovacie kamery a individuálne počítačové systémy), ktorý bol financovaný v rámci RP7. Zamýšľaný prínos v oblasti boja proti terorizmu sa musí hodnotiť vzhľadom na práva občanov a ochranu údajov.
<P>
Pri každom projekte si preto musíme položiť otázku: kto bude mať z neho prospech a čie práva budú neprípustne obmedzené? Týka sa to aj financovania výskumu v oblasti genetického inžinierstva. Prospech z neho majú veľkí výrobcovia potravín, lobisti, ale určite nie naši občania. Áno, musíme vo väčšom rozsahu investovať do výskumu a vývoja, ale musíme tiež lepšie hodnotiť projekty, ktoré koniec koncov financujú daňoví poplatníci.
<SPEAKER ID="116" NAME="Diane Dodds" AFFILIATION="NI">
Ďakujem pánovi spravodajcovi za túto správu a moja vďaka patrí aj pani komisárke, ktorá nedávno navštívila môj volebný obvod v Severnom Írsku, a viem, že tam videla niektoré vynikajúce príklady výskumu a inovácií.
<P>
Hospodárstvo Severného Írska je hospodárstvom malých a stredných podnikov - takto možno klasifikovať 97 % všetkých podnikov - napriek tomu je to hospodárstvo, ktoré pri čerpaní finančných prostriedkov z tohto rámcového programu zaostáva za inými regiónmi Spojeného kráľovstva a Európy. Ako hlavný problém sa uvádza byrokracia a mnohé malé podniky jednoducho viac znepokojuje, aby prežili, než dlhodobé prínosy programu v oblasti výskumu a inovácií.
<P>
Myslím si, že významný príklad ukázal letecký a kozmický priemysel v Severnom Írsku - väčšie spoločnosti radia a pomáhajú menším spoločnostiam pri získavaní skutočného prístupu k programu. Chcela by som využiť túto príležitosť a vyzvať pani komisárku, aby zabezpečila radikálne a nové spôsoby, ktoré umožnia malým a stredným podnikom využívať tento veľmi dôležitý program.
<SPEAKER ID="117" NAME="Andreas Mölzer" AFFILIATION="NI">
(DE) Siedmy rámcový program pre výskum sa netýka výskumu len všeobecne, ale aj konkrétnej oblasti výskumu, ktorá by nás po katastrofe vo Fukušime mala všetkých osobitne zaujímať. Týka sa aj finančných prostriedkov z programu Euratom.
<P>
Ako všetci vieme, jadrovej loby sa v uplynulých rokoch darilo podporovať jadrovú energiu ako alternatívu, ktorá chráni klímu. V niektorých členských štátoch je táto loby mimoriadne silná. Dobre si uvedomujeme aj to, že niektoré členské štáty pristupovali k jadrovej energii takým spôsobom, že prechod na alternatívne zdroje energie by nebol jednoduchý. Načo sú nám výkonné reaktory, keď sa zrútia pod prívalom vôd alebo v prípade zemetrasení? Načo je nám najvýkonnejšia jadrová elektráreň, keď stačí malá porucha, aby sa nielen bezprostredné okolie, ale celý región stali na celé desaťročia neobývateľnými? Preto je dôležité, aby sme sa intenzívnejšie zamerali na jadrovú bezpečnosť a urýchlili vývoj alternatívnych zdrojov energie.
<P>
Fukušima by sa mala teraz, keď sa má výskumný program Euratom čoskoro predĺžiť na roky 2012 a 2013, využiť ako príležitosť na prehodnotenie.
<SPEAKER ID="118" NAME="Jarosław Leszek Wałęsa" AFFILIATION="PPE">
(PL) Keď počúvam dnešnú rozpravu o siedmom rámcovom programe, chcel by som využiť túto príležitosť a upriamiť vašu pozornosť na prípravy na nasledujúci program, ôsmy rámcový program. Máme už o ňom zelenú knihu, v ktorej sa takmer vôbec nespomína potreba výskumu v iných oblastiach, ako napríklad v oblasti rybolovu. Žiaľ, priame financovanie výskumu v tomto odvetví sa uberá veľmi znepokojujúcim smerom. Zdroje, s ktorými sme začínali, sa v nasledujúcich programoch postupne zmenšovali, a tieto radikálne zníženia videli k tomu, že siedmy rámcový program morský výskum - ako konkrétny cieľ financovania - úplne vylúčil.
<P>
Táto situácia sa musí v nasledujúcom rámcovom programe zmeniť, aby sme boli schopní splniť ciele reformovanej spoločnej politiky rybného hospodárstva. Odvetvie rybného hospodárstva čelí mnohým problémom, preto sú výskum a vedecká podporná práca mocnými nástrojmi pre ďalší udržateľný rozvoj tohto odvetvia. Preto je vyčlenenie primeraných finančných prostriedkov na tento účel také dôležité. Ďakujem.
<SPEAKER ID="119" NAME="Máire Geoghegan-Quinn" LANGUAGE="GA">
Som veľmi vďačná za hodnotnú rozpravu, ktorú sme tu mali dnes večer, a chcela by som poďakovať všetkým poslancom, ktorí sa na tejto hodnotnej rozprave zúčastnili.
<P>
Pri ďalšom postupe a tvorbe budúceho programu pre výskum a inovácie so skutočnou európskou pridanou hodnotou budem úzko spolupracovať s týmto Parlamentom.
<P>
Do konca tohto roka - vlastne 30. novembra - predložíme naše návrhy na budúce programy na financovanie výskumu a inovácií v rámci spoločného strategického rámca. V našej zelenej knihe sme už uviedli niekoľko myšlienok o tom, ako to dosiahnuť zoskupením rôznych nástrojov na úrovni EÚ do jedného systému. Môžeme podporiť celý inovačný reťazec od základného výskumu až po uvedenie na trh. Som presvedčená, že takto dosiahneme maximálny účinok našich investícií.
<P>
Veľmi sa teším na vypočutie si výsledku vašich diskusií o našej zelenej knihe, ktorá bude prijatá, predpokladám, koncom leta. Môžem vás uistiť, že pri príprave legislatívnych návrhov budú náležite zohľadnené obohacujúce príspevky správ pani Carvalhovej, pani Merkiesovej, pána Audyho a pani Matiasovej.
<P>
A nakoniec mi dovoľte pripomenúť, že 10. júna budeme organizovať záverečné podujatie v rámci konzultácií o zelenej knihe, na ktoré boli pozvaní niektorí poslanci tohto Parlamentu, niektorí z vás ako rečníci. Chcela by som informovať poslancov tohto Parlamentu, že bolo prijatých viac ako 1 300 odpovedí na internetový dotazník. Medzi nimi bol aj bezprecedentný počet stanovísk. Prijali sme viac ako 700 takýchto stanovísk od národných vlád, združení na európskej úrovni, podnikov, univerzít a od regionálnych a miestnych organizácií. Odpovede prišli zo všetkých krajín Európskej únie aj z krajín mimo nej. Myslím si, že to dokazuje veľký záujem, ktorý Európa pripisuje výskumu a inováciám ako politikám pre náš budúci rast.
<P>
Dovoľte mi teda ešte raz vám poďakovať za pohľady a podnety, ktoré poskytol tento Parlament priebežnému hodnoteniu siedmeho rámcového programu.
<SPEAKER ID="121" NAME="Jean-Pierre Audy" LANGUAGE="FR">
Rád by som poďakoval predsedníctvu Parlamentu za to, že umožnilo, aby sa konala táto rozprava, pretože pôvodne nebola na programe. Je veľmi užitočné, aby o tejto dôležitej otázke mohli diskutovať všetky politické skupiny.
<P>
Chcel by som tiež vyjadriť veľkú vďaku vám, pani komisárka. Hovorím v mene všetkých tých, ktorí si vás veľmi vážia. Máte podporu dokonca aj írskych členov Poslaneckého klubu Európskej ľudovej strany (kresťanských demokratov). Takže, ako vidíte, v súvislosti s touto problematikou sa môže stať naozaj všetko. Ďakujem vám za to, čo robíte. Paní komisárka, naozaj sa spoliehame na vás, pokiaľ ide o zjednodušenie a dôležité posolstvá, ktoré vám posielame.
<P>
Chcel by som poďakovať spravodajcom zo všetkých politických skupín, kolegom poslancom, ktorí predložili mnohé pozmeňujúce a doplňujúce návrhy, a tým, ktorí prispeli k tejto správe - a osobitne ďakujem poslancom z poslaneckého klubu PPE.
<P>
Ďakujem vám za diskusiu o otázke zjednodušenia. Vaše pripomienky berieme na vedomie. Slová konkurencieschopnosť priemyslu vzbudzujú očakávania. Musíme vytvoriť prepojenie medzi výskumom a obchodom - t. j. medzi výskumom a inováciami - prostredníctvom európskeho patentu. Výskum sa musí pretransformovať do rastu. Ako povedal pán Reul, musíme, samozrejme, podporovať výnimočnosť. Musíme sa stať najlepšími na svete, a dosiahneme to prostredníctvom výnimočnosti. Ako som však už povedal, nevieme, kto získa Nobelovu cenu o päť alebo desať rokov. Preto musíme nájsť správnu rovnováhu medzi výnimočnosťou a rozdelením v celej EÚ. Práve tak ako v športe, kde víťazíme nad najlepšími svetovými hráčmi, musíme mať najlepších výskumníkov na svete. Kľúčovým slovom je výnimočnosť.
<P>
Napokon, navrhli sme zdvojnásobiť financovanie, ale nie na úkor poľnohospodárstva ani štrukturálnych fondov. Cieľom je lepšia koordinácia s členskými štátmi. Vedúci predstavitelia štátov a vlád nám povedali, že nebudú zvyšovať veľkosť príspevkov verejného sektora. Namiesto toho musíme zlepšiť koordináciu európskych fondov, vnútroštátnych fondov a regionálnych fondov -, z ktorých niektoré, mimochodom, pochádzajú z európskych fondov - v záujme súdržnosti a tvorby dobrej politiky.
<P>
Moja záverečná poznámka. Navrhol som - tento návrh nebol predložený, ale je to téma, ktorú budeme musieť riešiť na politickej úrovni -, aby sme prijali európsky plán výskumu pre obranný priemysel. Nadišiel čas, aby Európska únia a členské štáty uvažovali podľa článku 45 Zmluvy o Európskej únii o veľkom výskumnom programe v oblasti obranných zariadení a, samozrejme, zariadení dvojakého účelu.
<SPEAKER ID="122" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 149)
<SPEAKER ID="123" NAME="András Gyürk" LANGUAGE="HU">
Siedmy rámcový program v oblasti výskumu a technického rozvoja (RP7) je najvýznamnejším programom na podporu výskumu na svete. Tento program zohráva kľúčovú úlohu pri udržiavaní konkurencieschopnosti Európy a vykonávaní stratégie Európa 2020. RP7 vykazuje významnú európsku pridanú hodnotu v oblasti európskeho výskumu a inovácií. Priebežné hodnotenie však odhalilo niekoľko oblastí, ktoré je potrebné rozvinúť. Podľa môjho názoru sú pre budúci úspech RP7 rozhodujúce dva aspekty. Prvou a najnaliehavejšou úlohou by malo byť zjednodušenie byrokratickej záťaže. Nadmerne zložitá administratíva je nákladná a predstavuje prekážku pre účasť MSP v RP7. Odstránenie paralelných štruktúr, rýchlejší presun finančných prostriedkov a harmonizácia RP7 s vnútroštátnymi prioritami môžu spoločne prispieť k tomu, aby sa o činnosti v oblasti výskumu a inovácií zaujímal čo najväčší počet subjektov. Po druhé, chcel by som zdôrazniť dôležitosť prístupu založeného na výnimočnosti, pretože finančné zdroje RP7 sa budú dať najefektívnejšie využiť vtedy, keď sa výber podporovaných výskumných projektov bude zakladať na výnimočnosti. Priebežné hodnotenie však odhalilo, že niektoré krajiny sú z hľadiska presunu finančných prostriedkov zastúpené podpriemerne. Hlavným dôvodom je to, že tieto členské štáty nemajú výskumnú infraštruktúru, ktorá by im umožnila splniť kritériá založené na výnimočnosti. Preto je potrebné prehodnotiť súčinnosť RP7 so štrukturálnymi fondmi a Kohéznym fondom, čo by mohlo následne podporiť rozvoj infraštruktúr, ktoré zaostávajú. Takto môžeme v súvislosti s hodnotením na základe výnimočnosti zabezpečiť rovnané podmienky pre všetky členské štáty.
<SPEAKER ID="124" NAME="Filiz Hakaeva Hyusmenova" AFFILIATION="ALDE">
písomne. - (BG) Siedmy rámcový program v oblasti výskumu, technického rozvoja a demonštračných činností je dôležitým nástrojom na dosiahnutie cieľov stratégie Európa 2020. Od vedeckého výskumu vo veľkej miere závisia aj vedúca úloha Európy v oblasti technologických inovácií a budúca konkurencieschopnosť Únie. V tejto súvislosti sa požaduje väčšie zameranie na podporu programu, silnejšie prepojenie s požiadavkami v oblasti podnikania a lepšia koordinácia s ďalšími finančnými nástrojmi EÚ a so štrukturálnymi fondmi.
<P>
Medzi dôležité faktory, ktoré prispievajú k úspechu programu, patrí aj zaistenie prístupu k informáciám o potenciálnych príležitostiach, ktoré ponúka, čo najväčšiemu počtu zúčastnených strán a zjednodušenie postupu podávania žiadostí, ktorý je v súčasnosti príliš komplikovaný. Chcem znovu zdôrazniť potrebu širokej propagácie výsledkov úspešne ukončených projektov, aby k nim malo prístup viac spoločností a v prípade potreby ich mohli využívať.
<P>
Veda neexistuje samoúčelne. Mala by prinášať úžitok hospodárstvu a spoločnosti. Je potrebné posilniť prepojenia medzi jednotlivými programami, aby sa zabezpečila súdržnosť pri vykonávaní vedeckých a demonštračných projektov, ako aj projektov marketingových testov a trhového uplatnenia. To nám umožní, aby sme pri financovaní v rámci RP7 dosiahli väčšiu efektívnosť a vyššiu európsku pridanú hodnotu.
<SPEAKER ID="124" NAME="Jacek Olgierd Kurski" LANGUAGE="PL">
Trvalým problémom všetkých správ o inováciách je to, že im chýba jasný a konkrétny rámec pre investície do výskumu a vývoja z fondov EÚ. Tento problém vystupuje znovu aj v správe pána Audyho a navyše správa obsahuje ešte ďalšiu nevyriešenú záležitosť, konkrétne nerovnováhu vo financovaní z prostriedkov EÚ. Autor sa sotva zmieňuje o nerovnosti medzi západnou Európou a novými členskými štátmi EÚ z hľadiska čerpania finančných prostriedkov. Zlý stav financovania možno vidieť okrem iného vo využívaní finančného nástroja s rozdelením rizika. Projekty spolufinancované v rámci tohto nástroja boli realizované len v 18 z 27 členských štátov. Okrem toho jeho najväčšími príjemcami sú žiadatelia z takzvaných starých členských štátov EÚ: Nemecko (23,1 % všetkých týchto pridelených finančných prostriedkov), Španielsko (19,1 %), Spojené kráľovstvo (9,9 %) a Holandsko (8,3 %). Dnes sa v rámci tohto nástroja financuje približne jedna tretina výskumu. Myslím si, že financovanie z tohto nástroja by sa malo úmerne zvýšiť, aby vlastný príspevok podnikateľa neprekročil 10 až 15 % požadovanej sumy (v súčasnosti sa požaduje 15 až 25 % sumy pridelenej na výskum). Mali by sme pamätať na to, že jednou z hlavných úloh EÚ je odstránenie sociálnej a zemepisnej nerovnováhy prostredníctvom rozdelenia prínosov vyplývajúcich z inovácií v celej EÚ. Tento cieľ nebudeme schopní dosiahnuť, ak budeme zanedbávať z finančného hľadiska nové členské štáty EÚ a naďalej tak podporovať jednostranný únik mozgov.
<SPEAKER ID="124" NAME="Krzysztof Lisek" LANGUAGE="PL">
Vítam objavujúci sa trend zvyšovania financovania vedeckého výskumu v Európskej únii. Zároveň si myslím, že je nevyhnutné, aby sme v tejto oblasti spojili naše sily a výdavky. Čo najskôr by sa mali vykonať reformy na vnútroštátnej úrovni, ktoré umožnia vytvoriť dobre spolupracujúce strediská a zabránia duplicite práce na tých istých projektoch. Prispelo by to aj k lepšiemu využívaniu fondov. Európska únia musí pamätať na dôležitosť výskumu v súvislosti so zabezpečením konkurenčnej výhody v dnešnom globálnom svete. Členské štáty musia zreformovať najmä spôsob vykonávania výskumu v oblasti bezpečnosti, ktorá je jednou z kľúčových oblastí spomínaných v správe, aby sa zabezpečila jeho optimalizácia počas obdobia finančnej krízy.
<SPEAKER ID="124" NAME="Marian-Jean Marinescu" LANGUAGE="RO">
Príťažlivosť siedmeho rámcového programu pre výskum sa v priemyselnom odvetví neprejavila v plnej miere. Okrem potreby nového financovania je potrebná aj lepšia koordinácia v oblasti výskumu, vývoja a inovácií (VVI) medzi Európskou úniou, členskými štátmi a regiónmi.
<P>
Po prvé, musí sa zlepšiť prepojenie medzi Kohéznym fondom a rámcovým programom pre výskum. Musím zdôrazniť dôležitosť politiky súdržnosti, pretože sa stala hlavným zdrojom podpory výskumu a inovácií v Európe.
<P>
Po druhé, politiky v oblasti výskumu a inovácií sa musia prispôsobiť špecifickým potrebám trhu. Aby sa mohli výsledky inovácií predať, musí sa na trhu EÚ objaviť dopyt po inovačných technológiách.
<P>
V neposlednom rade by som chcel uviesť, že v EÚ existuje mimoriadne veľká nerovnováha z hľadiska prideľovania finančných prostriedkov, pričom výsledky ukazujú, že väčšinu finančných prostriedkov čerpajú staré členské štáty. Táto situácia je v rozpore s cieľom územnej súdržnosti, podľa ktorého sa majú členské štáty rozvíjať vyváženým spôsobom zo zemepisného hľadiska, čo je cieľ stanovený v Lisabonskej zmluve.
<SPEAKER ID="124" NAME="Pavel Poc" LANGUAGE="CS">
Vítam návrh, aby sa výskum podporovaný siedmym rámcovým programom (RP7) zameriaval na riešenie problémov EÚ v oblastiach stanovených v kapitole Spolupráca RP7. Patrí sem najmä zdravotná starostlivosť vrátane klinického a preventívneho výskumu a lekárskych technológií. Rakovina je druhou najčastejšou príčinou smrti v Európe a vzhľadom na to, že obyvateľstvo starne, očakáva sa, že vo veku 75 rokov bude mať každý tretí muž a každá štvrtá žena priamu skúsenosť s touto chorobou. Výskum rakoviny je na pokraji prevratných objavov, najmä pokiaľ ide o presnejšie a lacnejšie metódy a tiež metódy, ktoré sú pre pacientov menej bolestivé v súvislosti s preventívnymi vyšetreniami aj samotnou liečbou. Financovanie výskumu rakoviny môže zachrániť ľudské životy a znížiť náklady na liečbu. Oceňujem politickú vôľu, ktorá prispela k tomu, že v rámci tohto programu už boli vyčlenené finančné prostriedky na výskum rakoviny. Tieto finančné prostriedky sa v súčasnej hospodárskej situácii EÚ nesmú znížiť, naopak, musíme poskytnúť viac. Chcel by som zdôrazniť, že pokiaľ dokážeme spojiť sily pri realizácií ambicióznych projektov, ako je napríklad odstraňovanie štátnych hraníc alebo budovanie vesmírnych staníc, mali by sme dokázať nájsť spôsob, ako zmeniť rakovinu na chorobu, ktorej sa už nikto nebude musieť báť. Aby sme to dosiahli, potrebujeme podporu a koordináciu výskumu liečebných metód a prevencie. Boj proti rakovine je európskou témou, ktorá by mala byť našou prioritou, od financovania prostredníctvom siedmeho rámcového programu až po zastrešujúcu agentúru na európskej úrovni.
