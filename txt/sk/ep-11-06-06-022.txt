<CHAPTER ID="022">
Zaručenie nezávislých posúdení vplyvu (stručná prezentácia) 
<SPEAKER ID="209" NAME="Predsedajúci">
Ďalším bodom programu je správa pani Nieblerovej v mene Výboru pre právne veci o zaručení nezávislých posúdení vplyvu.
<SPEAKER ID="210" NAME="Angelika Niebler">
spravodajkyňa. - (DE) Dovoľte mi uviesť túto tému niekoľkými príkladmi. Grécko a ďalšie štáty sú mimoriadne zadlžené, hoci do týchto krajín sa už roky nalievajú miliardy zo štrukturálnych fondov. Ako môžeme zlepšiť využívanie týchto zdrojov a ako možno toto využívanie lepšie kontrolovať?
<P>
Môj druhý príklad sa týka eurobondov. Aký majú účinok na európsky rozpočet?
<P>
Po tretie, ak by sme v Európe zaviedli daň z finančných transakcií, aké by boli dôsledky? Parlament vo svojich správach požaduje, aby sa pre všetky tieto otázky vykonalo posúdenie vplyvu právnych predpisov. Koniec koncov, na to, aby sme mohli prijať politicky rozumné rozhodnutia, potrebujeme fakty. Práve toho sa týka moja správa o zaručení nezávislých posúdení vplyvu.
<P>
Nie je to nový problém. Spolu s ďalšími otázkami týkajúcimi sa zlepšovania právnych predpisov nás zamestnáva už desať rokov. Napriek všetkému úsiliu zo strany Komisie o zlepšenie svojho posudzovania vplyvu, ako aj úsiliu v tejto oblasti zo strany Európskeho parlamentu, kvalita posudzovania vplyvu sa stále musí zlepšovať. Vo svojej správe predkladám návrhy na to, ako sa nám môže podariť dosiahnuť toto zlepšenie, pokiaľ ide o Európsku komisiu a jej posudzovanie vplyvu, ako aj pokiaľ ide štúdie posudzovania vplyvu, ktoré vykonáva Parlament.
<P>
Čo sa týka obsahu, správa je rozdelená na štyri časti. Po prvé, sú tu všeobecné požiadavky na posúdenia vplyvu na európskej úrovni. Druhá časť obsahuje návrhy zamerané na Európsku komisiu a zoznam potenciálnych oblastí, v ktorých možno dosiahnuť zlepšenie. V tretej časti hovorím o tom, ako môžeme my v Európskom parlamente lepšie optimalizovať posudzovanie vplyvu právnych predpisov ako nástroj. V poslednej časti následne navrhujem, aby sme v Parlamente vytvorili nezávislú štruktúru na posudzovanie vplyvu.
<P>
Čo sa týka všeobecných požiadaviek na posúdenia vplyvu na európskej úrovni, je dôležité poznamenať, že musíme pokročiť od jednoduchej analýzy nákladov smerom k posúdeniu hospodárskeho, sociálneho a zdravotného vplyvu právnych predpisov na európskej úrovni. Po druhé, myslím si, že je dôležité vykonať test vplyvu na malé a stredné podniky v súvislosti so všetkými posúdeniami vplyvu právnych predpisov a tiež preskúmať dosahy na priemyselnú konkurencieschopnosť v Európe. Po tretie, v tejto správe navrhujeme, aby Komisia čoskoro zverejnila plány navrhovaných právnych predpisov, aby tak Parlament a zainteresované strany mali možnosť vyjadriť svoje stanoviská počas konzultačného obdobia.
<P>
Čo sa týka Európskej komisie, žiadame najmä, aby boli členovia výboru pre posudzovanie vplyvu, ktorý bol v Komisii pred časom zriadený, nezávislí a aby sa do práce v skorej fáze zapojili aj parlamentné výbory. Čo sa týka Parlamentu, domnievame sa, že je dôležité, aby sme posudzovanie vplyvu právnych predpisov skutočne používali ako nástroj. Doteraz ho používalo niekoľko výborov, ale myslím si, že tento nástroj musíme oveľa intenzívnejšie využívať v našich diskusiách v Parlamente. Ak sa nám podarí vytvoriť vlastné zdroje Parlamentu a zriadiť nezávislú štruktúru pod vedením poslancov tohto Parlamentu s cieľom vytvoriť metódu, ktorá nám umožní vykonávať odborné posúdenia vplyvu právnych predpisov v Európskom parlamente, potom, domnievam sa, budeme môcť povedať, že vďaka tejto správe sme toho veľa dosiahli. Dúfam, že pri zajtrajšom hlasovaní získa vašu podporu.
<SPEAKER ID="211" NAME="Anna Záborská" AFFILIATION="PPE">
(FR) Posúdenia vplyvu nám umožňujú vykonávať našu úlohu zákonodarcu. Ich zlú povesť čiastočne vysvetľuje riziko manipulácie. Môžeme o ne žiadať na základe verejnej mienky. Môžu byť seriózne a vedecky správne. Vezmite si napríklad posúdenie vplyvu, ktoré zadal Výbor pre práva žien a rodovú rovnosť na účely smernice o materskej dovolenke. Bolo také nepoužiteľné, že sme ľutovali, že sme naň minuli peniaze daňových poplatníkov.
<P>
Ďakujem vám, pani Nieblerová, za prácu, ktorú ste vložili do prípravy uznesenia. Vaše úsilie nám pomáha vytvárať lepšie právne predpisy v prospech občanov členských štátov.
<SPEAKER ID="212" NAME="Richard Falbr" AFFILIATION="S&amp;D">
(CS) Predkladám správu o vonkajšom rozmere Európskej únie a sociálnej zodpovednosti podnikov. Pri príprave tejto správy som postupoval mimoriadne kriticky, pretože veľmi často sa stáva, že počas rokovaní s krajinami, ktoré nie sú členskými štátmi EÚ, sa prijímajú pokrytecké pozície. Ak od nich chceme žiadať, aby dodržiavali rovnaké zásady, aké dodržiavame my v Európskej únii, potom je nevyhnutné, aby sme to isté robili aj my. Nemôžeme žiadať súlad so základnými dohovormi Medzinárodnej organizácie práce a potom dovoliť, aby tieto dohovory porušovali niektoré členské štáty. V správe tiež píšem, že...
<P>
(Predsedajúci prerušil rečníka.)
<SPEAKER ID="213" NAME="Tatjana Ždanoka" AFFILIATION="Verts/ALE">
Srdečne ďakujem nášmu spravodajcovi pánovi Falbrovi za jeho prácu. Napriek jeho počiatočným obavám zostáva správa veľmi silná. Hovorím v mene Skupiny zelených/Európskej slobodnej aliancie a chcem opäť zdôrazniť, že by sa mala posilniť úloha Medzinárodnej organizácie práce. Dobrovoľná sociálna zodpovednosť podnikov je dobrá vec, ale primárna úloha podporovať a chrániť ľudské práva náleží štátom a medzinárodným organizáciám.
<P>
Nemyslíme si, že by sme sa v oblasti zodpovednosti podnikov mali vyhýbať právne záväzným normám. V Európe by sme mali vytvoriť ďalšie normy v oblasti podávania správ spoločnosťami. Na druhej strane, porušovanie základných zásad a práv na pracovisku sa nesmie používať ako legitímna porovnateľná výhoda. Európa by mala presadzovať svoj sociálny model a zlepšovať, nie znižovať, sociálne normy, a to na vnútornej i vonkajšej úrovni.
<SPEAKER ID="214" NAME="Angelika Niebler" AFFILIATION="PPE">
(DE) Ospravedlňujem sa za to, že si opäť beriem slovo, ale domnievam sa, že vznikol určitý zmätok, pretože kolegovia poslanci momentálne nediskutujú o mojej správe, ale o správe o sociálnej zodpovednosti, o ktorej sa bude rokovať neskôr.
<P>
Možno by sme najskôr mohli dokončiť rozpravu o téme posudzovania vplyvu - domnievam sa, že o slovo v súvislosti s mojou správou požiadal pán Baldassarre - a potom môžeme prejsť k nasledujúcej správe.
<SPEAKER ID="215" NAME="Predsedajúci">
Ďakujem vám, pani Nieblerová. Aj ja už chápem, v čom je problém. Máme malý problém s internetom. Ani ja nemám správny zoznam rečníkov. Na obrazovke sa ešte stále zobrazuje správa pána Klinza. Podľa všetkého práve preto boli niektorí poslanci trocha podráždení. Takže teraz rokujeme o správe pani Nieblerovej o zaručení nezávislých posúdení vplyvu.
<SPEAKER ID="216" NAME="Gerard Batten" AFFILIATION="EFD">
Áno, súhlasím s tým, že je veľmi dôležité mať nezávislé posúdenia hospodárskeho vplyvu právnych predpisov EÚ. Vznikajú tým veľmi vysoké náklady pre podniky, hospodárstvo a, samozrejme, pre vrecká obyčajných občanov.
<P>
Nedávno som zverejnil posledné doplnenie svojej periodickej štúdie Koľko stojí Európska únia Britániu?, ktorá je dostupná na mojej webovej stránke. Nadmerná regulácia zo strany EÚ je, samozrejme, len jedným z prvkov týchto nákladov. Skupina expertov Open Europe pomocou vlastných údajov vlády Spojeného kráľovstva vypočítala, že náklady len 99 najdôležitejších smerníc, ktoré momentálne platia, sú vyše 20 miliárd GBP ročne.
<P>
V roku 2006 komisár Günter Verheugen stanovil náklady právnych predpisov EÚ na priemernú hodnotu 3,5 % HDP, pričom 3,5 % HDP Spojeného kráľovstva je takmer 49 miliárd GBP ročne. To je pre podniky a spotrebiteľov obrovská záťaž. Nezávislé posúdenie vplyvu by sa, samozrejme, malo vykonávať na vnútroštátnej úrovni, ale mimo Európskej únie by Británia mala mať možnosť slobodne si zvoliť svoju vlastnú úroveň regulácie, ktorá by rozhodne nepredstavovala 49 miliárd GBP ročne.
<SPEAKER ID="217" NAME="Gay Mitchell" AFFILIATION="PPE">
Budem veľmi stručný. V prvom rade si myslím, že je to dôležitý návrh. Toto posúdenie vplyvu je pre nás dôležité z dvoch dôvodov. Prvým je zaistiť, aby sme prijali právny predpis, ktorý je potrebný a účinný, ale aj prestať obviňovať Brusel zo všetkého, čo nevyjde. Národné vlády a parlamenty nesú zodpovednosť, keď je všetko v poriadku, ale keď sa to pokazí, obvinia Brusel. Myslím si, že tieto posúdenia vplyvu by práve mali ukázať, kto je zodpovedný a kto nesie vinu, pretože obviňovať je príliš jednoduché. Navyše, keď sa pozriete do minulosti na to, čo sa dialo predtým, ako sme mali Európsku úniu, náklady na to boli absolútne ničivé.
<SPEAKER ID="218" NAME="Viviane Reding">
podpredsedníčka Komisie. - Komisia víta túto správu, pretože podporuje náš program inteligentnej regulácie a jej cieľom je posilniť spoločnú zodpovednosť inštitúcií EÚ v tejto oblasti.
<P>
Komisia tiež víta skutočnosť, že správa podporuje niektoré z jej návrhov adresovaných Európskemu parlamentu prostredníctvom oznámenia o inteligentnej regulácii, ale sme si vedomí aj niekoľkých veľmi problematických návrhov. Komisia už vo svojom oznámení o inteligentnej regulácii jasne povedala, že nemôže prijať a neprijme požiadavky, ktoré by mali dosah na jej nezávislosť pri vykonávaní posúdení vplyvu - napríklad externalizáciu výboru pre posudzovanie vplyvu -, ani požiadavky, ktoré by inak ovplyvnili jej právo na iniciatívu.
<P>
Dovoľte mi pripomenúť, že Európsky dvor audítorov vo svojej nedávnej osobitnej správe o posúdeniach vplyvu v inštitúciách EÚ potvrdil, že systém posudzovania vplyvu, ktorý používa Komisia, "je účinný z hľadiska podpory prijímania rozhodnutí v inštitúciách EÚ" a z hľadiska zvyšovania kvality našich návrhov. Dvor audítorov tiež zistil, že Komisia má potrebné štruktúry na inteligentnú reguláciu a že výbor pre posudzovaniu vplyvu jednoznačne pomáha zvyšovať kvalitu našich posúdení vplyvu.
<P>
Komisia prijme pozíciu k správe po prijatí uznesenia.
<SPEAKER ID="219" NAME="Predsedajúci">
Rozprava sa skončila.
<P>
Hlasovanie sa uskutoční v utorok 7. júna o 12.00 hod.
<P>
Chcem požiadať všetkých poslancov o zhovievavosť, pokiaľ ide o momentálne nezrovnalosti, keďže nefunguje obrazovka.
<P>
Písomné vyhlásenia (článok 149)
<SPEAKER ID="219" NAME="Véronique Mathieu" LANGUAGE="FR">
Posúdenia vplyvu majú zásadné dôsledky na legislatívnu činnosť, preto sú potrebné zmeny, ktoré prinesú vytvorenie mechanizmu nezávislého od týchto posúdení. Nemali by preto slúžiť na opodstatnenie určitého legislatívneho návrhu, ale mali by umožniť objektívne preskúmanie faktov. Platí to aj pre vedecké stanoviská Európskeho úradu pre bezpečnosť potravín (EFSA), ktorého metodika bola pri viacerých príležitostiach spochybnená, i pre verejné konzultácie, pri ktorých znenie otázok môže viesť človeka k tomu, že bude očakávať také odpovede, aké chcú počuť útvary Komisie. S cieľom bojovať proti týmto prípadom zneužívania v rámci legislatívneho procesu žiadame jasnú metodiku, analýzu alternatív a možnosť nepodniknúť žiadne kroky, ako aj maximálnu transparentnosť a úzke zapojenie Parlamentu.
