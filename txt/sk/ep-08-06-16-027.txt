<CHAPTER ID="027">
Súdržnosť politík rozvoja a vplyv využívania určitých prírodných biologických zdrojov zo strany EÚ na rozvoj v západnej Afrike (rozprava) 
<SPEAKER ID="220" NAME="Predsedajúci">
Ďalším a posledným bodom je rozprava o správe, ktorú predložil Frithjof Schmidt v mene Výboru pre rozvoj o súdržnosti politík rozvoja a vplyve využívania určitých prírodných biologických zdrojov zo strany EÚ na rozvoj v západnej Afrike (INI/2007/2183).
<SPEAKER ID="221" NAME="Frithjof Schmidt">
spravodajca. - (DE) Vážený pán predsedajúci, pani komisárka, dámy a páni, dovoľte, aby som začal prekladom názvu mojej správy. Keď hovoríme o "prírodných biologických zdrojoch" máme na mysli drevo a ryby. Drevo a ryby predstavujú kľúčové zdroje sociálneho a hospodárskeho rozvoja západoafrického regiónu. Z toho vyplýva, že hovoríme aj o odlesňovaní.
<P>
Všetci vieme, aká alarmujúca je táto situácia. Z lesov, ktoré pred päťdesiatimi rokmi existovali v západnej Afrike, dnes existuje len okolo 13 %. Znamená to, že 87 % pôdy, ktorá bola zalesnená je dnes vyrúbaných. Všetci vieme, aký vplyv má táto skutočnosť na klimatické trendy a proces rozširovania púšte.
<P>
Štatistiky o nadmernom rybolove v tejto časti Atlantického oceánu sú rovnako alarmujúce, ako aj vážne problémy, ku ktorým tento rybolov vedie. Samozrejme, všetkým sú nám známe fotografie preťažených lodiek, ktoré pristávajú na brehoch Kanárskych ostrovov, kde vykladajú náklad migrantov zo západnej Afriky. Vzťah medzi trendmi, ktoré som opísal a zvýšenou mierou migrácie do Európskej únie zo západnej Afriky je zjavné a nezvrátiteľné a rovnako je, samozrejme, témou politickej diskusie v našich spoločnostiach.
<P>
Európska únia je hlavným trhom pre drevo a ryby. My sami tvrdíme, že kupujeme okolo 80 % týchto výrobkov. Z tohto dôvodu je rozumné a samozrejme aj nevyhnutné, preskúmať súdržnosť našej politiky rozvoja, našej politiky rybného hospodárstva a našej politiky v oblasti obchodu s drevom, s cieľom určiť rozsah, do ktorého sa úspešne dopĺňajú alebo zistiť, či si ich záujmy v niektorých oblastiach vzájomne neprekážajú.
<P>
V prípade obidvoch produktov existuje potreba prevencie nezákonného plienenia a zavedenia udržateľného riadenia zdrojov. V prípade obidvoch produktov existuje potreba zabezpečiť, aby potreby miestneho hospodárstva a miestnych spotrebiteľov mali prednosť pred medzinárodným obchodom. Ak nedosiahneme tieto ciele, naruší sa akýkoľvek sebestačný rozvoj a úspech akejkoľvek rozvojovej spolupráce bude ohrozený. Z tohto dôvodu je také dôležité vykonať toto preskúmanie súdržnosti, s cieľom zabezpečiť, že ostatné politiky, ktoré vedieme, nepoškodzujú a neoslabujú našu politiku rozvoja.
<P>
Vieme, prostredníctvom ktorých nástrojov sme schopní situáciu zlepšiť. Potrebujeme lepšie monitorovanie zásob rýb a lesov a lepší dohľad nad odvetvím drevárskeho priemyslu a rybolovu. Potrebujeme aj zriadenie vhodnej infraštruktúry na výskum vývoja zásob a na kontrolu a dohľad nad hospodárskou činnosťou. O týchto otázkach vieme veľmi dlho a samozrejme ide o politické smerovanie, o ktoré sa už istý čas snažíme.
<P>
V tejto súvislosti naše úsilie musíme zamerať na boj proti nelegálnej ťažbe dreva, nelegálnemu rybolovu a obchodu s nezákonným tovarom. Musíme to robiť na mieste, v západnej Afrike. Na tieto účely musíme podporovať naše partnerské krajiny v západnej Afrike a táto podpora zahŕňa pomoc pri získavaní prístupu na trh EÚ. Musíme rozvinúť monitorovacie systémy. Jednou z najdôležitejších úloh v oblasti politiky rozvoja je presmerovanie úsilia k udržateľnému ekologickému prístupu k ťažbe dreva, lesnému hospodárstvu a rybolovu.
<P>
Dovoľte mi spomenúť jednu záležitosť a odkázať na konflikt týkajúci sa správy. V správe uvádzame, že musíme zlepšiť podmienky pre vytváranie spoločných podnikov medzi spoločnosťami v Európskej únii a africkými partnermi a že musíme poskytnúť ochranu investícií. Pokladám to za riadne a správne a tieto opatrenia sú potrebné, avšak musíme zabezpečiť, že nepovedú k zvýšenej kapacite, ktorá oslabí vykonávanie iných našich opatrení, akými sú napríklad opatrenia určené na boj proti nadmernému rybolovu.
<P>
Je absolútne nevyhnutné, aby sme vyriešili tento konflikt záujmov. Z tohto dôvodu sme do stanoviska Výboru pre rybné hospodárstvo pridali toto vyhlásenie ako dodatočný odsek. Obávam sa, že problém v postupe týkajúci sa subjektu oprávneného pridávať dodatky do textu, obsahu, miesta a času, kedy môžu byť tieto dodatky doplnené, nenaruší podstatu tohto dodatku. Podľa môjho názoru je prvorado dôležité presadzovať zásadu nevytvárania novej zvýšenej kapacity. Ako iste viete, bol predložený návrh na vypustenie tohto odseku zo správy, avšak nesmieme dopustiť, aby k tomu došlo.
<SPEAKER ID="222" NAME="Danuta Hübner">
členka Komisie. - Vážený pán predsedajúci, chcela by som začať pogratulovaním pánovi spravodajcovi Schmidtovi k tejto správe. Súdržnosť politiky rozvoja je dôležitou otázkou a dovoľte mi ubezpečiť vás, že obmedzenie negatívnych vplyvov a plného využitia synergie medzi európskymi politikami a rozvojom je integrálnou súčasťou nášho úsilia vynakladaného na dosiahnutie rozvojových cieľov milénia.
<P>
Okrem politiky rozvoja môžu v skutočnosti iné politiky vo výraznej miere prispieť k rozvoju a táto skutočnosť má prirodzene priamy vplyv na účinnosť našej pomoci.
<P>
Ako správne uvádzate vo vašej správe, všetkých nás znepokojuje odlesňovanie tropických pralesov a domnievam sa, že by sme mali rozlišovať medzi dvomi aspektmi: odlesňovaním a zmenou klímy na jednej strane a bojom proti nelegálnemu klčovaniu lesov na strane druhej.
<P>
Na konferencii na Bali medzinárodné spoločenstvo jasne označilo ničenie lesov za jednu z hlavných príčin zmeny klímy. V duchu konferencie OSN o zmene klímy Komisia hodlá prispieť v roku 2008 sumou vo výške 5 miliónov EUR na nástroj partnerstva na znižovanie emisií v dôsledku odlesňovania (Forest Carbon Partnership Facility), ktorý spravuje Svetová banka. Dodatočných 60 miliónov EUR bude vyčlenených do roku 2010 na financovanie Globálnej aliancie proti zmene klímy, ktorá je iniciatívou, ktorá sa začala minulý rok, s cieľom podporiť úsilie najchudobnejších krajín zamerané na prispôsobenie sa zmene klímy.
<P>
Nedávno niekoľko krajín vrátane Ghany, Kamerunu, Mali, Sierra Leone a Pobrežia Slonoviny začlenilo do svojich národných programov 10. Európskeho rozvojového fondu opatrenia týkajúce sa riadenia prírodných zdrojov a správy tohto odvetvia.
<P>
Západná Afrika je tiež dôležitým partnerom Únie pri boji proti nelegálnemu klčovaniu lesov, ako aj Kamerun, Ghana, Libéria a Pobrežie Slonoviny, ktoré vyvážajú významné objemy dreva do Európy.
<P>
Dve z týchto krajín, Kamerun a Ghana, v súčasnosti finalizujú dobrovoľnú partnerskú dohodu o vymáhateľnosti práva, správe a obchode v lesníctve (FLEGT) s Úniou a podobné rokovania s Libériou začnú čoskoro.
<P>
V súvislosti s politikou rybného hospodárstva, ako ste správne zdôraznili, nové partnerské dohody o rybolove viedli k väčšej súdržnosti medzi spoločnou politikou rybného hospodárstva a politikou rozvoja. Tieto nové dohody sa neobmedzujú už len na ponuku možností rybolovu pre plavidlá Spoločenstva, ale umožňujú otvoriť dialóg s inými partnermi, s cieľom pomôcť im pri zavádzaní skutočne udržateľnej a zodpovednej politiky rybného hospodárstva v ich vodách.
<P>
Okrem finančnej kompenzácie udeľovanej podľa týchto dohôd o rybolove, ktorá často vo veľkej miere prispieva k príjmom našich partnerských krajín, a tým aj k ich makroekonomickej stabilite, predstavujú tieto dohody základný politický a právny základ. Spoločenstvu to umožňuje uľahčiť rozvoj svojich politík rybného hospodárstva na základe dialógu a vzhľadom na priority, ktoré naši partneri stanovili vo svojich politikách rybného hospodárstva.
<P>
Avšak nemôžem s vami súhlasiť, pokiaľ ide o vyhlásenie v správe, v ktorom sa naznačuje vzťah medzi prisťahovalectvom a dohodami o rybolove. Dokonca aj dotknuté krajiny, napríklad Senegal, kde jeho minister, pán Djibo Ka, verejne odmietol obvinenia z toho, že prítomnosť plavidiel Spoločenstva má výrazný vplyv na zdroje a na pokles ziskovosti nepriemyselných rybárov, ktorí často patria do skupiny osôb najviac ovplyvnených nezákonným prisťahovalectvom.
<P>
Skutočne pracujeme s rybármi, MVO a súkromnými partnermi v Európe a v týchto krajinách presne preto, aby sme sa pokúsili a znížili do čo najväčšej miery všetky negatívne vplyvy a nespravodlivú hospodársku súťaž medzi našimi rybármi a najzraniteľnejšími rybármi v týchto krajinách.
<P>
V súčasnosti žiadna európska flotila nekonkuruje nepriemyselným flotilám týchto krajín v západnej Afrike napriek tomu, že to isté sa nedá povedať o iných zahraničných priemyselných flotilách.
<SPEAKER ID="223" NAME="Carmen Fraga Estévez" LANGUAGE="ES">
V prvom rade mi je ľúto, že Výbor pre rozvoj sa správa neprijateľne a zjavne má pocit, že sa naň nevzťahuje rokovací poriadok Európskeho parlamentu. Obišiel postup posilnenej spolupráce stanovený v článku 47 a opravil vyhlásenia Výboru pre rybné hospodárstvo týkajúce sa záležitostí, ktoré sú výlučne v jeho právomoci. Od začiatku prípravy tejto správy sa správal tiež úplne nedôveryhodne, keď sa tvrdohlavo snažil uzurpovať si právomoc Výboru pre rybné hospodárstvo v oblasti partnerských dohôd o rybolove. Zatiaľ čo Výbor pre rybné hospodárstvo vydal stanovisko, v ktorom sa vedome snažil v plnej miere rešpektovať citlivé otázky, ku ktorým, ako vieme, táto téma vedie vo Výbore pre rozvoj, tento výbor, ako plánoval od začiatku, zasiahol do záležitostí týkajúcich sa výlučne spoločnej politiky rybného hospodárstva.
<P>
Vážený pán predsedajúci, niektorí predsedovia výborov sa majú tendenciu domnievať, že nemôžu urobiť nesprávne rozhodnutie a že rokovací poriadok sa na nich nevzťahuje napriek tomu, že by mali byť jeho prvoradými zástancami. Výsledkom je sterilná konfrontácia medzi výbormi, ktorá poškodzuje dôveryhodnosť celej inštitúcie.
<P>
Dúfam, že tento príklad poslúži na zastavenie týchto tendencií zneužívania moci a že všetci tí, ktorí sa chcú dozvedieť o úlohe, ktorú zohrávajú partnerské dohody o rybolove v rozvoji obcí a národného rybného hospodárstva v západnej Afrike môžu vychádzať z komplexnej a necenzurovanej správy.
<P>
Predložením tohto pozmeňujúceho a doplňujúceho návrhu v mene skupiny PPE-DE chce tento spravodajca dokázať našu vôľu vrátiť sa k postupu napriek tomu, že sme vyhlásili, že ak iné politické skupiny nepodporia tento pozmeňujúci a doplňujúci návrh, požiadame o vrátenie správy príslušnému výboru zodpovednému za fond.
<SPEAKER ID="224" NAME="Filip Kaczmarek">
v mene skupiny PPE-DE. - (PL) Vážený pán predsedajúci, chcel by som poďakovať pánovi Schmidtovi za veľmi dôkladnú a podrobnú správu. Ak má byť naša politika rozvoja skutočne súdržná, potom potrebujeme takéto podrobné správy týkajúce sa otázok súvisiacich s rôznymi aspektmi rozvojovej činnosti. Spolupráca s inými výbormi, samozrejme, musí byť upravená, avšak, ak máme hovoriť o súdržnosti politiky, potom je potrebné vysvetlenie týkajúce sa spôsobu, akým by mali jednotlivé parlamentné výbory spolupracovať.
<P>
Analýza využívania prírodných zdrojov v západnej Afrike Európskou úniou poskytuje skutočné, a nie polovičaté, hodnotenie úlohy Európskej únie v tomto africkom regióne. Mali by sme si uvedomiť, že využívanie prírodných zdrojov má veľmi konkrétne, a niekedy aj veľmi bolestné a komplexné sociálne následky. V tejto súvislosti je veľmi znepokojujúcou skutočnosť, že v západnej Afrike sú nadmerne lovené zásoby rýb, čo by mohlo predstavovať riziko pre miestny rozvoj, keďže tieto zdroje zabezpečujú potravinovú bezpečnosť regiónu.
<P>
Je pravdou, že africké národy sa často nezaoberajú udržateľným využívaním prírodných zdrojov a ak sa mu aj venujú, tak len do nepostačujúcej miery. Z tohto dôvodu by sme mali naše činnosti v tomto regióne hodnotiť z hospodárskeho, ako aj z etického hľadiska. Dokážem pochopiť, že mnohí politici radšej vidia európskych rybárov na západnom pobreží Afriky ako v uliciach Bruselu. Avšak musíme byť opatrní, aby sme sa nesprávali pokrytecky, pretože nemôžeme hovoriť o súdržnej politike rozvoja bez trvalo udržateľného rybného hospodárstva v západnej Afrike.
<P>
Podobne by sme sa mali snažiť nevyvážať naše vlastné sociálne problémy, pretože aj, keby sme ich dokázali vyviezť, vrátia sa v podobe migračných problémov. Mám dojem, že používame techniku akéhosi samovydierania, keď tvrdíme, že ak stiahneme svoje flotily zo západnej Afriky, môžu ich miesto zabrať iné flotily, ktoré zavedú horšie normy, akými sú tie používané v súčasnosti. Ide o nebezpečné myšlienky a nemyslím si, že by sme takúto argumentáciu mali používať.
<SPEAKER ID="225" NAME="Thijs Berman">
v mene skupiny PSE. - (NL) Vážený pán predsedajúci, ak lovíme ryby pri pobreží Mauretánie, vedie to k tomu, že najchudobnejší ľudia prichádzajú do Európy ako prisťahovalci, pretože doma pre seba nevidia žiadnu budúcnosť. Naše najchudobnejšie oblasti čelia tomuto problému, nie tie bohaté. V dôsledku toho Európa stráca podporu svojich voličov, najmä tých, ktorí majú nízky príjem. Aj z tohto dôvodu je nevyhnutná kohézna politika. Skutočnosť, že Írsko odmietlo Lisabonskú zmluvu je veľmi smutná v mnohých ohľadoch, avšak je úplne pochopiteľná.
<P>
Lisabonská zmluva predstavuje skutočný krok vpred, pokiaľ ide o politiku rozvoja. Ide o prvý text, v ktorom sa riadnym spôsobom stanovuje súdržnosť. Únia by jednou rukou nemala od chudobných krajín brať to, čo im druhou rukou dáva. Politika Únie v oblasti poľnohospodárstva, rybného hospodárstva, obchodu by nemala byť v konflikte s politikou rozvoja. Určite sa to vzťahuje na viaceré oblasti politiky, avšak nejde o otázku rivality medzi výbormi v tomto Parlamente. To je nepodstatný detail.
<P>
Podľa Zmluvy z Nice sa od Únie požaduje len, aby vo svete pôsobila ako súdržná sila. Ukázalo sa, že to nestačí. V rámci poľnohospodárskej politiky sa hanebne umožnilo, aby sme sa našich prebytkov, napríklad cukru a obilia, zbavili na svetovom trhu prostredníctvom vývozných dotácií. Našťastie sú to už viac menej chyby minulosti.
<P>
Jedine Lisabonská zmluva poskytuje zástancom chudobných krajín právny základ, ktorý im umožní zabezpečiť solidaritu s najchudobnejšími sveta. Napriek tomu Írsko túto zmluvu zamietlo. Hlavne ľudia s nízkymi príjmami sa vyjadrili v jej neprospech, pretože najchudobnejší ľudia v Európe sa nestotožňujú s touto Európskou úniou. Príliš veľa neistoty, veľké ohrozenie, oni sa musia vyrovnať s následkami tejto nekoherentnej a antisociálnej politiky.
<P>
Ako pán spravodajca Schmidt objasnil, úlohou je preukázať solidaritu so všetkými občanmi Európy a v rozvojových krajinách, pričom sa dodržiavajú environmentálne normy. Nie je to malá úloha. Existuje veľké pokušenie vymieňať jeden druh solidarity za druhý. A pritom si neprotirečia. Solidarita s rozvojovými krajinami je nevyhnutná kvôli skutočnej solidarite s ľuďmi s nízkym príjmom v Európe a vo svete.
<SPEAKER ID="226" NAME="Hélène Goudin">
v mene skupiny IND/DEM. - (SV) Keď krajiny EÚ využívajú prírodné zdroje chudobných krajín, nechávajú za sebou veľké stopy. Zdroje vo vodách západnej Afriky budú čoskoro vyčerpané, obchod s nelegálne vyťaženým drevom ničí životné prostredie a využívanie iných prírodných zdrojov majú obrovské dôsledky v chudobnom a politicky nestabilnom regióne. Naša činnosť ovplyvňuje miestne obyvateľstvo.
<P>
V správe sa hľadá väčšia miera súdržnosti medzi krajinami EÚ a snaží sa presadiť stanovisko Európskeho parlamentu. Avšak v tomto Parlamente je zastúpených mnoho osobitných záujmov, čo znamená, že európska politika pomoci je na ceste k zlyhaniu. Medzinárodnú činnosť by mala viesť Organizácia spojených národov a iné organizácie. Ak naozaj chceme zmeniť svet, ako hovoríme, musíme prejsť k iným opatreniam. EÚ by mala preskúmať a zreformovať svoju vlastnú politiku.
<P>
EÚ musí prestať s dotovaním neúspešného európskeho poľnohospodárstva, ukončiť skrývané postupy protekcionizmu, ktoré charakterizujú jej obchodnú politiku a upustiť od svojich nemorálnych dohôd o rybolove.
<SPEAKER ID="227" NAME="Bogdan Golik" AFFILIATION="PSE">
(PL) Vážený pán predsedajúci, podľa uznesení, ktoré schválila Európska únia, väčšina členských štátov sústreďuje svoje činnosti v oblasti pomoci do subsaharskej Afriky, kde patria aj krajiny západnej Afriky. Tento región má najväčšie rozvojové potreby. Poľsko tiež podporuje stanovisko Európskej únie, pokiaľ ide o politiku rozvoja a podporuje realizáciu rozvojových cieľov milénia v tomto regióne. Podpora poľskej verejnej mienky, pokiaľ ide o pomoc rozvojovým krajinám, stále narastá. Naposledy podporovalo túto myšlienku 77 % opýtaných. Zároveň si uvedomujeme potrebu zvýšenia úsilia, ktoré vynakladajú jednotlivé členské štáty na splnenie svojich záväzkov a na zvýšenie súdržnosti a účinnosti európskej politiky rozvoja. Vzhľadom na existujúcu polarizáciu je v súčasnosti veľmi dôležitou otázkou príprava spoločného stanoviska Európskej únie a Parlamentu na konferenciách v Akkre a Dauhe.
<P>
Afrika ako región s najväčším počtom rozvojových krajín nemá veľa skúseností s ochranou svojich vlastných biologických zdrojov. Na druhej strane je pre Európu veľmi dôležité, aby mala prístup k africkým zdrojom nerastných surovín a túto politiku vykonáva spoločne s Čínou a Ruskou federáciou. Pre európskych partnerov je nevyhnutné obchodne zatraktívniť svoj región a snažiť sa o to, aby rozvojová pomoc nebola závislá od demokratických reforiem v Afrike. Pre africké národy je osobitne významným prístup na potravinové trhy EÚ. Mali by sme im tento prístup poskytnúť skôr než tak urobí Brazília, USA alebo Austrália. Je potrebné väčšie vzájomné dopĺňanie sa, súdržnosť a koordinácia programov pomoci EÚ a jednotlivých členských štátov. Pokiaľ ide o čerpanie prírodných zdrojov v západnej Afrike, je nevyhnutné disponovať účinným systémom na hodnotenie rozsahu tohto čerpania, ako aj systémom jeho kontroly.
<P>
Chcel by som poďakovať pánovi Schmidtovi za upozornenie na tieto otázky.
<SPEAKER ID="228" NAME="Kathy Sinnott" AFFILIATION="IND/DEM">
Vážený pán predsedajúci, podľa správy sú drevo a ryby dvomi najvýznamnejšími zdrojmi v západnej Afrike. Keďže EÚ je hlavným príjemcom týchto produktov, je našou úlohou, aby sme sa vo veľkej miere snažili o presadzovanie ich trvalo udržateľného rozvoja. EÚ v súčasnosti zvažuje udelenie tzv. posilneného statusu Maroku. Prostredníctvom posilneného statusu sa poskytujú väčšie obchodné príležitosti, širší politický dialóg a spolupráca v oblasti zahraničnej politiky a bezpečnostných záležitostí.
<P>
V zásade proti tejto dohode nenamietame za predpokladu, že Maroko bude súhlasiť s ukončením porušovania ľudských práv na nezákonne okupovanom území Západnej Sahary, že Maroko bude súhlasiť s organizáciou slobodného a nestranného referenda pre ľudí na území Západnej Sahary a že sa preskúma partnerská dohoda o rybolove a že obyvateľom Západnej Sahary (Sahráwí) bude umožnené viesť rovnaký život ako vedú ich marockí spoluobčania.
<P>
Existuje mnoho dôvodov, prečo by Maroku nemal byť udelený posilnený status. Prostredníctvom udelenia posilneného statusu Maroku EÚ určite posilní nezákonnú okupáciu Marokom a skomplikuje politický proces smerom k slobodnému a nestrannému referendu. Okrem toho by udelenie posilneného statusu Maroku protirečilo misii Organizácie spojených národov zameranej na organizáciu referenda o sebaurčení v Západnej Sahare.
<SPEAKER ID="229" NAME="Danuta Hübner">
členka Komisie. - Vážený pán predsedajúci, diskusia v takúto neskorú hodinu jasne naznačila význam, ktorý všetci pripisujeme tejto otázke, a tak opäť raz Parlamentu ďakujem za správu.
<P>
Ako bolo správne zdôraznené, drevo a ryby sú dvomi kľúčovými produktmi hospodárskeho a sociálneho rozvoja západnej Afriky. Dovoľte mi osobitne opätovne zdôrazniť, že zabezpečenie konzistentnosti využívania týchto zdrojov s rozvojovými cieľmi musí byť naďalej prioritou pre Európsku úniu a krajiny západnej Afriky.
<P>
Ako som vysvetlila vo svojom úvodnom príspevku do tejto diskusie a ako teraz zopakujem, Komisia je zaviazaná k tomuto cieľu a uznesenie, ktoré Parlament zajtra príjme bude významným príspevkom k našej činnosti.
<SPEAKER ID="230" NAME="Frithjof Schmidt">
spravodajca. - (DE) Vážený pán predsedajúci, v prvom rade by som chcel, a možno to bude prekvapením vzhľadom na obsah jej príspevku, poďakovať pani Fraga Estévezovej, pretože sme osobne veľmi konštruktívne spolupracovali na tejto správe a vyriešili sme aj množstvo problémov. Mali by sme to oddeliť od inštitucionálneho konfliktu, ktorý existuje medzi Výborom pre rybné hospodárstvo a Výborom pre rozvoj, pokiaľ ide o interpretáciu rokovacieho poriadku. Toto súvisí so skutočnosťou, že v dôsledku štúdie ICEI nám bola pridelená nová úloha vykonávania kontrol koherentnosti. Rada sa rozhodla, že opatrenia v 12 oblastiach politiky budú kontrolované, pokiaľ ide o konzistentnosť s politikou rozvoja. Tieto oblasti politiky sú vždy súčasťou právomoci iných výborov. Prirodzene to vedie k inštitucionálnym konfliktom. Je to problém, avšak napriek tomu by som vám rád poďakoval za dobrú osobnú spoluprácu na podstate správy.
<P>
Vážená pani komisárka, domnievam sa, že Komisia je od roku 2002 na správnej ceste v oblasti procesu FLEGT a novej partnerskej dohody o rybolove. Predstavuje to pevný základ pre ďalší pokrok a chcel by som vás vyzvať, aby ste pokračovali rezolútne týmto smerom k podpore trvalo udržateľného rozvoja. Ešte stále je však potrebné veľa urobiť. Tento prístup je nutné ďalej rozvinúť. Pritom sa môžete určite spoľahnúť na podporu tohto Parlamentu.
<P>
Dovoľte mi povedať ešte niekoľko slov k vzájomnému vzťahu migrácie a nadmerného rybolovu. Nemusím pripomínať, že nejde o jedinú príčinu migrácie, keďže migráciu spôsobuje mnoho faktorov. Avšak existujú jasné náznaky toho, že nadmerný rybolov zohráva jasnú úlohu. Európska únia je spolu s inými zapojená do tohto nadmerného rybolovu. Medzinárodná organizácia pre migráciu (International Organization for Migration) práve predložila veľmi konkrétny dôkaz tohto vzťahu v prípade Senegalu. V tejto súvislosti by bolo veľmi nerozumné, aby senegalský prezident zatváral oči pred realitou vo svojej krajine a popri jej pobreží. Mali by sme tieto záležitosti preskúmať prísnejšie a riešiť a vyriešiť tieto problémy spoločne.
<SPEAKER ID="231" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
