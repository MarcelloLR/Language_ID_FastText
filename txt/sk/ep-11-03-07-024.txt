<CHAPTER ID="024">
Zmierňovanie nerovností v oblasti zdravia (stručná prezentácia) 
<SPEAKER ID="206" NAME="Predsedajúci">
Ďalším bodom programu je správa pani Estrelovej v mene Výboru pre životné prostredie, verejné zdravie a bezpečnosť potravín o zmierňovaní nerovností v oblasti zdravia v EÚ.
<SPEAKER ID="207" NAME="Edite Estrela">
spravodajkyňa. - (PT) Na úvod by som chcela poďakovať tieňovým spravodajcom za spoluprácu a spoločne vykonanú prácu a zároveň chcem poďakovať spravodajcom Výboru pre vnútorný trh a ochranu spotrebiteľa a Výboru pre práva žien a rodovú rovnosť požiadaných o stanoviská. Všetky príspevky boli veľmi užitočné.
<P>
Nerovnosti v oblasti zdravia sú v každej krajine a v každom regióne odlišné. Súvisia s hospodárskymi a sociálnymi podmienkami a môžu sa zhoršovať v dôsledku rodovej príslušnosti alebo kultúry. Inými slovami, nerovnosti v oblasti zdravia nesúvisia len s prístupom k zdravotnej starostlivosti, ale aj s rôznymi inými faktormi, ako sú životné podmienky, bývanie, vzdelanie, profesia, príjem a životný štýl. Hoci sa dosiahol určitý pokrok, v 27 členských štátoch stále pretrvávajú veľké nerovnosti. Podľa Eurostatu boli napríklad v roku 2007 rozdiely medzi členskými štátmi EÚ v predpokladanej dĺžke života pri narodení mužov 14,2 roka, kým v prípade žien to bolo 8,3 roka. Zdravie a predpokladaná dĺžka života sa stále spájajú so sociálnymi podmienkami a chudobou, a ak sa chudoba skombinuje s inými formami zraniteľnosti, ako je detstvo či staroba, zdravotné postihnutie alebo príslušnosť k menšine, riziká nerovností v oblasti zdravia sa ešte zvyšujú.
<P>
Nerovnosti v oblasti zdravia môžu vzniknúť v detstve, pokračovať do staroby a prechádzať z generácie na generáciu, preto je táto problematika veľmi dôležitá a naliehavo potrebujeme nájsť riešenie. Súčasná celosvetová kríza má tendenciu situáciu ešte zhoršiť. Je zrejmé, že kríza má vážny dosah na sektor zdravotníctva mnohých členských štátov z hľadiska ponuky i dopytu. Na strane ponuky môže kríza viesť k zníženiu úrovne financovania verejného zdravia a zároveň môže viesť k zvýšenému dopytu po zdravotníckych službách.
<P>
Kríza odhalila, že niektorí dosahujú neobmedzené zisky a že táto nespravodlivosť prispela k prehĺbeniu rozdielov medzi bohatou menšinou a chudobnou väčšinou. Kríza môže byť preto aj príležitosťou na boj proti nerovnostiam prostredníctvom ambicióznych opatrení podporujúcich rovnosť. Ak sa nepoučíme a obmedzíme sa len na to, že zmeníme pár vecí a všetko ostane po starom, nerovnosť ešte zvýšime. Vidíme, že nerovné spoločnosti sú nestabilné spoločnosti.
<P>
Niektoré členské štáty zaradili opatrenia na zmiernenie dosahu hospodárskej krízy na sektor zdravotníctva do balíkov obnovy formou investovania do infraštruktúry v zdravotníctve, optimalizácie financovania sektora zdravotníctva a reštrukturalizácie a reorganizácie systému zdravotnej starostlivosti. Podstatné je, aby sme zmierňovanie nerovností považovali za prioritu na všetkých úrovniach politickej činnosti. Preto vítam návrhy Komisie.
<P>
Chcela by som však upriamiť pozornosť na niektoré návrhy svojej správy, najmä na tie, ktoré sú zamerané na zvýšenie pozornosti venovanej potrebám ľudí, ktorí sa ocitli v chudobe, znevýhodnených skupín migrantov vrátane nelegálnych migrantov a etnických menšín, ľudí so zdravotným postihnutím, starších ľudí a chudobných detí. Podporujem opatrenia na zmiernenie dosahu hospodárskej krízy na sektor zdravotníctva investovaním do infraštruktúry. Považujem za nevyhnutné zabezpečiť dobré zdravotné podmienky deťom a tehotným ženám. Tiež si myslím, že je žiaduce, aby Kohézny fond a štrukturálne fondy podporovali projekty súvisiace s faktormi, ktoré sa podieľajú na existencii nerovností v oblasti zdravia. Inými slovami: musíme budovať lepšiu, spravodlivejšiu budúcnosť pre ďalšie generácie.
<SPEAKER ID="208" NAME="Zuzana Roithová" AFFILIATION="PPE">
(CS) V minulých rokoch sme sa intenzívne zaoberali podporou inovačnej medicíny. Preto vítam túto správu, ktorá sa zameriava na zraniteľné skupiny a ich prístup k liečbe a preventívnej starostlivosti, čo považujem za mimoriadne dôležité. Samozrejme, táto správa v mnohých bodoch porušuje zásadu subsidiarity členských štátov. Zásadne odmietam napríklad znenie bodu 25, pretože umelé prerušenie tehotenstva by sa nemalo využívať ako metóda kontroly pôrodnosti. Body 26, 29 a 53 sú tiež sporné. Rovnako chcem zdôrazniť, že rozdiely v predpokladanej priemernej dĺžke života v 27 členských štátoch sú iba čiastočne spôsobené rozdielnou úrovňou zdravotnej starostlivosti a prístupu k nej. Sú tu aj rozdiely v celkovej životnej úrovni alebo životnom štýle ľudí a v miere rozvoja krajiny, v ktorej žijú, čo má v tejto súvislosti väčší vplyv. Tieto rozdiely by sa mali odstrániť pomocou rozvojových programov financovaných EÚ.
<SPEAKER ID="209" NAME="Silvia-Adriana Ţicău" AFFILIATION="S&amp;D">
(RO) Súčasná hospodárska a finančná kríza vo veľkej miere postihla zdravotnícke služby, pričom mnohé členské štáty znižujú rozpočty vyčlenené na verejné zdravie. Niektoré štáty sa dokonca rozhodli zatvoriť nemocnice v menších mestách alebo obmedziť počet chirurgických operácií. Predovšetkým pacienti žijúci vo vidieckych oblastiach alebo v izolovaných lokalitách sú nútení cestovať desiatky kilometrov za špecializovanými zdravotníckymi službami. Nerovnosti v oblasti zdravia sú teda nielen medzi členskými štátmi, ale aj medzi regiónmi v týchto štátoch.
<P>
Znižovanie rozpočtov na vnútroštátne programy zdravotnej starostlivosti ohrozuje prístup k najnovšej a najúčinnejšej liečbe. Navyše zníženie dotácií na niektoré druhy liečby znamená, že pacienti nebudú môcť pokračovať v liečbe, čo so sebou prináša oveľa vyššiu cenu a dôsledky na ich zdravie. Nerovnosti v európskom systéme zdravotnej starostlivosti spôsobujú aj to, že zdravotnícky personál odchádza za prácou do iných členských štátov. Preto Komisia...
<P>
(Predsedajúci prerušil rečníčku.)
<SPEAKER ID="210" NAME="Ilda Figueiredo" AFFILIATION="GUE/NGL">
(PT) Súčasnú situáciu charakterizuje úsporná a predovšetkým protisociálna politika a najmä znižovanie investícií do verejnej zdravotnej starostlivosti, čo nepochybne prehlbuje problémy v oblasti zdravia, keďže v mene znižovania rozpočtového deficitu sa zvyšujú náklady na prístup k verejným zdravotníckym službám, ceny liekov rastú, dokonca aj v prípade chronických ochorení, a príspevky na prepravu pacientov na miesto liečby a konzultácií v oblastiach, kde neexistuje verejná doprava, sa z dôvodu znižovania dotácií rušia. Nerovnosti v oblasti zdravia sa prehlbujú a deje sa to v niektorých krajinách Európskej únie, konkrétne u nás v Portugalsku. Pre ľudí, ktorí sú v horšej situácii, je prístup k zdravotnej starostlivosti čoraz zložitejší, preto, pani komisárka, dámy a páni, slová nestačia: potrebujeme...
<P>
(Predsedajúci prerušil rečníčku.)
<SPEAKER ID="211" NAME="Nicole Sinclaire" AFFILIATION="NI">
Zdravotná starostlivosť by mala byť prvoradým záujmom každého členského štátu, ale tento Parlament, samozrejme, presadzuje prijímanie zákonov pre celú Európsku úniu. Nezdá sa však, že by sme tentoraz mohli ísť príkladom.
<P>
Niektorí ste možno čítali - a mnohí asi nie - včerajšie vydanie londýnskych Sunday Times, v ktorých sa písalo o zdravotných výhodách poslancov Európskeho parlamentu. Naša kolegyňa pani Figueiredová práve hovorila o znižovaní rozpočtov a o tom, ako toto znižovanie spôsobilo prehĺbenie nerovností v zdravotnej starostlivosti. Napriek tomu si Európska únia - a poslanci EP - minulý rok zvýšili výdavky na zdravotnú starostlivosť o 36 %, pričom z týchto zdrojov sa budú hradiť napríklad omladzovacie kúry, kúpeľná liečba atď. Ale v týždni, v ktorom hovoríme o nerovnosti žien, vystupuje do popredia jedna štatistika. V Spojenom kráľovstve sa napríklad metóda asistovanej reprodukcie IVF môže ženám poskytnúť len raz - jeden cyklus - ale poslankyne EP a ich príbuzné majú nárok na päť cyklov. Takže ak chcete rovnosť...
<P>
(Predsedajúci prerušil rečníčku.)
<SPEAKER ID="212" NAME="Anna Záborská" AFFILIATION="PPE">
(SK) Každý človek je jedinečný, má iné schopnosti, iné priority, iný spôsob života. Z tejto prirodzenej nerovnosti sa rodí motivácia mať sa lepšie - motivácia, ktorá je hybnou silou ekonomiky.
<P>
Snaha odstrániť nerovnosť v oblasti zdravotnej starostlivosti však súvisí viac s ľudskosťou než s ekonomikou. Pretože v chorobe a utrpení sú si ľudia rovní. S utrpením sa neobchoduje.
<P>
Preto skladajú Hippokratovu prísahu lekári, a nie napríklad podnikatelia. Vyrovnanie nerovností v oblasti zdravia vyplýva z hodnoty ľudského života. Lenže absolútne právo na potrat, ktoré obhajuje aj predložená správa, túto hodnotu spochybňuje.
<P>
Povinné financovanie potratov z verejných zdrojov odoberá zdravotnú starostlivosť o jej morálny imperatív a degraduje ju na luxus, ktorý si nedokážeme odoprieť.
<SPEAKER ID="213" NAME="Mario Pirillo" AFFILIATION="S&amp;D">
(IT) Pokiaľ ide o prístup k službám, liečbu a sociálne faktory, aj dnes pretrvávajú v Európskej únii nerovnosti v oblasti zdravia a to si vyžaduje integrovanú reakciu.
<P>
Dôvody týchto rozdielov sú často nespravodlivé a v mnohých prípadoch sa im dá vyhnúť, pretože vznikajú v dôsledku diskriminačných faktorov, ako sú obmedzené finančné možnosti jednotlivcov. Podľa môjho názoru by zmieňovanie nerovností v oblasti zdravia malo byť pre Európu základnou prioritou vychádzajúcou z prístupu založenom na zásade "zdravie vo všetkých politikách", čím sa zlepší kvalita starostlivosti pre všetkých.
<P>
V nadchádzajúcich mesiacoch bude Európsky parlament diskutovať o revízii smernice o uznávaní odborných kvalifikácií. To je vhodná príležitosť na vytvorenie lepšieho mechanizmu, ktorý bude schopný účinne sa zaoberať naliehavými prípadmi bez akejkoľvek diskriminácie.
<SPEAKER ID="214" NAME="Seán Kelly" AFFILIATION="PPE">
Existuje tu množstvo aspektov.
<P>
Chcel by som poukázať na to, že najlepší spôsob, ako odstrániť nerovnosti v oblasti zdravia, je v podstate urobiť ľudí zdravšími. Som rád, že pred Vianocami sa nám spolu s viacerými kolegami podarilo v Parlamente presadiť písomné vyhlásenie zamerané na zvýšenie aktivity 100 miliónov ľudí v Európskej únii do roku 2020 formou športu atď. Teším sa na návrhy Európskej komisie v tejto oblasti.
<P>
Po druhé, teší ma, že vás môžem informovať o vytvorení novej vlády v našej krajine - vlády PPE a socialistov -, ktorej jedným z prvoradých cieľov je univerzálne zdravotné poistenie. Zámer spočíva v tom, aby sa peniaze dostali k pacientovi a aby pacient mal prístup k zdravotnej starostlivosti na základe potreby bez ohľadu na majetkové postavenie alebo čokoľvek iné. Verím, že toto poistenie bude mať veľký úspech. Vychádzali sme z holandského modelu a sme s ním veľmi spokojní.
<SPEAKER ID="215" NAME="Karin Kadenbach" AFFILIATION="S&amp;D">
(DE) Dnešnou témou je zmierňovanie nerovností v oblasti zdravia. Ide o veľmi ambicióznu úlohu. V súčasnej situácii sa obávam, že na európskej úrovni prispievame vo všetkých oblastiach k tomu, aby sa tieto rozdiely, tieto nerovnosti, v nadchádzajúcich rokoch a desaťročiach ešte viac prehlbovali. Nejde len o súčasný úpadok v poskytovaní zdravotnej starostlivosti, ale aj o pokles sociálnych noriem, obmedzený prístup k vzdelávaniu a komplikovanejšie vzdelávanie. Napokon vieme, že nižšie vzdelanie a väčšie sociálne problémy so sebou prinášajú väčšiu chudobu. Vieme aj to, že chudoba je príčinou chorôb.
<P>
Vyzývam Komisiu, aby jasne vysvetlila - hoci aj za cenu, že bude treba konsolidovať európsky rozpočet a vnútroštátne rozpočty -, že ak dnes nebudeme investovať do zdravotníctva, sociálnych služieb a vzdelania, v budúcnosti na to doplatíme v oblasti systému zdravotnej starostlivosti.
<SPEAKER ID="216" NAME="Elena Oana Antonescu" AFFILIATION="PPE">
(RO) Nerovnosti v oblasti zdravia predstavujú výzvu v súvislosti so záväzkom Európskej únie podporovať solidaritu, sociálnu a hospodársku súdržnosť, ľudské práva a rovnaké príležitosti. Preto musí faktor zdravia figurovať vo všetkých politikách EÚ. Musíme povzbudiť členské štáty, aby sa zdravie stalo zásadou každej ich politiky a aby v každej oblasti navrhli nové akčné plány s cieľom pomôcť zmierniť nerovnosti a vytvoriť vysokú úroveň ochrany zdravia.
<P>
Podporujem potrebu vytvoriť súbor špecifických ukazovateľov, ktoré budú monitorovať nerovnosti v oblasti zdravia, ako aj porovnateľné ukazovatele, ktoré by umožnili vnútroštátnym orgánom vyhodnotiť pokrok dosiahnutý v tejto oblasti vzhľadom na zlepšenie systémov zdravotnej starostlivosti. Pokiaľ ide o ďalší aspekt snahy o riešenie problému nerovností v oblasti zdravia, musíme brať do úvahy aj vytvorenie mechanizmu strategického plánovania práce, ktorý nám zabezpečí, aby sme mohli prijímať a udržať si odborný zdravotnícky personál.
<SPEAKER ID="217" NAME="Petru Constantin Luhan" AFFILIATION="PPE">
(RO) Svetová zdravotnícka organizácia odhaduje, že fajčenie, konzumácia alkoholu, nedostatok pohybu a nesprávna životospráva budú do roku 2020 príčinou 70 % všetkých chorôb a predčasných úmrtí. Skutočnosť, že medzi zdravotným stavom a sociálnou vrstvou existuje systematické prepojenie, svedčí o tom, že tieto rozdiely vznikajú z dôvodu neadekvátnych podmienok prístupu k základným sociálnym službám. Z toho vyplýva, že nerovnosti v oblasti zdravia nevznikajú v dôsledku individuálnej voľby, ale v dôsledku nespravodlivosti a je možné sa im vyhnúť.
<P>
Oblasť zdravia bola navrhnutá po prvýkrát pri plánovaní rozpočtu na obdobie rokov 2007 - 2013 ako jedna z prvých desiatich priorít štrukturálneho fondu. Európska komisia však musí do postupov monitorovania stratégie Európa 2020 zahrnúť diferencované porovnateľné ukazovatele založené na sociálno-ekonomickom postavení a brať do úvahy diskrimináciu na základe veku.
<SPEAKER ID="218" NAME="Maria Damanaki">
členka Komisie. - Komisia je vďačná Parlamentu za podporu úsilia odstrániť nerovnosti v oblasti zdravia a za jeho odporúčania týkajúce sa tejto dôležitej problematiky. Chcela by som tiež poďakovať predovšetkým pani spravodajkyni Estrelovej za angažovanosť v tejto veci.
<P>
Nerovnosti v oblasti zdravia medzi krajinami, medzi regiónmi, medzi bohatými a chudobnými, medzi rôznymi etnickými menšinami sa týkajú každého členského štátu EÚ a na mnohých miestach sa ešte prehlbujú. Budem v tejto otázke úprimná. Teraz sa začínajú naplno prejavovať dôsledky hospodárskej krízy na zdravie ľudí a zdravotnícke služby. Teraz sa začínajú prejavovať účinky nezamestnanosti a deficitov, takže vzniká riziko, že tieto nerovnosti sa budú naďalej zhoršovať. Zmierňovanie nerovností v oblasti zdravia je dôležité tak pre blaho našich občanov, ako aj pre hospodársku obnovu Európy. Ide o zásadnú otázku, ktorá si, ako sa zdôrazňuje v správe Parlamentu, vyžaduje opatrenia v mnohých oblastiach politiky a na mnohých úrovniach riadenia.
<P>
Vaša správa obsahuje dôležité východiská do budúcnosti. Zdôrazňujete potrebu zlepšiť prístup k podpore, preventívnej starostlivosti a účinným zdravotníckym službám. Ďalej poukazujete na potrebu venovať osobitnú pozornosť zraniteľným skupinám a využívať nové technológie, ako je telemedicína, s cieľom zmierniť nerovnosti v zdravotnej starostlivosti. Komisia sa plne stotožňuje s vašimi obavami.
<P>
Tiež zdôrazňujete rodovú nerovnosť ako dôležitý prvok, ktorý sa podieľa na vzniku sociálnych nerovností v oblasti zdravia. Osobne v tom s vami plne súhlasím.
<P>
Komisia dôrazne presadzuje svoj akčný program s cieľom zmierňovať nerovnosti v oblasti zdravia v súlade s vyhlásením o solidarite v oblasti zdravia vo všetkých politikách a v partnerstve s členskými štátmi a zúčastnenými stranami.
<P>
Aby tieto partnerstvá fungovali, členské štáty začínajú teraz podnikať spoločné kroky v úsilí zmierňovať nerovnosti v oblasti zdravia, ktoré budú financované prostredníctvom programu zdravia EÚ. Tieto opatrenia zahŕňajú prácu na hodnotení vplyvu nerovností v oblasti zdravia, regionálne a vedecké siete a iniciatívy zúčastnených strán.
<P>
Opatrenia v politikách začínajú prácou v oblasti verejného zdravia, napríklad kontrolou tabaku a výživy a krokmi smerujúcimi k aktívnemu a zdravému starnutiu. Naša stratégia však obsahuje záväzky aj v takých oblastiach, ako sú zamestnanosť a sociálna politika, poľnohospodárstvo, výskum a regionálna politika.
<P>
Je jasné, že potrebujeme viac činov. Rovnako je jasné, že výsledky nedosiahneme zo dňa na deň. Bude trvať roky, kým sa nám to úplne podarí, ale spoločne môžeme - vlastne musíme - dosiahnuť trvalú a skutočnú zmenu, aby všetci Európania mali možnosť žiť v dobrom zdraví.
<SPEAKER ID="219" NAME="Predsedajúci">
Rozprava sa skončila.
<P>
Hlasovanie sa uskutoční napoludnie v utorok 8. marca.
<P>
Písomné vyhlásenia (článok 149)
<SPEAKER ID="220" NAME="Elżbieta Katarzyna Łukacijewska" LANGUAGE="PL">
Spoločné ciele v oblasti zmierňovania nerovností v zdravotnom stave a prístupe k zdravotnej starostlivosti patria k prioritám EÚ. Vieme, že v oblasti zdravia existujú výrazné rozdiely medzi krajinami a medzi ľuďmi s rôznou úrovňou vzdelania, príjmov alebo s rôznymi profesiami. Nerovnosti v oblasti zdravia súvisia aj s rodovou príslušnosťou, zvyčajne začínajú v útlom veku a často pretrvávajú do ďalších rokov a dokonca sa prenášajú na ďalšie generácie.
<P>
Chcela by som zdôrazniť, že správa pani Estrelovej sa zaoberá mnohými aspektmi problematiky zdravia. Treba však pripomenúť, že v súčasnosti máme problém aj v súvislosti s migráciou zdravotníckeho personálu, čo vedie k nerovnostiam v prístupe k jeho službám. Preto potrebujeme spoločnú komplexnú európsku stratégiu, ktorá by sa zameriavala na riadenie zdrojov, registráciu odborného personálu, vzdelávanie a odbornú prípravu a ktorá by následne prispela k zvýšeniu kvality a bezpečnosti nielen vo vnútroštátnej, ale aj v cezhraničnej zdravotnej starostlivosti.
<P>
Okrem toho neustále zdôrazňujem, že by sme mali viac hovoriť o prevencii a v prvom rade do nej investovať. Je nevyhnutné rozvíjať diagnostiku, propagovať zdravý životný štýl, účinne si vymieňať informácie a investovať do moderných technológií, pretože je lepšie ochoreniam predchádzať.
<SPEAKER ID="220" NAME="Tiziano Motti" LANGUAGE="IT">
Nerovnosti v oblasti zdravia v Európskej únii sú realitou a musia sa odstrániť. Rozdiely existujú aj v rámci každého členského štátu medzi staršími ľuďmi, prisťahovalcami, nezamestnanými a chudobnými ľuďmi. Všetkým musíme zaručiť právo na zdravie a nevyhnutnú starostlivosť. Občanom by sme mali aj pomocou nových informačných a komunikačných technológií zabezpečiť prístup ku všetkým potrebným informáciám o zdraví a preplácanie vzniknutých nákladov: hospodárske ťažkosti nemôžu a nesmú byť príčinou obmedzenia možností v poskytovaní starostlivosti. V tejto špecifickej oblasti vyvoláva obavy príliš zjednodušený postoj k otázke umelého prerušenia tehotenstva, ktoré sa považuje za antikoncepciu alebo metódu liečby, no napriek tomu je vždy potrebné. Žena, pre ktorú je prerušenie tehotenstva nevyhnutné, je často sama a bez potrebných prostriedkov a bojí sa čeliť rozhodnutiu, ktoré ju stavia zoči-voči jednej zo zásadných existenčných otázok. Preto by som namiesto degradovania umelého prerušenia tehotenstva do úlohy zaručenej antikoncepčnej metódy skôr uvítal vytvorenie vhodných zariadení, ktoré zabezpečia všetkým ženám prijatie, podporu a konkrétne sociálne politiky a politiky sociálneho zabezpečenia, ktoré im v rámci možností pomôžu vyriešiť problémy, ktoré ich vedú k voľbe umelého prerušenia tehotenstva.
<SPEAKER ID="220" NAME="Daciana Octavia Sârbu" LANGUAGE="RO">
V systémoch zdravotnej starostlivosti existujú veľké rozdiely nielen medzi členskými štátmi, ale aj v rámci štátov. Chcem zdôrazniť, že v čase hospodárskej krízy by žiadna vláda nemala mať právo robiť drastické škrty v rozpočtoch v oblasti zdravotnej starostlivosti. Chcela by som upriamiť vašu pozornosť na situáciu v systéme zdravotnej starostlivosti v Rumunsku. Vďaka škrtom v rozpočte, ktoré urobila súčasná vláda, veľké množstvo rumunských lekárov špecialistov odchádza do zahraničia, chronicky chorí pacienti už nemajú prístup k zdravotníckym službám a preplácaniu liekov a vybavenie nemocníc je zastarané. Pravicová vláda navyše navrhuje zlúčenie nemocníc napriek tomu, že niektoré oddelenia nemajú dostatok lôžok pre všetkých pacientov a neustále ich musia dopĺňať. Preto chcem vyzvať Európsku komisiu, aby vynaložila viac úsilia na zosúladenie noriem v oblasti zdravotníckych služieb a vyvíjala tlak na členské štáty, aby vyčlenili dostatok prostriedkov na zabezpečenie dostupných, vysoko kvalitných zdravotníckych služieb pre občanov.
<SPEAKER ID="221" NAME="Bernadette Vergnaud" LANGUAGE="FR">
Ako spravodajkyňa Skupiny progresívnej aliancie socialistov a demokratov v Európskom parlamente vo Výbore pre vnútorný trh a ochranu spotrebiteľa požiadaného o stanovisko vítam text prijatý Výborom pre životné prostredie, verejné zdravie a bezpečnosť potravín, ktorý obsahuje mnohé nami predložené návrhy, ako aj návrhy ďalších pridružených výborov.
<P>
Z tohto hľadiska považujem správu Edite Estrelovej za vynikajúcu, pretože kladie dôraz na niektoré kľúčové aspekty európskeho modelu sociálnej a zdravotnej starostlivosti: rovnosť prístupu ku kvalitnej zdravotnej starostlivosti pre všetkých v Európe, lepšie riadenie reprodukčného zdravia, monitorovanie účinnosti a kvality liečiv prostredníctvom nezávislých farmakovigilančných systémov a predovšetkým na potrebu vysokej úrovne verejného financovania zdravotnej starostlivosti v čase súčasnej hospodárskej krízy.
<P>
Zdravie na rozdiel od tovaru nie je všeobecným blahom a naše systémy sociálneho zabezpečenia majú povinnosť zabezpečiť najviac znevýhodneným skupinám prístup k zdravotnej starostlivosti. Preto ma, prirodzene, šokovalo, že pri hlasovaní sa odstránili niektoré vyššie spomínané body, ktoré žiadali Poslanecký klub Európskej ľudovej strany (kresťanských demokratov) a Skupina Európa slobody a demokracie. Tento krok zaváňa reakcionárskym neoliberalizmom a ja dúfam, že konečné hlasovanie zachová myšlienku tejto správy a kredit tohto Parlamentu.
