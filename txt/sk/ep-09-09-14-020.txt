<CHAPTER ID="020">
Reštrukturalizácia európskeho automobilového priemyslu, najmä prípad spoločnosti Opel (rozprava) 
<SPEAKER ID="092" NAME="Predsedajúci">
Ďalším bodom programu je vyhlásenie Komisie o reštrukturalizácii európskeho automobilového priemyslu, najmä o prípade spoločnosti Opel.
<SPEAKER ID="093" NAME="Vladimír Špidla" LANGUAGE="DE">
Vážený pán predsedajúci, vážené poslankyne, vážení poslanci, som vám veľmi vďačný, že ste mi dnes poskytli príležitosť zaujať stanovisko k situácii v európskom automobilovom priemysle a informovať vás o niektorých aspektoch našej európskej odpovede na krízu a vývoj v skupine General Motors. Zaujmem pritom stanovisko k priemyselnej politike a sociálnym aspektom, moja kolegyňa pani Kroesová bude potom hovoriť o právnych predpisoch týkajúcich sa štátnej pomoci.
<P>
Dvanásť miliónov pracovných miest priamo alebo nepriamo závisí od európskych výrobcov automobilov. Preto sa Komisia stretla v októbri 2008 so všetkými zúčastnenými stranami vrátane členských štátov a sociálnych partnerov v rámci procesu CARS-21, aby prediskutovala spoločný postup pri prekonaní krízy. Na stretnutí sa diskutovalo o šrotovnom a ďalšej finančnej pomoci Európskej investičnej banky (EIB), aby sa vo víre krízy zabránilo zániku tohto odvetvia, ktoré je z hľadiska politiky zamestnanosti také dôležité.
<P>
Musíme konať aj preto, aby kríza neohrozila dosiahnutie našich zákonných požiadaviek znížiť emisie CO2 pochádzajúce z osobných automobilov do roku 2012. K tejto téme sa ešte neskôr vrátim. Pre obavy z vývoja týkajúceho sa spoločnosti General Motors Komisia zvolala už v januári tohto roku politickú schôdzku všetkých členských štátov, aby sa zabezpečila transparentnosť a zaručilo dodržiavanie európskych právnych predpisov. Odvtedy sa uskutočnili tri takéto schôdzky. Na týchto schôdzkach sa dosiahli politické dohody medzi 27 členskými štátmi, ktoré boli aj zverejnené.
<P>
Prvé politické opatrenie, ktoré sa dohodlo, bolo, že riešenie vo forme správy pod nemeckou koordináciou je správnou cestou k ochrane spoločnosti General Motors Europe pred konkurzom materského koncernu so sídlom v USA. Dnes môžeme povedať, že toto riešenie vo forme správy zabránilo rozšíreniu konkurzu materskej spoločnosti aj na európske automobilové závody GM.
<P>
Ďalej sa dohodlo, že riešenie vo forme správy neznamená žiadne predbežné rozhodnutie o tom, ktorý záujemca má prevziať spoločnosť. Čo sa týka výberu záujemcu, Komisia už od začiatku vyhlasovala, že bude neutrálna, pretože inak by nemohla plniť svoju úlohu ochrankyne zmlúv.
<P>
Ďalej sa tiež dohodlo, že všetky ochranné opatrenia na národnej úrovni musia byť v plnej miere v súlade s ustanoveniami Zmluvy o ES o štátnej pomoci a vnútornom trhu. Štátna pomoc preto nesmie závisieť od politických podmienok, napríklad od miesta investície. V Zmluve o EÚ nemá hospodársky nacionalizmus žiadne miesto. Verejné finančné prostriedky sa môžu využívať len výnimočne a len v prípade vytvorenia hospodárskych štruktúr zameraných na budúcnosť a zaručujúcich pracovné miesta do budúcnosti. Všetky rozhodnutia sa musia prijímať výlučne na základe hospodárskej logiky, ale ako som už povedal, téme štátnej pomoci sa bude podrobne venovať neskôr pani komisárka Kroesová.
<P>
Skutočnosť, že GM si ponechá 35 % akcií, jasne naznačuje, že ráta s hospodárskym zotavením svojej bývalej európskej dcérskej spoločnosti. Vítam tiež skutočnosť, že 10 % akcií zostane v rukách zamestnancov. Komisia od januára 2009 diskutuje so všetkými zúčastnenými stranami na pracovnej i politickej úrovni. Všetky členské štáty - a dnes aj predseda flámskej vlády - vítajú a podporujú stanovisko Komisie k budúcnosti spoločnosti General Motors Europe. Komisia má všetky nástroje, aby zabezpečila dodržiavanie všetkých dohôd. Ešte raz zdôrazňujem: nedovolíme, aby sa peniaze daňových poplatníkov využili na krátkodobé politické účely a nie na dlhodobé záujmy podnikov a pracovných miest. Je prirodzené, že počas krízy mnohí ľudia hovoria, že košeľa je bližšia ako kabát. Ako komisár zodpovedný za sociálne záležitosti však dúfam, že Magna nájde spolu so spoločnosťami GM a New Opel európske riešenie.
<P>
Diskusia o budúcnosti spoločnosti General Motors Europe nám nesmie zahmliť zrak, pretože situácia na európskom automobilovom trhu je celkovo dramatická. Už pred krízou existovali nadmerné kapacity. Kríza situáciu ešte zhoršila. V poslednom štvrťroku 2008 poklesol počet novo zaregistrovaných áut približne o 20 % a v roku 2009 očakávame celkovo pokles o 11 %. Šrotovné, ktoré zaviedlo 12 členských štátov, ukončilo voľný pád, ale len na trhu s osobnými automobilmi.
<P>
Už v januári 2009 sme upozorňovali na mimoriadne ťažkú situáciu v celom odvetví výroby nákladných áut. Čísla o predaji sú katastrofálne. Neexistujú žiadne náznaky zotavenia. To má závažné dôsledky pre celý dodávateľský priemysel. Hlavnú zodpovednosť za riešenie krízy nesie, samozrejme, samotný automobilový priemysel. Na ochranu dotknutých pracovníkov poskytli EIB, členské štáty a Komisia finančné prostriedky na zmiernenie sociálnych dôsledkov v tomto odvetví.
<P>
Európsky fond na prispôsobenie sa globalizácii, ktorý Komisia vytvorila dva roky pred krízou, dostal v uplynulých dvoch rokoch sedem žiadostí z automobilového priemyslu zo šiestich krajín. Sumou približne 40 miliónov EUR pomáhame asi 7 000 pracovníkom pri návrate na pracovný trh. Ponúkli sme tiež fórum na prediskutovanie potrebných budúcich reštrukturalizačných krokov, ktoré sa musia uskutočniť sociálnym spôsobom. Vítame, že mnohí výrobcovia áut dokázali zabrániť dramatickému rušeniu pracovných miest zavedením skráteného pracovného času a inými formami flexibilného pracovného času, čo bolo väčšinou dohodnuté so sociálnymi partnermi.
<P>
Všetky zúčastnené strany sa zhodli na dlhodobých perspektívach európskeho automobilového priemyslu: v Európe sa musia vyrábať najpokrokovejšie vozidlá na svete, teda najčistejšie, energeticky najúčinnejšie a najbezpečnejšie vozidlá. Táto stratégia znamená, že je potrebné urobiť skok vpred v oblasti automobilovej technológie. Pomáhame dosiahnuť tento cieľ prostredníctvom EIB a siedmeho rámcového programu pre výskum. Komisia urobí aj naďalej všetko preto, aby poskytla tomuto kľúčovému európskemu odvetviu a jeho zamestnancom spoľahlivé rámcové podmienky.
<SPEAKER ID="094" NAME="Neelie Kroes">
členka Komisie. - Vážený pán predsedajúci, témou, ktorou sa budem zaoberať, je verejné financovanie spoločností Opel/Vauxhall jednou alebo viacerými európskymi vládami.
<P>
Ako viete, minulý štvrtok oznámila správcovská spoločnosť Opel Trust, v ktorej majú rovnaké zastúpenie spoločnosť General Motors (GM) a nemecké orgány, že schválila predaj väčšiny akcií GM v európskych prevádzkach Opel/Vauxhall konzorciu spoločností Magna International a Sberbank. Toto rozhodnutie majiteľov spoločnosti Opel podporila nemecká vláda. Nemecká vláda sľúbila poskytnúť verejné prostriedky do výšky 4,5 miliardy EUR novej spoločnosti Opel s možnou účasťou ďalších európskych vlád.
<P>
Vážený pán predsedajúci, Komisia bola v kontakte so všetkými dotknutými členskými štátmi počas celého procesu, ktorý viedol k tejto transakcii, a Komisia si tiež uvedomuje kontroverzné názory týkajúce sa rôznych výhod reštrukturalizačných plánov predložených rôznymi záujemcami vrátane pochybností, ktoré verejne vyjadrili niektorí členovia správcovskej spoločnosti Opel Trust.
<P>
V súvislosti s verejným financovaním transakcie GM/Magna sme boli informovaní, že nemecká vláda chce využiť predbežnú dohodnutú schému na základe dočasného rámca Komisie pre štátnu pomoc, aby podporila prístup k finančným prostriedkom počas súčasnej finančnej a hospodárskej krízy.
<P>
Vážený pán predsedajúci, chcem dôkladne preskúmať, či možno v tomto prípade využiť túto schému, a určite chápete, že v tomto momente nemôžem zaujať stanovisko, pretože transakcia ešte nebola uzavretá a okrem toho sa ešte rokuje o mnohých aspektoch. V tejto chvíli je však dosť dôležité, aby som vám načrtla najpodstatnejšie súvislosti. Musím predovšetkým zdôrazniť, že štátna pomoc poskytnutá na základe dočasného rámca nemôže podliehať, de iure ani de facto, dodatočným podmienkam týkajúcim sa miesta investícií alebo zemepisného rozmiestnenia plánovanej reštrukturalizácie. Takéto podmienky by spôsobili - a to musím jasne povedať - neprijateľnú deformáciu na vnútorných trhoch a mohli by zapríčiniť preteky v poskytovaní dotácií, čo by v súčasnom, veľmi citlivom období významne poškodilo európske hospodárstvo. Ak by navyše reštrukturalizácia európskeho podniku podliehala nekomerčným podmienkam súvisiacim s verejným financovaním, vzniklo by riziko, že táto spoločnosť by nebola schopná obnoviť svoju dlhodobú životaschopnosť, a toto riziko ohrozenia životaschopnosti je v dôsledku súčasného oslabeného postavenia celého európskeho automobilového priemyslu o to väčšie. Všetci si uvedomujeme, že európsky automobilový priemysel trpí značnými nadmernými kapacitami. Neúspech reštrukturalizácie by teda viedol k veľkej škode pre spoločnosť a jej zamestnancov a k negatívnym dôsledkom pre celé odvetvie a plytvaniu peniazmi daňových poplatníkov. Pri hodnotení prípadu Opel sa budem riadiť týmito zásadami.
<P>
Preskúmam, či sú s verejným financovaním de iure alebo de facto spojené nekomerčné protekcionistické podmienky, a Komisia preskúma nielen právne podmienky, ktoré môžu byť spojené s konečným balíkom pomoci, ale aj celý kontext, v rámci ktorého sa pomoc poskytuje. A budem sa osobitne zaujímať o to, či nemecké orgány účinne poskytli pomoc jednému záujemcovi, a ak je to tak, budem skúmať, prečo považovali obchodný plán tohto záujemcu za najvýhodnejší z priemyselného a komerčného hľadiska.
<P>
Z krátkodobého hľadiska je smutným faktom, že vzhľadom na súčasné nadmerné kapacity automobilového priemyslu si bude akýkoľvek plán na obnovu ziskovosti spoločností Opel/Vauxhall vyžadovať rušenie pracovných miest v celom podniku a plánované zatvorenie závodov. Všetky plány na záchranu podnikov Opel/Vauxhall, ktoré predložili rôzni potenciálni investori, počítali so zatváraním závodov a rušením pracovných miest. Sociálna reštrukturalizácia je však jediným spôsobom, ako zabezpečiť životaschopné a stabilné pracovné miesta do budúcnosti. Komisia nemôže a nemala by diktovať, kde sa majú takéto úsporné opatrenia zrealizovať, a ani sa nemôže snažiť zabrániť im. Samozrejme, budeme celý proces veľmi pozorne sledovať, aby sa zabezpečilo, že bude prebiehať na základe komerčných rozhodnutí vypracovaných na udržanie životaschopných pracovných miest a nie na základe protekcionistických motívov.
<SPEAKER ID="095" NAME="Werner Langen">
v mene skupiny PPE. - (DE) Vážený pán predsedajúci, my v Poslaneckom klube Európskej ľudovej strany (kresťanských demokratov) srdečne vítame skutočnosť, že komisár Špidla potvrdil, že európske orgány sa zapojili do troch oblastí tohto zdĺhavého procesu zmeny vlastníctva automobilovej spoločnosti.
<P>
Po druhé, súhlasím s pani komisárkou Kroesovou, že je potrebné pozorne sledovať, či sa vyskytnú nejaké nekomerčné aspekty. Chcel by som však požiadať Komisiu, aby postupovala s potrebnou rýchlosťou. Nemusí to byť nevyhnutne také rýchle ako prevzatie holandských a belgických bánk do 24 hodín, pričom v prípade nemeckých bánk bolo potrebných 24 mesiacov, ale aj tak by som požiadal o to, aby tento prieskum prebehlo rýchlo a cielene.
<P>
Po tretie, je pravda, že na trhu existujú nadmerné kapacity, a to obrovských rozmerov. V roku 2007 sa na celom svete predalo 58 miliónov vozidiel, pričom existovali kapacity na 72 miliónov. To znamená, že reštrukturalizácia odvetvia je aj vzhľadom na ekologické vozidlá v plnom prúde a týka sa predovšetkým výrobcov veľkých vozidiel.
<P>
Opel jednoznačne nie je výrobcom veľkých vozidiel, ale energeticky účinných vozidiel. Opel má problémy. Dostal sa do straty. Jeho vozidlá sú kvalitné, technologicky sofistikované a som si istý, že táto spoločnosť má šancu prežiť, ak sa jej podarí zrealizovať tento plán reštrukturalizácie, aj keď ako nezávislá spoločnosť nebude mať takú pozíciu na trhu ako obrovské automobilové spoločnosti.
<P>
Čo sa týka reštrukturalizácie, v tlači som čítal, že by sa to týkalo len jedného závodu. Podľa mojich informácií...
<P>
(Predsedajúci prerušil rečníka.)
<SPEAKER ID="096" NAME="Predsedajúci">
Pán Langen, prepáčte, ale pán Méndez de Vigo by chcel využiť postup s modrou kartou a položiť vám otázku. Ak súhlasíte, udelíme slovo pánovi Méndezovi de Vigovi, v opačnom prípade môžete pokračovať.
<P>
Váš rečnícky čas sa, samozrejme, vykompenzuje. Budete mať 30 sekúnd navyše.
<SPEAKER ID="097" NAME="Íñigo Méndez de Vigo" AFFILIATION="PPE">
(ES) Vážený pán predsedajúci, pán Langen povedal, že štúdia Komisie o spoločnosti Opel by sa mala dokončiť v primeranom čase. Pán Langen, čo považujete za primeraný čas?
<SPEAKER ID="098" NAME="Werner Langen">
v mene skupiny PPE. - (DE) Ako som povedal, je potrebné umožniť, aby proces pokračoval. Nesmú sa vytvárať prekážky. O to v konečnom dôsledku ide. Keď sa pozriem na príklady z bankového sektora, v ktorom tento proces prebiehal roky, bol by určite primeraný kratší čas, než sme mali v niektorých prípadoch v Nemecku.
<P>
Na záver by som však chcel povedať toto: ak sú moje informácie správne, tak plán celkovo predpokladá, že z celkového počtu 50 000 pracovných miest zanikne 10 500, z toho 4 500 by bolo v Nemecku a zvyšok v ostatných závodoch spoločnosti Opel. Myslím, že je odôvodnené požiadať Komisiu, aby preskúmala, či je to správne a či sa pritom nepostupuje podľa politických kritérií. Dúfam, že v tejto súvislosti nás spolu so zamestnancami očakáva pozitívnejšia budúcnosť.
<SPEAKER ID="099" NAME="Predsedajúci">
Chcel by som poďakovať pánovi Langenovi a pánovi Méndezovi de Vigovi, pretože si myslím, že to bol prvý test, prvá skúška tohto postupu. Je to dobrá vec, oživí to naše rozpravy, ktoré boli niekedy trocha monotónne. S prerušeniami, ako bolo toto, bude však rozprava zaujímavejšia.
<SPEAKER ID="100" NAME="Udo Bullmann" LANGUAGE="DE">
Vážený pán predsedajúci, pani komisárka, pán komisár, dámy a páni, v tejto situácii, v ktorej sa po niekoľkomesačnom boji napokon podarilo pripraviť riešenie, v rámci ktorého sa z vyše 50 000 dotknutých pracovných miest pravdepodobne podarí zachrániť - aspoň teda podľa informácií nových investorov - asi 40 000, nerátajúc do tohto počtu množstvo pracovných miest u dodávateľov a závislých miestnych podnikov, teraz nastal čas osloviť pracovníkov spoločnosti General Motors v Európe. Bol to ich spor: Klaus Franz ako predseda celopodnikovej zamestnaneckej rady a všetci ostatní sa stali tvárou spoločnosti Opel Europe, nového technologického koncernu, ktorý si zaslúži príležitosť, a v takej situácii musí naša politika pomôcť.
<P>
O čom diskutujeme? Diskutujeme o problémoch spoločnosti General Motors v USA pretrvávajúcich niekoľko mesiacov. Len o vlások unikla zániku, to vieme veľmi dobre, dámy a páni. Čo by bolo rozumnejšie než chopiť sa iniciatívy, vystúpiť do popredia a povedať: tak dobre, musíme sa do toho zapojiť a dať ľuďom šancu. Musíme dať šancu nielen výrobným závodom, ale aj technológiám budúcnosti, aby Európa zostala naďalej dobrým miestom na výrobu áut.
<P>
Dokážem sa úplne stotožniť s perspektívou, ktorú pre európsky automobilový priemysel načrtol pán komisár Špidla. Premeňme ju na skutočnosť. Vytvorme rámec priemyselnej politiky s environmentálnymi normami, ktoré budú svetovou špičkou, aby sa zamestnanci a výrobcovia áut v Európe mohli na ich základe rozvíjať práve tu. Kedysi sme to dokázali s uhlím a oceľou. Prečo by sme to nemohli dokázať aj teraz v prípade priemyslu mobility a budúcnosti? Chopte sa iniciatívy! Komisia tu má veľa priestoru na aktivitu a môže začať mnohé iniciatívy.
<P>
Pani komisárka Kroesová, podľa mojich informácií ste už schválili zo 4,5 miliardy, ktoré tvoria časť dohody, 1,5 miliardy, aby sa kolesá nezastavili. Pochopiteľne, musíte preskúmať právne predpisy, čo iné by sa malo urobiť? Samozrejme, musia sa podniknúť všetky potrebné kroky, aby sa pri budúcich rokovaniach dosiahlo spravodlivé rozdelenie záťaže. Veľmi vás však prosím, aby ste prieskum uskutočnili rýchle, aby ste dôsledne dospeli k záverom, no vzhľadom na to, o čo tu ide, je absolútne nevyhnutné, aby sa táto šanca nepremárnila. Nesmie to stroskotať na triviálnostiach. Naopak: musíme si uvedomiť aj dôležitosť situácie a musíme dosiahnuť európske riešenie vo verejnom záujme v prospech všetkých.
<SPEAKER ID="101" NAME="Guy Verhofstadt">
v mene skupiny ALDE. - (NL) Vážený pán predsedajúci, predovšetkým by som chcel poďakovať pani komisárke, pánovi komisárovi a Komisii za ich dnešné vyjadrenia. To nebolo samozrejmé. Tretieho augusta, keď sa pripravovalo oznámenie, ktoré teraz bolo predložené, som napísal list a dostal som odpoveď od predsedu Komisie. Neobsahovala nič nové. Dnes som si vypočul aspoň niekoľko jasných slov zo strany Komisie prostredníctvom pani komisárky Kroesovej, ktorá hovorí, že táto vec sa musí v každom prípade dôkladne preskúmať.
<P>
Pani komisárka Kroesová, chcel by som vás tiež požiadať, aby sa tento prieskum vykonal nielen na základe pravidiel štátnej pomoci, ale aj na základe pravidiel hospodárskej súťaže a fúzií a akvizícií. V konečnom dôsledku sa tu nezaoberáme len štátnou pomocou nemeckej vlády vo výške 4,5 miliardy EUR, ale aj vecou, ktorá je súčasne fúziou a akvizíciou. V tejto oblasti sú pravidlá hospodárskej súťaže prísnejšie než pravidlá štátnej pomoci. Keďže ste vo svojom príhovore hovorili najmä o štátnej pomoci, chcel by som vás požiadať, aby ste do svojho prieskumu zahrnuli oba prvky. V prípade fúzií a akvizícií zohráva v konečnom dôsledku mimoriadne dôležitú úlohu, samozrejme, aj vnútorná súťaž medzi rôznymi závodmi určitého podniku, zatiaľ čo štátna pomoc sa týka najmä podmienok hospodárskej súťaže medzi podnikmi.
<P>
Musím povedať, vážený pán predsedajúci, dámy a páni, že spis zahŕňajúci štátnu pomoc vo výške 4,5 miliardy EUR a príspevok zo súkromných prostriedkov vo výške len 500 miliónov EUR nám skutočne otvára oči. Je to ešte záchranná operácia, alebo je to niečo, čo by som takmer nazval zoštátnením? Nech je už akokoľvek, existujú náznaky - a bolo by dobré čo najrýchlejšie o tom zozbierať informácie -, že v pláne, ktorý vypracovala Magna spolu s nemeckou vládou, boli rozhodujúce nielen hospodárske, ale aj politické motívy. V každom prípade by to malo jasne vyplynúť z prieskumu. Pani komisárka Kroesová, chcel by som tiež požiadať o to, aby sa tento prieskum za každých okolností začal rýchlo - úplne v tom súhlasím s pánom Langenom - a aby informácie nepochádzali výlučne od investora, pretože spis predložený Komisii spoločnosťou Magna pravdepodobne preukáže to, čo chce preukázať Magna. Ťažko si predstaviť, že by tento spis takpovediac preukázal, že boli porušené pravidlá hospodárskej súťaže. Preto si myslím, že Komisia musí využiť svoje právomoci, aby dostala informácie od rôznych dotknutých členských štátov, teda Spojeného kráľovstva, Španielska, Poľska, Belgicka a, samozrejme, Nemecka, aby bol umožnený objektívny prieskum. Myslím si tiež, že prieskum, ktorý sa má teraz uskutočniť, je mimoriadne dôležitý, pretože vytvorí precedens pre veľké množstvo ďalších reštrukturalizácií, ktorých svedkami budeme v nadchádzajúcich rokoch počas tejto hospodárskej a finančnej krízy a ktoré sa budú musieť uskutočniť za rovnakých podmienok. Toľko moja prvá pripomienka.
<P>
Moja druhá pripomienka je, že podľa môjho osobného názoru Komisia nepostupovala primerane, pretože sa neujala okamžite tohto spisu. Myslím, že sa to malo udiať už pred mesiacmi. Mimochodom, prvé oznámenie Komisie pochádza z februára. V prípade nadnárodnej reštrukturalizácie si myslím, že Komisia môže priamo konať a že nebolo dobré prenechať túto vec jednej krajine. Európske riešenia nevypracúva jeden členský štát, musia ich vypracovať inštitúcie Spoločenstva. Preto si myslím, že v oblasti priemyselnej politiky mala Komisia zohrať svoju úlohu lepšie a rýchlejšie.
<P>
Po tretie, myslím si, že nesmie strácať čas predkladaním komplexného plánu reštrukturalizácie automobilového priemyslu, pretože 35 % nadmerných kapacít nemožno jednoducho eliminovať, ak neprijmeme komplexný európsky prístup.
<SPEAKER ID="102" NAME="Rebecca Harms" LANGUAGE="DE">
Vážený pán predsedajúci, pán komisár Špidla, pani komisárka Kroesová, dámy a páni, mali by sme si predovšetkým ešte raz uvedomiť, že aj keď teraz diskutujeme o prípade Opel, pričom sa objavujú nezhody o budúcnosti európskeho automobilového priemyslu, všetkých v Európskom parlamente nás spája obava o budúcnosť pracovných miest v tomto odvetví v Európskej únii.
<P>
Konanie Nemecka by sa v tomto momente nemalo tak tvrdo napádať, aj keď musí byť preskúmané. Namiesto toho by sa mali vlády ostatných členských štátov Európskej únie, ktorých závody postihla kríza spoločnosti GM, inými slovami, vlády Poľska, Španielska, Belgicka, Spojeného kráľovstva atď., spojiť a zvážiť spolu s Nemcami, ako vyriešiť túto veľmi zlú situáciu a ako možno zabezpečiť budúcnosť pracovných miest dotknutých ľudí v závodoch. Myslím, že tento postup by bol lepší.
<P>
Ako som povedala, myslím si, že nás všetkých spája obava o budúcnosť pracovných miest v automobilovom priemysle, a musím povedať, že pán komisár Špidla má úplnú pravdu, keď hovorí, že napriek niekoľkomesačným diskusiám v Bruseli a opäť tu v Štrasburgu a doma v členských štátoch táto rozprava nedospela tam, kde by mala byť. Stále hovoríme o tom, že máme veľmi rozsiahle nadmerné kapacity v tomto odvetví, nemáme však dostatok odvahy, aby sme udali smer a presadzovali opatrenia, ktoré by mali politicky vyviesť toto odvetvie z týchto nadmerných štrukturálnych kapacít. Začali sme a to je podľa mňa dobrá vec.
<P>
V mnohých súvislostiach, aj v súvislosti so štátnymi zásahmi, hovoríme o automobiloch pripravených pre budúcnosť, to znamená, o automobiloch, ktoré majú byť účinné a nemajú tak škodiť klíme a ktoré by mali mať iný, perspektívny pohon. Ale ak budem úprimná, vzhľadom na trendy na trhu si nemyslím, že to bude stačiť na to, aby sme dokázali v budúcnosti zabezpečiť rovnaké množstvo pracovných miest v automobilovom priemysle, ktoré v tomto odvetví existuje dnes. Z tohto dôvodu musíme o budúcnosti diskutovať ako o budúcnosti odvetvia mobility a musíme nabrať odvahu, aby sme práve teraz, v tomto čase krízy, prediskutovali transformáciu a konali dôslednejšie.
<P>
Je však veľmi správne poznamenať, že v rámci podporných opatrení pre spoločnosť Opel v Nemecku sa v skutočnosti vôbec neuvažuje o perspektívach tohto odvetvia do budúcnosti. Teoreticky tu ide o moderné, perspektívne automobily. Ale čo sa stane s odvetvím verejnej dopravy? Ako dokážeme zabezpečiť, aby sme v budúcnosti mali lepšie systémy verejnej dopravy, ktoré nebudú tak škodiť klíme? Kto bude v budúcnosti vyrábať lepšie autobusy, lepšie vlaky a lepšie nákladné autá? Kto zabezpečí, aby sa vytvorilo koncepčné prepojenie medzi týmto odvetvím a odvetvím informačných technológií a obnoviteľnej energie? O týchto otázkach sa neustále diskutuje, ale nikdy neboli premyslené do dôsledkov a už vôbec nevyústili do politických koncepcií.
<P>
Chcela by som využiť túto rozpravu práve teraz, na začiatku činnosti nového Parlamentu, ako príležitosť a povedať, že to naozaj musíme vyriešiť. Musíme sa v tejto súvislosti odvážiť vykonať oveľa viac, lebo inak budeme spoluzodpovední za bezprecedentné straty pracovných miest, ktoré neskôr vôbec nebudeme schopní napraviť z verejných zdrojov.
<P>
Brusel nemôže len kritizovať Nemecko alebo iné vlády. Musíme teraz nabrať odvahu a zhodnotiť svoju vlastnú investičnú politiku. Počas uplynulých mesiacov pritieklo do automobilového priemyslu aspoň 4,4 miliardy EUR vo forme výhodných pôžičiek z Európskej investičnej banky (EIB). Ani jedno euro, ktoré prišlo z tohto zdroja do automobilového priemyslu, pán komisár Špidla, nebolo spojené s požiadavkami na takúto transformáciu automobilového priemyslu alebo odvetvia mobility s cieľom zaistiť ich perspektívu do budúcnosti.
<SPEAKER ID="104" NAME="Evžen Tošenovský" LANGUAGE="CS">
Vážená pani predsedajúca, pani komisárka Kroesová, pán komisár Špidla, vo svojom vystúpení tu v Európskom parlamente by som sa chcel ako člen skupiny ECR stručne vyjadriť k súčasnej situácii v automobilovom priemysle, najmä z pohľadu budúcej konkurencieschopnosti európskych výrobcov. Chcel by som tiež poďakovať pani komisárke Kroesovej za jej prístup k tomuto zložitému prípadu, o ktorom dnes diskutujeme a ktorý vytvára mimoriadne zložité prostredie pre riešenie takýchto hospodárskych situácií v budúcnosti. Globálna hospodárska kríza zasiahla mnohé odvetvia hospodárstva. Jedným z najviac zasiahnutých odvetví je výroba automobilov. Je to hádam preto, že v automobilovom priemysle sa stretáva mnoho rôznych odvetví pri obrovskej náročnosti na kvalitu a pri neuveriteľnom tlaku konkurencie spolu s tlakom na technologický pokrok a inovácie. Kto nezvládol obrovské tempo moderných technológií, dostal sa do vážnych ťažkostí, a práve to dnes vidíme. Ako príklad môžu poslúžiť výrobcovia automobilov v USA.
<P>
Dokonca by som povedal, že kríza jasne poukázala na tých, ktorí nedokázali odhadnúť vývoj automobilov, ale aj na tých, ktorí počas priaznivého obdobia rozumne investovali do modernizácie nových konkurencieschopných modelov. Som naďalej zásadne proti účelovým štátnym zásahom, ktoré dokážu vyriešiť len krátkodobé finančné problémy jednotlivých domácich výrobcov. Rozumiem obavám politikov v súvislosti so zvýšením úrovne nezamestnanosti v niektorých oblastiach, ale som si istý, že by bolo veľmi nerozumné spoliehať sa len na finančné injekcie do jedného odvetvia, pretože to jednoducho odďaľuje bolestivé rozhodnutia, často práve na úkor pracujúcich. Globálna kríza môže byť aj veľkým stimulom na vytvorenie nových technológií a využívanie nových pohonných hmôt, akými sú stlačený zemný plyn, vodík alebo napríklad elektrická energia. Ak chce EÚ stimulovať a podporiť európskych výrobcov, mala by podporiť výskum a zjednodušiť inovačné procesy, ktoré sú - a to si musíme priznať - v Európe naozaj veľmi dlhé.
<P>
Som rád, že sa členské štáty EÚ doteraz vyhli protekcionistickým tendenciám. Samotný finančný protekcionizmus by len predĺžil život nekonkurencieschopných činností. Podobne, ako katastrofálne povodne na Níle v starovekom Egypte prinášali úrodnosť, mala by byť globálna kríza impulzom na vývoj nových európskych automobilov, ktoré budú ekologickejšie a vysoko konkurencieschopné na svetových trhoch. Som naozaj rád, že pani komisárka Kroesová pristupuje k tomuto problému s takou vážnosťou, pretože v budúcnosti bude mať veľmi vážny dosah na nás všetkých.
<SPEAKER ID="105" NAME="Thomas Händel" LANGUAGE="DE">
Vážená pani predsedajúca, dámy a páni, stotožňujem sa s mnohým, čo tu predložila Komisia o príčinách a perspektívach automobilového priemyslu - nadmerné kapacity, potreba zmeny stratégie, nové technológie. Rád by som však poukázal na to, že s mnohými vecami sa nestotožňujeme. Opel zrejme nebude posledným prípadom v automobilovom priemysle, ktorého nadmerné kapacity na celom svete predstavujú 30 %.
<P>
Nehovoríme len o približne 12 miliónoch ľudí, ktorí priamo či nepriamo žijú z tohto odvetvia, ale o približne 30 miliónoch ľudí v celej Európe, ktorí sa podieľajú na jeho hospodárskom výkone. V tejto situácii nesie Komisia spoluzodpovednosť za to, aby sa zabezpečilo, že si európsky automobilový priemysel dokáže poradiť s týmto problémom. Komisia znáša spoluzodpovednosť aj za to, aby sa Opel nestal obeťou trhového vyriešenia krízy. Nevyhnutná zmena riadenia slobodných trhových síl v EÚ nevykompenzuje automaticky očakávané straty pracovných miest novými pracovnými miestami. Naopak: v skutočnosti zaplatia účet zamestnanci a európske národné hospodárstva.
<P>
Všeobecné zablokovanie štátnej pomoci nepovedie len k vzniku deformácií hospodárskej súťaže, ale aj sociálnych deformácií. Tieto by vyčerpávali štátne rozpočty postihnutých krajín oveľa viac, než si to tieto krajiny môžu dovoliť, a predovšetkým oveľa viac, než záťaž pre tieto rozpočty spôsobená poskytnutím pomoci, ak zohľadníme aj odbúranie sociálnych služieb.
<P>
Reštrukturalizácia európskeho automobilového priemyslu si vyžaduje silné iniciatívy od Komisie, ale aj od príslušných národných vlád. Navrhujeme preto zriadenie európskej priemyselnej rady o budúcnosti mobility so zapojením politikov, podnikov, odborov a vedcov. Mala by vyvinúť možné alternatívy postupov pre nevyhnutné technické zmeny a definovať politické opatrenia a s tým súvisiace financovanie. Nadmerné kapacity sa musia metodicky a s rovnomerným rozdelením záťaže preorientovať na novú prácu. To pred rokmi platilo pre oceliarsky priemysel a teraz to musí platiť pre Opel a automobilový priemysel v Európe ako celok.
<P>
Štátna pomoc môže a musí byť podľa môjho názoru spojená aj s inštitucionalizovanou účasťou zamestnancov s rozšíreným právom na spolurozhodovanie. Všetci dotknutí zamestnanci v Európe potrebujú istotu pre svoje závody, potrebujú novú prácu a novú, bezpečnú perspektívu do budúcnosti v celej Európe.
<SPEAKER ID="106" NAME="Frank Vanhecke" AFFILIATION="NI">
(NL) Vážená pani predsedajúca, dnes popoludní, pred niekoľkými hodinami, vedúci výkonný predstaviteľ spoločnosti Magna opätovne potvrdil to, čoho sme sa obávali, alebo čo sme vedeli: že závod v Antverpách sa natrvalo zatvorí. Je pravda, že sa hovorí o hľadaní alternatív, alternatívneho zamestnávania, inej budúcnosti pre závod, ale nikto nevie, čo to vlastne znamená. Sú to určitým spôsobom plané reči a zdá sa, že ide o taktiku uchlácholiť na čas zamestnancov a ďalšie dotknuté osoby v Antverpách: aby boli ticho a prispôsobili sa.
<P>
Myslím, že v súvislosti s celým týmto spisom nesmie Európska komisia urobiť to, čo ohlásila ako svoj zámer, teda ešte trocha počkať, prizerať sa a ešte chvíľu rátať údery. Myslím, že nastal čas konať a že Komisia musí jasnejšie než doteraz povedať, že schválenie tohto spisu akvizície sa podmieni tým, že investor v prípade potreby reorganizácie uplatní len objektívne hospodárske kritériá. Musí existovať úplná transparentnosť a úplná otvorenosť, čo sa týka správ o konkurencieschopnosti týkajúcich sa rôznych závodov a tiež vzhľadom na to, či mala Komisia prístup k týmto správam.
<P>
Je napokon všeobecne známe, že závod v Antverpách je veľmi konkurencieschopný, a podľa môjho názoru by bolo neprijateľné, aby závod, ktorý je zrejme najkonkurencieschopnejší zo všetkých, bol postihnutý v dôsledku masívnej pomoci nemeckej vlády. V tomto spise ide o osud mnohých tisícov pracovníkov v našej krajine a obávam sa, že ide tiež o dôveryhodnosť Európskej komisie. V tejto súvislosti nie som optimistický. V konečnom dôsledku ide veľmi často o ten istý scenár. Ako poukázal pán komisár Špidla, európskych vyhlásení je veľa a sú hlasné, ale keď ide do tuhého, vedúci politickí predstavitelia sa starajú predovšetkým o záujmy svojej vlastnej krajiny. Bolo to tak počas nedávnej bankovej krízy a obávam sa, že to tak bude aj teraz počas krízy spoločnosti Opel a nemecké orgány budú presadzovať predovšetkým nemecké záujmy.
<SPEAKER ID="107" NAME="Ivo Belet" AFFILIATION="PPE">
(NL) Vážená pani predsedajúca, dámy a páni, vyhlásenie spoločnosti Magna, nového vlastníka spoločnosti Opel, že veľmi pravdepodobne zatvorí závod v Antverpách, je prinajmenšom čudné. Teraz sme sa vlastne dozvedeli, že tento závod spoločnosti Opel patrí medzi najziskovejšie a najefektívnejšie závody v rámci skupiny General Motors, a aj tak ho chcú zatvoriť. Existuje preto vážny dôvod domnievať sa, že toto rozhodnutie sa nezakladalo výlučne na hospodárskych kritériách. Dnes vám preto chceme predložiť dve žiadosti, pán komisár Špidla a pani komisárka Kroesová. Prvá je, že ešte môžete využiť jednoznačné kompetencie, ktoré máte v oblasti hospodárskej súťaže, a preskúmať, či masívna štátna pomoc, ktorú prisľúbili niektoré členské štáty, je naozaj v súlade s európskymi pravidlami. Pani komisárka Kroesová, oprávnene ste prisľúbili prieskum. Dúfam, že budete mať príležitosť dôkladne ho uskutočniť a zabezpečiť v krátkodobom horizonte, aby sme neboli postavení pred hotovú vec. Nemyslím si, že je prehnané povedať, že v tomto prípade ide o dôveryhodnosť Európskej komisie. Hospodársky nacionalizmus a protekcionizmus nemajú v Európe 21. storočia miesto a tento spis to môže veľmi dobre dokázať.
<P>
Pani komisárka Kroesová, máte povesť železnej dámy. Spoliehame sa na vás, že aj pri tomto spise potvrdíte svoju povesť a zabezpečíte, aby nebola podkopaná autorita Európskej komisie. Hovorím to celkom bez irónie.
<P>
Po druhé, je podstatné, aby Európa prišla s novým priemyselným projektom pre automobilový priemysel. Nesmieme sa pozerať naspäť alebo zameriavať sa na premárnené príležitosti, ale musíme pozerať dopredu a zamerať sa na nové technológie nového elektrického automobilu. Ešte nie je príliš neskoro. Keď tak dnes urobíme, môžeme zabezpečiť, že nový elektrický automobil sa bude vyrábať s využitím európskej technológie a že nebudeme v budúcnosti všetci jazdiť na elektrických automobiloch vyrobených v Číne. To je scenár, ktorému v každom prípade ešte možno zabrániť.
<SPEAKER ID="108" NAME="Jutta Steinruck" AFFILIATION="S&amp;D">
(DE) Vážená pani predsedajúca, dámy a páni, v skutočnosti ide o to, aby sme našli spoločné európske riešenie, a nejde o národný egoizmus.
<P>
Spoločnosť Opel Europe zohráva v priemyselnej politike Európy významnú úlohu a nejde len o pracovné miesta v tomto podniku, ale aj o pracovné miesta v mnohých dodávateľských podnikoch vo viacerých európskych krajinách. O rozhodnutí pre firmu Magna - a Európska zamestnanecká rada mi to potvrdila - sa dosiahol konsenzus aj v rámci Európskej zamestnaneckej rady a jej členovia pracujú na plný plyn na európskych riešeniach. Zamestnanci sú preto ochotní priniesť obete a očakávame to isté od všetkých subjektov s rozhodovacími právomocami. Všetci musia spolupracovať, a to rýchle. Hovorili o tom aj moji predrečníci.
<P>
V záujme zamestnancov je, samozrejme, zmysluplné aj to, aby boli tisíce pracovných miest skutočne dočasne stabilizované so štátnou pomocou. Nebudeme akceptovať žiadne argumenty o konkurencii, ktoré boli predložené. Ide o ľudí a pracovné miesta, ale aj o celé regióny. Cesta, na ktorú sme sa vydali pod nemeckým vedením, musí teraz viesť k čo najlepším výsledkom pre všetkých európskych zamestnancov vo všetkých európskych závodoch.
<SPEAKER ID="109" NAME="Jorgo Chatzimarkakis" AFFILIATION="ALDE">
(DE) Vážená pani predsedajúca, som rád, že môžem vystúpiť na schôdzi, na ktorej ste po prvýkrát predsedajúcou. Veľmi ma to teší. Chcel by som sa však predovšetkým poďakovať pánovi komisárovi Špidlovi za to, že hovoril po nemecky, a chcel by som srdečne zablahoželať pani komisárke Kroesovej. Mnohí ľudia si myslia, že prípad spoločností Opel a Vauxhall je nemeckým prípadom. Nie je - je európskym prípadom! Ide o pracovné miesta v celej Európe a osobitný prístup k Nemecku by tu nebol správny. Preto sa výslovne teším, že Komisia je ochotná tento prípad preskúmať. Ide o otázky na základe európskeho práva v súvislosti s pravidlami hospodárskej súťaže a štátnej pomoci.
<P>
Chceme zachrániť každé pracovné miesto, ale za akú cenu? Ako obhajcovi občanov a daňových poplatníkov mi pri transakcii medzi spoločnosťami Opel a Magna nie je jasné, aké dlhodobé záväzky budú znášať daňoví poplatníci. Prípad Opel je pochybný aj z hľadiska priemyselnej politiky. Pomoc dostávajú vždy tí najväčší. Najmenšie a stredné podniky sa musia postarať samy o seba, hoci práve ony sú chrbticou hospodárstva. Zameranie sa na jedného investora je jednoznačne nesprávne. Lepšie a výhodnejšie ponuky sa veľmi skoro zamietli: zamietli ich vlastne politici.
<P>
Prípad Opel má viac do činenia s predvolebnou kampaňou než s hospodárskou a priemyselnou politikou, ktorá by bola čestná a v súlade s právom EÚ. Opakujem ešte raz: je dôležité, aby Komisia teraz zohrala aktívnu úlohu, aj keď sa to nemeckej vláde nebude páčiť. Obchod so spoločnosťou Opel je klam. Je to čoraz zrejmejšie. Je možné, že sa zapíše ako najdrahšia predvolebná kampaň v histórii Nemecka.
<P>
Chceme, aby Opel prežil, chceme, aby bol zdravý, a chceme bojovať za každé pracovné miesto, ale nechceme, aby vznikli nejaké náklady, a nechceme ani riešenie na úkor európskych partnerov, od ktorých závisí aj Nemecko ako najväčší exportér na svete.
<SPEAKER ID="110" NAME="Bart Staes" AFFILIATION="Verts/ALE">
(NL) Vážená pani predsedajúca, pani komisárka, pán komisár, dámy a páni, dnes pociťujem uspokojenie i obavy: uspokojenie v súvislosti s vyhláseniami pána komisára Špidlu a pani komisárky Kroesovej, ktoré poskytli určité uistenie, ale aj obavy, pretože vyhlásenia investora, spoločnosti Magna, naozaj nie sú upokojujúce. Chcel by som prediskutovať niekoľko vecí, ktoré boli vyslovené v rozprave.
<P>
Pani komisárka Kroesová, pán komisár Špidla, obraciam sa na vás: buďte tvrdí ako oceľ, zabezpečte, aby sa riadne dodržali všetky pravidlá. Čo sa týka štátnej pomoci, musím naozaj súhlasiť s pánom Verhofstadtom, ktorý povedal, že je potrebné rozšíriť prieskum na všetky aspekty pravidiel hospodárskej súťaže, na celý systém práva o fúziách a akvizíciách. Myslím si, že má v tejto veci pravdu. Súhlasím aj s pánom Langenom, ktorý výslovne uvádza, že sa to musí udiať rýchle. Čo sa mohlo urobiť rýchlo v prípade bánk, musí sa urobiť rýchlo aj v súvislosti s týmto spisom o akvizícii, spisom, ktorý je taký dôležitý pre tisíce zamestnancov.
<P>
Chcel by som nadviazať na to, čo povedal pán komisár Špidla o nadmerných kapacitách v odvetví, čo je, samozrejme, pravda. Povedal, že sa použilo množstvo metód, aby sme to napravili. Uviedol globalizačný fond, ktorý dostal sedem žiadostí. Mali by sme si však aj uvedomovať, že tento globalizačný fond nefunguje veľmi dobre. Zajtra budeme diskutovať o spise, správe pána Bögeho, ktorá jasne preukazuje, že z 500 miliónov EUR, ktoré sme mali k dispozícii v roku 2009, sa využilo sotva 8 miliónov EUR. Mali by sme tieto zdroje využiť a pomôcť tak týmto pracovníkom formou vzdelávania, reorganizácie a skutočného vývoja smerom k novému, ekologickému hospodárstvu s nízkymi emisiami uhlíka, ktoré bude menej závisieť od fosílnych palív.
<SPEAKER ID="111" NAME="Derk Jan Eppink" AFFILIATION="ECR">
(NL) Vážená pani predsedajúca, predseda vašej strany pán Westerwelle povedal, že jedným zo zámerov tohto pomocného balíka pre spoločnosť Opel bolo, aby tvoril súčasť predvolebnej kampane. Dúfam, samozrejme, že to tak nie je, a dúfam, že reštrukturalizácia spoločnosti Opel podlieha normálnym pravidlám hospodárskej činnosti a že nedospejeme do situácie, keď bude každý uprednostňovať svoje vlastné automobilové závody. Mám plnú dôveru v pani komisárku Kroesovú, ktorá preskúma každý aspekt tejto transakcie. Je známa svojou schopnosťou zaujať pevný postoj, čo veľakrát potvrdila v Holandsku, a nebude sa obávať predložiť jasné vyhlásenia.
<P>
Mám pre ňu otázku týkajúcu sa úlohy spoločnosti Sberbank, ruskej sporiteľne. Chcel by som sa spýtať, aká úloha to je a či definitívne povedie k premiestneniu niektorých výrobných činností spoločnosti Opel do Ruskej federácie, keďže Sberbank je v skutočnosti predĺženou rukou hospodárskej politiky vlády inými prostriedkami.
<P>
Napokon by som chcel poukázať na pána Staesa, ktorý je prekvapený, že táto spoločnosť je ohrozená, pričom vehementne obhajuje politiku zameranú proti automobilom. Automobily sú čoraz bezpečnejšie a čistejšie, ale kladie sa im vina za všetko. Autá sú strašiakom a vodiči ako daňoví poplatníci sú zdieraní, často v dôsledku politických opatrení presadzovaných v tomto Parlamente. Dámy a páni, automobily predstavujú slobodu. Pre mnohých ľudí so skromnými prostriedkami predstavuje Opel značku, ktorú si môžu dovoliť. Je smutnou skutočnosťou, že pre týchto ľudí je v súčasnosti čoraz ťažšie dovoliť si auto ako Opel, a výsledkom je kolaps výroby automobilov. Z toho dôvodu si myslím, že by sme nemali byť prekvapení z tohto vývoja, keď v tomto Parlamente zároveň presadzujeme politiku zameranú proti autám. Naša strana je za autá, čo vie aj pán Verhofstadt.
<SPEAKER ID="112" NAME="Angelika Niebler" AFFILIATION="PPE">
(DE) Vážená pani predsedajúca, pani komisárka, pán komisár, dámy a páni, musím uviesť tri poznámky.
<P>
Prvou je, že automobilový priemysel je pre Európu kľúčovým priemyslom a - toto sa už povedalo - ak zohľadníte všetky podniky, ktoré sú s ním spojené, a celý dodávateľský priemysel, závisí od neho 12 miliónov pracovných miest. Chcela by som to zdôrazniť ešte raz preto, lebo predo mnou sedí pán Chatzimarkakis, ktorý práve povedal, že snahy nemeckej vlády sú predvolebným humbugom. Môžem to len rozhodne odmietnuť. Je to výsmech pracovníkov zamestnaných v tomto odvetví v mnohých európskych krajinách, ktorí sa každý deň musia obávať o svoje pracovné miesta.
<P>
Po druhé, záchrana spoločnosti Opel je v spoločnom záujme celej Európy. Myslím si, že je veľmi dôležité zdôrazniť to bez ohľadu na dnešnú rozpravu. Existujú závody v Spojenom kráľovstve, Belgicku, Poľsku, Španielsku, Nemecku a iných európskych krajinách. Ak sa Opel zachráni tým, že existuje jeden investor, konkrétne spoločnosť Magna, že budú k dispozícii preklenovacie úvery, za ktoré bojovala nemecká vláda, potom to nie je len v záujme Nemecka, ale v záujme celej Európy. Všetci sa musíme snažiť o zachovanie pracovných miest v našich krajinách. Som veľmi rada. Kde by sme boli dnes, keby sme nepodnikli kroky vedúce k riešeniu vo forme správy? Potom by sme dnes o tomto prípade nemuseli diskutovať, pretože diskusia by bola ukončená a zbytočná, pretože General Motors by do chaosu súvisiaceho s jeho konkurzom stiahol aj spoločnosť GM Europe.
<P>
Mojou treťou poznámkou je, že existujú prísne pravidlá štátnej pomoci. Verím, že Komisia riadne preskúma túto vec a spravodlivo posúdi všetky príslušné záujmy. Základná otázka bude, či môže byť spoločnosť Opel Europe v strednodobom horizonte opäť zisková. Verím, že sa podarí presadiť riešenie, ktoré sa teraz vypracovalo a na ktorom pracuje aj Magna a do ktorého sa zapojí množstvo ďalších európskych štátov. Prosím Komisiu, aby poskytla aj potrebné povolenie, a na záver by som chcela ešte raz zopakovať, že v tomto prípade sme dosiahli niečo pozitívne pre celý automobilový priemysel v Európe.
<SPEAKER ID="113" NAME="Kathleen Van Brempt" AFFILIATION="S&amp;D">
(NL) Vážená pani predsedajúca, dámy a páni, ďakujem Komisii za jej vyhlásenie. Žiaľ, nestotožňujem sa s optimizmom mnohých kolegov poslancov a to isté platí aj pre vyhlásenie Komisie. Je pravda, že sme dnes dostali ďalšie zlé správy o závode v Antverpách, a skutočnosť, že vysoko produktívny závod s mimoriadne dobrou pracovnou silou má byť zatvorený, vyvoláva množstvo otázok, dúfam, že aj v samotnej Komisii. Dámy a páni, mohlo by to súvisieť s tým, že tento závod sa nachádza v jednom z menších členských štátov a v regióne, ktorý je napriek svojej hospodárskej sile veľmi malý?
<P>
Komisia si teraz blahoželá k práci, ktorú vykonala v priebehu uplynulých mesiacov. Žiaľ, ja nesúhlasím. Vy, Komisia, zohrávate úlohu, nevyhnutnú úlohu, ktorú podporujem, veľmi formálnu úlohu ochrankyne záujmov Európskej únie, jej zmlúv a pravidiel hospodárskej súťaže a štátnej pomoci. Zdôrazňujem, že to je potrebné, a opakujem, že vás podporujem v prieskume, ktorý musíte v tejto súvislosti vykonať, pretože to bude rozhodujúci prieskum. No prečo ste neurobili viac? Prečo ste neprijali silnú politickú úlohu, napríklad aj prostredníctvom spolupráce na myšlienkach týkajúcich sa reštrukturalizácie počas rokovaní, ktoré ste viedli s členskými štátmi? Napríklad európske odbory pracujú na reštrukturalizácii a podporujú ju, čo tiež zahŕňa koncepciu solidarity, konkrétne zabezpečenie toho, aby sa ťarcha situácie rozdelila na viacero závodov.
<P>
V tejto chvíli by som sa chcela opýtať, a toto je moja najdôležitejšia otázka Komisii, čo urobíte v tomto momente po oznámení tých najhorších správ o závode spoločnosti Opel v Antverpách? Aké kroky podniknete, aby ste zabezpečili, že aj zamestnanci v Antverpách budú mať budúcnosť?
<SPEAKER ID="114" NAME="Chris Davies" AFFILIATION="ALDE">
Vážená pani predsedajúca, všetci z nás, ktorí pochádzajú z krajín alebo regiónov, kde sa nachádzajú automobilové závody, chceme vidieť ich úspech, ale to by nás nemalo zaslepiť a mali by sme vnímať problémy a realitu nadmerných kapacít, ktoré obmedzujú zisky a investície. Špičková úroveň výroby, ktorú som videl v závodoch v našom regióne, v Ellesmere Porte a v Halewoode, na mňa urobila obrovský dojem a už len na tomto základe by mali prosperovať, ale hlboko ma zarmucuje postoj automobilového priemyslu ako takého za uplynulých 10 rokov, počas ktorých som si všímal jeho fungovanie, keď som bol v tomto Parlamente.
<P>
Ak ho budeme hodnotiť na základe potenciálu environmentálneho zlepšenia, dosiahol zahanbujúce výsledky. Samozrejme, boli dosiahnuté aj úspechy. Každý deň v novinách čítame o inováciách, ale toto odvetvie ako celok bojovalo proti zavedeniu katalyzátorov, pričom jeho predstavitelia veľmi preháňali ich náklady. Dohodli sa s nami na znížení emisií CO2 a potom dohodu porušili. V súčasnosti sa snažia vykrútiť z právnych záväzkov, aby používali chladiace prostriedky v klimatizáciách s oveľa nižším potenciálom vzhľadom na globálne otepľovanie, než sú súčasné prostriedky, a už lobujú a snažia sa oslabiť návrhy Komisie o emisiách CO2 z dodávok a ľahkých úžitkových automobilov.
<P>
Na podporu tohto odvetvia boli vynaložené obrovské sumy peňazí. Myslím si, že my, verejnosť, si zaslúžime lepší prístup. Od výrobcov komponentov počujeme, že ambície automobilových montážnych závodov sú príliš nízke. Toto odvetvie teraz musí zaujať nový postoj, najmä jeho predstavitelia - ACEA. Je potrebné, aby si tento priemysel uvedomil, že má záväzky voči spoločnosti ako takej a že jeho budúcnosť je neoddeliteľne spojená so zlepšením v environmentálnej oblasti.
<SPEAKER ID="115" NAME="Frieda Brepoels" AFFILIATION="Verts/ALE">
(NL) Vážená pani predsedajúca, pani komisárka, pán komisár, dámy a páni, myslím si, že je jasné, že ani európsky automobilový priemysel nemôže uniknúť realite a musí sa čo najrýchlejšie zreorganizovať, aby sa eliminovali nadmerné kapacity. Vzniká však, samozrejme, otázka o dôveryhodnosti hospodárskych kritérií spoločnosti Opel, keď sľubuje zachovať svoj najdrahší závod, ktorý je v Nemecku, a má sa zatvoriť hospodársky dobre fungujúci závod, akým je Opel Antverpy. Tento scenár dnes popoludní skutočne formálne potvrdil jeden z najvyšších výkonných predstaviteľov spoločnosti Magna Siegfried Wolf na frankfurtskej Motor Show. Ako uviedli viacerí rečníci, existujú vážne signály o tom, že Magna urobila voči nemeckej vláde ako výmenu za štátnu pomoc ústupky, ktoré nie sú celkom v záujme priemyselného plánu. Myslím si, že Európska komisia to musí zastaviť, kým nebude neskoro. Pani komisárka Kroesová už vyjadrila svoje obavy, ale ja si myslím, že treba urobiť viac. Komisia najmä nesmie strácať čas vyhláseniami o tom, ako plánuje presadiť, aby aj Nemecko dodržiavalo európske pravidlá hospodárskej súťaže v tomto spise. Podľa mňa by zlyhanie Komisie v tejto veci vytvorilo zlý precedens pre všetky budúce cezhraničné reštrukturalizácie, pri ktorých by menšie členské štáty boli opakovane znevýhodňované. Prečo nevedie aj Komisia rokovania so spoločnosťami GM a Magna, prečo ich vedie len Nemecko? Počula som tiež, že zajtra si nemecká vláda sadne za rokovací stôl s ďalšími európskymi krajinami s cieľom vypracovať pravidlá koordinácie štátnej pomoci. Vzhľadom na Flámsko to vyzerá veľmi cynicky a prichádza to jednoznačne príliš neskoro. Chcela by som sa spýtať, či je do toho zapojená aj Komisia.
<SPEAKER ID="116" NAME="Inés Ayala Sender" AFFILIATION="S&amp;D">
(ES) Vážená pani predsedajúca, najprv by som chcela vyjadriť v mene Európskeho parlamentu našu solidaritu a podporu všetkým zamestnancom v závodoch spoločnosti Opel v celej Európe, najmä zamestnancom v závode vo Figueruelas, zamestnancom a ich rodinám a ďalším ľuďom, ktorí od nich závisia v dodávateľských podnikoch. Chcela by som ich uistiť, že ich podporujeme v tomto novom dobrodružstve, ktoré začína vytvorením nezávislého európskeho výrobcu - GM Europe.
<P>
Aby sa však toto dobrodružstvo, ktoré sa začalo zlými správami o kolapse spoločnosti GM v USA, stalo príležitosťou na vybudovanie solventnej, modernej, konkurencieschopnej spoločnosti s jasnou budúcnosťou z podnikového, hospodárskeho a technologického hľadiska, Komisia a samotní členovia Komisie sa musia opäť ujať iniciatívy v súčasných rokovaniach, aby sa zabezpečilo, že dosiahneme skutočne európske riešenie so všetkými potrebnými zárukami.
<P>
Kritizovali sme neprítomnosť Komisie na predbežných rokovaniach a spôsob, akým ustupovala v bilaterálnych rokovaniach, keď každý členský štát so závodmi spoločnosti Opel vyzýval na unilaterálne riešenia. V tejto súvislosti treba poukázať na niektoré regionálne vlády, ako napríklad na našu vládu v Aragone, ktorá pred rokom vykonala priekopnícku prácu a navrhla záruku pre závod vo Figueruelas.
<P>
Vzhľadom na to, že Komisia sa vzdala svojich právomocí, vyústila táto zmena do súčasného chaosu a existuje vážne riziko, že výsledky volieb, ktoré nemajú žiadny vplyv na kritériá priemyselnej životaschopnosti, zavedú nový európsky podnik do slepej uličky, v ktorej nie sú prioritou kritériá konkurencieschopnosti a budú nevyhnutné vysoké náklady vzhľadom na pracovné miesta. Aby sa tomu zabránilo, potrebujeme európske riešenie, ktoré bude životaschopné teraz, v strednodobom i dlhodobom horizonte a ktorého prioritou bude zamestnanosť vo forme konkurencieschopnosti a produktivity príkladných závodov, ako je závod vo Figueruelas.
<P>
Nedovolíme ani o sekundu dlhšie, aby bola Komisia naďalej neutrálna. Musí konať a zabezpečiť zamestnanosť a budúcnosť spoločnosti GM Europe. Parlament to bude žiadať v mene všetkých zamestnancov podniku Opel Europe.
<SPEAKER ID="117" NAME="Izaskun Bilbao Barandica" AFFILIATION="ALDE">
(ES) Vážená pani predsedajúca, ďakujem pani komisárke a pánovi komisárovi za vysvetlenia.
<P>
Počas celej tejto rozpravy vo mne vzbudzovalo obavy prepojenie, o ktorom sa hovorilo, medzi voľbami v Nemecku a situáciou tejto spoločnosti, čo ovplyvňuje veľa závodov v Európe.
<P>
Zameriam sa na tri aspekty, ktoré spomenula pani komisárka. Myslím si, že táto situácia si vyžaduje úplnú a absolútnu transparentnosť na všetkých rokovaniach, ktoré sa vedú. Súhlasím s tým, že je potrebné monitorovať všetky aspekty z právneho hľadiska i z hľadiska pomoci. Pani komisárka však povedala, že reštrukturalizáciu vníma ako nevyhnutnú vrátane straty pracovných miest a zatvorenia závodov.
<P>
Ako odpoveď na tento prístup, ktorý podľa môjho názoru vyplýva z doteraz predloženého obchodného modelu a úrovne nenásytnosti existujúcej v Európe, myslím si, že vzhľadom na túto budúcnosť musíme klásť na prvé miesto ľudí. My a Komisia musíme zohľadniť a uplatniť inovatívne politické opatrenia, aby sme ochránili ľudí a zabezpečili, že budú môcť žiť dôstojne a dostanú štandardné školenia vo všetkých európskych krajinách, aby sa mohli prispôsobiť budúcemu pracovnému trhu a požiadavkám nových podnikov.
<P>
Po druhé, vzhľadom na pomoc podnikom by som chcela povedať, že to musí byť pomoc, ktorá zabezpečí životaschopnosť zostávajúcich podnikov. Je tiež potrebné stanoviť jednoznačný záväzok inovovať, najmä - ako uviedli iní poslanci - v súvislosti s hybridnými technológiami, aby pohon nezávisel výlučne od fosílnych palív.
<P>
Práve toto požadujeme od Komisie v budúcnosti.
<SPEAKER ID="118" NAME="Philippe Lamberts" AFFILIATION="Verts/ALE">
(FR) Vážená pani predsedajúca, chcel by som uviesť niekoľko pripomienok.
<P>
Prvá pripomienka je, že štátna pomoc pre automobilový priemysel a opatrenia členských štátov a Komisie doteraz boli na jednej strane, povedal by som, defenzívne a na druhej strane krátkodobé. Napríklad si myslím, že obrovské sumy šrotovného, ktorých svedkami sme boli, v skutočnosti anticipovali a umelo povzbudili dopyt, a myslím si, že teraz, keď sa šrotovné končí alebo onedlho skončí, uvidíme, aký nesprávny dojem vyvolalo. Dopyt nedokáže držať krok s ponukou.
<P>
Z tohto dôvodu by sme chceli povzbudiť Komisiu, aby bola pri svojej práci ambicióznejšia. Čo sa týka predovšetkým štátnej pomoci, myslím si, že musíme ako prioritu stanoviť dve oblasti opatrení.
<P>
Po prvé, realizácia udržateľných riešení mobility v Európe si vyžaduje nadanie a zručnosti pracovníkov automobilového priemyslu, od inžinierov až po manuálnych pracovníkov. Prvá oblasť opatrení je preto podľa všetkého pomôcť udržať a rozvíjať tieto zručnosti, a to v automobilovom priemysle a súvisiacich odvetviach.
<P>
Okrem toho som presvedčený, že štátna pomoc by sa mala spájať s oveľa prísnejšími podmienkami než v súčasnosti. Inými slovami, nestačí povedať, že budeme pokračovať rovnako ako doteraz. Myslím si, že podmienkou štátnej pomoci by malo byť urýchlenie zmien v odvetví. V tejto súvislosti úplne súhlasím so slovami pána Daviesa.
<P>
Na záver by som chcel reagovať na slová pána Eppinka, ktorý si zrejme myslí, že sme proti slobode. Situácia na trhu je v skutočnosti taká, že čoraz menej našich spoluobčanov patrí do kategórie ľudí s mottom "moje auto rovná sa moja sloboda". Stačí, ak sa autom vyberiete na cesty v Belgicku alebo Holandsku. Uvedomíte si, že systém narazil na svoje hranice.
<SPEAKER ID="119" NAME="Veronica Lope Fontagné" AFFILIATION="PPE">
(ES) Vážená pani predsedajúca, pani komisárka, pán komisár, dámy a páni, keď sa navrhlo, aby sme v pléne viedli rozpravu o budúcnosti spoločnosti Opel Europe, ešte sme nevedeli o kúpe tohto podniku spoločnosťou Magna a jej ruským partnerom Sberbank vo štvrtok.
<P>
Po mesiacoch neistoty sa pre Opel Europe začína nová fáza, ktorá je pre niektorých dôvodom nádeje, pre iných však dôvodom obáv. Chceme, aby podmienky definitívnej zmluvy, ktorá sa podpíše v priebehu niekoľkých mesiacov, boli pozitívne pre budúcnosť podniku, a dúfam, že nemecká vláda má pravdu, keď zastáva názor, že toto je najspoľahlivejšia ponuka pre prežitie podniku.
<P>
Ako členka Výboru pre zamestnanosť a sociálne veci a človek pochádzajúci z Aragonu, kde sa nachádza závod vo Figueruelas, ktorý je momentálne jedným z najproduktívnejších závodov, však musím vyjadriť obavy týkajúce sa osudu zamestnancov. Hovorí sa o tom, že Magna vo svojom pláne reštrukturalizácie uvažuje o prepustení 10 560 zamestnancov, z toho momentálne 1 700 zo závodu v Aragone, k čomu treba prirátať ďalšie rozsiahle nepriame prepúšťanie.
<P>
Uvedomujeme si, že na záchranu podniku je potrebná rozsiahla reštrukturalizácia a že to bude mať vplyv na našich zamestnancov, ale dúfame, že sa vypracuje plán na základe hospodárskych kritérií a kritérií produktivity, aby sa dosiahlo čo najlepšie riešenie pre všetkých.
<P>
Veríme, že v nadchádzajúcich mesiacoch sa do procesu zapoja vlády dotknutých krajín spolu s európskymi inštitúciami. To by znamenalo, že na základe hospodárskych kritérií môžeme spoločne podporiť životaschopnosť spoločnosti Opel s čo najnižšími nákladmi pre zamestnancov vo všetkých jeho európskych závodoch.
<SPEAKER ID="120" NAME="Predsedajúca">
Pán Luhan, mali ste otázku pre pani Lopeovú Fontagnéovú. Preto ste zdvihli svoju modrú kartu, však?
<SPEAKER ID="121" NAME="Petru Constantin Luhan" AFFILIATION="PPE">
Vážená pani predsedajúca, myslím si, že je veľmi dôležité, že diskutujeme o tejto téme. O čom sa však doteraz nehovorilo, je riešenie tohto problému v kontexte európskeho a regionálneho rozvoja.
<P>
(Predsedajúca prerušila rečníka.)
<SPEAKER ID="122" NAME="Predsedajúca">
Toto nie je otázka pre pani Lopeovú Fontagnéovú. Ak chcete hovoriť na základe postupu "catch-the-eye", budete mať príležitosť na konci rozpravy.
<SPEAKER ID="123" NAME="Mario Pirillo" AFFILIATION="S&amp;D">
(IT) Vážená pani predsedajúca, dámy a páni, nedávne udalosti v súvislosti so spoločnosťou Opel ma priviedli k zamysleniu nad ďalšími vecami, nielen nad akvizíciou historického európskeho výrobcu automobilov. Zaujímalo by ma, akú priemyselnú politiku chceme mať v Európe. Uprednostnil by som, keby Opel prevzala európska skupina. Demonštrovalo by to spoluprácu a solidaritu medzi jednotlivými odvetviami v tomto sektore a zároveň silný pocit spolupatričnosti k Európskej únii.
<P>
Na konferencii Etats Généraux de l'Automobile v januári 2009 európsky komisár pre priemysel pán Verheugen povedal, že automobilový priemysel je kľúčový pre hospodárstvo, spoločnosť, zamestnanosť a výskum. Mám obavy, aké dôsledky pre zamestnanosť by mohla mať táto akvizícia, a dúfam, že nedôjde k strate pracovných miest. Ešte väčšie obavy mám v súvislosti so štátnou pomocou, ktorá nesmie deformovať hospodársku súťaž na trhu s automobilmi. Komisia bude musieť zabezpečiť, aby po poskytnutí pomoci neboli zatvorené závody.
<P>
Je hanbou, že nemecká vláda ani riaditelia spoločnosti Opel neprijali návrh, ktorý predložila spoločnosť Fiat. Fiat je v súčasnosti technologicky najprogresívnejším výrobcom automobilov. Stačí sa pozrieť, ako dokázal znížiť emisie CO2 vo svojich autách.
<SPEAKER ID="124" NAME="Dirk Sterckx" AFFILIATION="ALDE">
(NL) Vážená pani predsedajúca, pani komisárka Kroesová, vnímame vás vlastne ako arbitra v tomto prípade. Ak som to pochopil správne, Antverpy čoskoro stratia svoj závod spoločnosti Opel. Nejaký závod možno bude fungovať ako prenajatý subdodávateľský závod pre niektorú zo značiek, ale, samozrejme, to je veľmi neistá budúcnosť.
<P>
Pre mňa ako občana Antverp je veľmi ťažko prijateľné, že sme sa počas dlhých mesiacov presvedčili, že rozhodnutie sa neprijme výlučne na základe hospodárskych argumentov, ale na základe schopnosti Nemecka, nemeckej vlády, položiť na stôl veľmi vysokú sumu peňazí daňových poplatníkov. Preto vás vnímame ako arbitra, aby sme zistili, či je to pravda a či sa v tomto prípade skutočne zohľadnili výlučne hospodárske a komerčné argumenty, alebo či išlo o prípad prežitia hospodársky alebo politicky najschopnejšieho subjektu.
<P>
Keď dokončíte prieskum, boli by sme vďační, keby ste mohli svoje zistenia predniesť v tomto Parlamente. Od dotknutých podnikov musíme napokon dostať ešte veľa informácií alebo aspoň nejaké jasné informácie. Preto s vami rátame a dúfame, že nám vysvetlíte argumenty, ktoré použili dotknuté subjekty. Chcel by som, aby ste mi povedali, prečo boli Antverpy, naše mesto, zasiahnuté najtvrdšie, pretože veľmi veľa ľudí u nás doma to bude považovať za symbol dôvery voči Európskej komisii a samotnej Európskej únii.
<SPEAKER ID="125" NAME="Marianne Thyssen" AFFILIATION="PPE">
(NL) Vážená pani predsedajúca, pani komisárka, pán komisár, dámy a páni, stotožňujem sa s obavami mnohých poslancov tohto Parlamentu týkajúcimi sa osudu spoločnosti Opel a ľudí, ktorí sú v nej zamestnaní alebo pracujú v tejto oblasti. V zásade bolo prijaté rozhodnutie o akvizícii spoločnosti Opel, ale v uplynulých dňoch či dokonca hodinách boli zverejnené vyhlásenia, ktoré spôsobili vo viacerých otázkach veľa zmätku. Pre zamestnancov a aj pre ľudí v dodávateľských odvetviach je to vyčerpávajúce a teraz okamžite potrebujeme transparentnosť - transparentnosť, ale predovšetkým seriózny, čestný prístup.
<P>
V súvislosti s týmto spisom v európskom kontexte mám obavy vzhľadom na vyhlásenie spoločnosti Magna, že sa má zatvoriť len závod v Antverpách, pričom zverejnené štúdie preukázali, že tento konkrétny závod má z hospodárskeho hľadiska všetky tromfy. Preto sa nemôžem zbaviť dojmu, že nadnárodné spoločnosti stavajú proti sebe členské štáty, alebo naopak: že členské štáty využívajú štátnu pomoc, aby ovplyvnili výber závodov, ktoré budú zatvorené alebo zachránené, a to takým spôsobom, ktorý deformuje hospodársku súťaž. Ak je to naozaj tak, popri hospodárskej kríze a jej ťaživých sociálnych dôsledkoch sa budeme musieť zaoberať krízou inštitúcií, dôveryhodnosťou inštitúcií, v dôsledku čoho stratia ľudia záchytný bod.
<P>
Z tohto dôvodu naliehavo žiadam, ako som už žiadala skôr, v písomnej otázke vo februári, aby Komisia skutočne využila všetky prostriedky, ktoré má k dispozícii: prostriedky, aby sa zabezpečilo, že obete experimentov a trápenia v súvislosti so spoločnosťou Opel nebudú ponechané napospas svojmu osudu, a prostriedky na skutočné iniciovanie formálneho prieskumu o využívaní štátnej pomoci. Je to v záujme objektívneho, transparentného prístupu ku všetkým závodom a ľuďom, ktorí od nich závisia. Ľudia sa napokon musia spoľahnúť na to, že Európska únia si bude plniť svoje hlavné úlohy aj v ťažkých podmienkach, ako sú tie súčasné, že sa bude vážne zaoberať týmito vecami a že v Európe nebude miesto na uplatňovanie dvojitého metra. Pani komisárka, pán komisár, toto je naozaj skúška dôveryhodnosti inštitúcií a my sa na vás spoliehame.
<SPEAKER ID="126" NAME="Arlene McCarthy" AFFILIATION="S&amp;D">
Vážená pani predsedajúca, myslím si, že všetci máme rovnaký cieľ - zabezpečiť dlhodobú životaschopnosť a konkurencieschopnosť automobilového priemyslu EÚ a zachovať pracovné miesta v tomto odvetví.
<P>
V júli som písala pánovi komisárovi Verheugenovi a potešilo ma, že sa zaviazal zabezpečiť rovnaké podmienky pre plány reštrukturalizácie európskej pobočky spoločnosti GM. Závod spoločnosti Vauxhall v Ellesmere Porte je pilierom hospodárstva nášho regiónu a priamo vytvára približne 2 200 pracovných miest. Závod prešiel radikálnou reštrukturalizáciou a považuje sa za štíhlu, efektívnu a konkurencieschopnú prevádzku, podobne ako závod v Lutone v juhovýchodnom Anglicku.
<P>
Nik si neželá stratu pracovných miest, ale všetky rozhodnutia musia byť založené na životaschopnosti a efektívnosti závodov. Musia byť založené na spravodlivosti, nie na uprednostňovaní, nie na tom, že niektorý členský štát prisľúbi viac peňazí než iné členské štáty. Som rada, že pani komisárka Kroesová uznáva, že tu niet miesta pre politické obchody, politické manipulácie alebo podmienky pri poskytovaní štátnej pomoci.
<P>
Vyzývam Komisiu, aby bola obozretná a zabezpečila, aby sa finančná podpora poskytovala v súlade s pravidlami štátnej pomoci a schopnosťou európskych prevádzok udržať si obchodnú životaschopnosť a hospodársku efektívnosť do budúcnosti. Zachovanie silného európskeho automobilového priemyslu znamená presadzovať celoeurópsky postup pri udržaní životaschopnej a efektívnej infraštruktúry vo všetkých členských štátoch a regiónoch.
<SPEAKER ID="127" NAME="Bogusław Sonik" AFFILIATION="PPE">
(PL) Vznikla otázka, či poskytnutie sumy 4,5 miliardy EUR nemeckou vládou na reštrukturalizáciu spoločnosti Opel, ktorá sa vyhlasovala za úspech, bolo politickým alebo hospodárskym opatrením. Najlepšiu odpoveď na túto otázku poskytli zástupcovia nemeckej vlády, keď sa rozhodlo o spoločnosti Magna ako o subjekte, ktorý má prevziať spoločnosť Opel. Jeden zo zástupcov vlády sa nezúčastnil na rozhodujúcom hlasovaní a ďalší zástupca, pán Wennemer, hlasoval proti, pretože to považoval za politické rozhodnutie.
<P>
Európska komisia by mala preskúmať charakter štátnej pomoci poskytnutej spoločnosti Opel a informovať Parlament, či nešlo o prípad ochrany miestneho trhu na úkor závodov a pracovných miest v iných členských štátoch Európskej únie. Závažnosť hodnotenia Európskej komisie sa ma osobitne dotkla, pretože zamestnanci lodeníc v Štetíne a Gdyni nedostali príležitosť pokračovať vo výrobe lodí. Bude hodnotenie pani komisárky Kroesovej v tomto prípade štátnej pomoci rovnako závažné a spoľahlivé ako v prípade poľských lodeníc? Občania Európy majú podozrenie, že sa v tejto oblasti uplatňuje dvojitý meter.
<P>
Na záver by som chcel poukázať na to, že globálna finančná kríza trvá už jeden rok. V týchto ťažkých časoch by mala byť Európska komisia pripravená pomôcť, hodnotiť, poradiť a navrhovať riešenia, na ktoré nepadá tieň podozrenia, že boli prijaté na základe politických alebo protekcionistických záujmov jednotlivých členských štátov. Žiaľ, mám dojem, že Komisia zaujala v tomto prípade pasívny postoj.
<SPEAKER ID="128" NAME="Olle Ludvigsson" AFFILIATION="S&amp;D">
(SV) Vážená pani predsedajúca, môžeme len dospieť k záveru, že kríza, v ktorej sa nachádzame, je bezprecedentná. Je preto nevyhnutné, aby sme presadzovali súdržnú a aktívnu politiku nielen na záchranu pracovných miest, ktoré možno zachrániť, ale aj na pomoc tým, ktorí stratia prácu, aby sa mohli vrátiť na pracovný trh. Odborné školenia budú mimoriadne dôležité.
<P>
Automobilový priemysel je motorom európskeho hospodárstva a je dôležité, aby sa rozhodnutia prijímali na základe dlhodobých cieľov rozvoja udržateľného európskeho automobilového priemyslu. Boli predložené rôzne návrhy, ako majú byť rušené pracovné miesta a rozdelené výpovede. Ak je pravda, že zanikne každé piate pracovné miesto v spoločnosti Opel, dôjde k neuveriteľnému tlaku na ľudí a spoločnosti, ktoré tým budú zasiahnuté, bez ohľadu na to, v ktorej krajine sa to stane. Preto dúfam, že tento proces prebehne korektne a že nadnárodné spoločnosti počas procesu akvizície nepostavia proti sebe jednotlivé krajiny a tým aj zamestnancov jednotlivých závodov. Európske úsilie pri riešení krízy musí byť koordinované a vyvážené.
<P>
Je tiež dôležité, aby boli zapojené odbory a aby sa mohli zúčastniť na tomto procese aktívnym a konštruktívnym spôsobom. Ďalej je dôležité, aby Komisia a Parlament pozorne sledovali celý vývoj. Pre budúcnosť automobilového priemyslu bude mať rozhodujúci význam výskum a vývoj, a to neplatí len pre Opel, ale aj pre všetkých výrobcov vozidiel v celej Európe.
<SPEAKER ID="129" NAME="Petru Constantin Luhan" AFFILIATION="PPE">
(DE) Vážená pani predsedajúca, veľmi oceňujem, že sa v Európskom parlamente vedie rozprava o takej dôležitej téme. Ja osobne som pracoval vyše tri roky v dodávateľskom odvetví pre automobilový priemysel. V našej krajine sú zahraničné investície do automobilového priemyslu najvyššou prioritou. Preto si myslím, že automobilový priemysel zohráva dôležitú úlohu v súvislosti s regionálnym rozvojom.
<P>
Popri podpore inovácií by sme mali vytvoriť stimuly na reštrukturalizáciu a expanziu aj pre dodávateľov pre automobilový priemysel a výrobcov automobilov v celej Európe, pretože medzi najdôležitejšie ciele Európskej komisie a Európskeho parlamentu patrí zabezpečenie vysokého stupňa hospodárskej súdržnosti. Komisia by mala urobiť viac aj čo sa týka poskytovania príspevkov pre automobilový priemysel. To by sa malo v súčasnosti považovať za opatrenie zamerané na boj proti finančnej a hospodárskej kríze, ale takisto za jeden zo stavebných kameňov inovácie automobilového priemyslu.
<P>
V tejto súvislosti je spoločnosť Opel len jedným príkladom toho, že toto odvetvie sa v súčasnosti nachádza v ťažkostiach, ale, samozrejme, mnohí výrobcovia automobilov sú v rovnakej situácii. Z tohto dôvodu si želáme, aby Komisia pristupovala k tomuto odvetviu a k tejto oblasti prioritne.
<SPEAKER ID="130" NAME="Matthias Groote" AFFILIATION="S&amp;D">
(DE) Vážená pani predsedajúca, pani komisárka, pán komisár, dámy a páni, toto nie je, samozrejme, po prvýkrát, čo vedieme rozpravu o spoločnosti Opel a o automobilovom priemysle. Som rád, že sa záchrana podarila. Na stole boli aj iné návrhy, napríklad riadený konkurz. V dodávateľskom priemysle - prichádzam práve z Bavorska, kde som navštívil jeden dodávateľský podnik - ľudia nevyhnutne závisia od objednávok. Veci sa dostali mimo kontroly. Ak by sa aj Opel dostal do konkurzu, nastala by veľmi, veľmi zlá situácia, ktorá by mala katastrofálne dôsledky.
<P>
Práve sme si vypočuli závery Komisie. Prebehol samit automobilového priemyslu s účasťou Komisie, ale po ňom sme už nepočuli nič. Dnes sme si vypočuli, čo nie je možné. To sa musí v budúcnosti zmeniť - od Komisie si musíme vypočuť, čo je možné, aby nevznikali nacionalistické diskusie. Komisia musí byť efektívnejším sprostredkovateľom, aby sme mohli presadzovať spoločnú európsku priemyselnú politiku. Aj toto očakávam od budúcej Komisie.
<SPEAKER ID="131" NAME="Hans-Peter Martin" AFFILIATION="NI">
(DE) Vážená pani predsedajúca, myslím si, že najprv musím povedať, že hovorím z dvojnásobne zaujatej pozície. Moja manželka pracuje vo vedení jednej automobilovej spoločnosti v Nemecku a ľudia v Rakúsku sú radi, že sa zdá, že Opel bol týmto spôsobom zachránený. Ale keď sa na tieto udalosti pozrieme pozornejšie, mám veľké pochybnosti, či nerobíme presne to isté, čo sme v Rakúsku zažili v súvislosti so zdanlivou záchranou zoštátneného priemyslu a čo sa už stalo v Nemecku v súvislosti so spoločnosťou Holzmann pred rozhodujúcimi voľbami. Neviem, či sú tu v Parlamente kolegovia z Nemecka, ktorí by so mnou uzavreli stávku, či by domnelí nemeckí daňoví poplatníci podporili takýmto spôsobom Opel, keby sa o desať dní nekonali také dôležité voľby.
<P>
Želal by som si, aby Komisia zohľadnila sine ira et studio a aby si naozaj premyslela, či je to rozumné. Keď budeme stále hovoriť o hospodárskej súťaži, tak by sme ju aj mali mať a nemalo by to viesť k špirále smerujúcej nadol, ktorá strhne so sebou aj tých, ktorí hospodárili lepšie než Opel.
<SPEAKER ID="132" NAME="Theodor Stolojan" AFFILIATION="PPE">
(RO) Vážená pani predsedajúca, hovoríme vlastne o náznakoch zotavenia v Európe, ale situácia v automobilovom priemysle je, žiaľ, stále alarmujúca. Z tohto dôvodu si myslím, že musíme európskym krajinám vyslať jasný signál a povzbudiť ich, aby pokračovali vo svojich programoch náhrady starých automobilov s vysokou spotrebou paliva novými a zároveň zachovali programy stimulov zo svojich rozpočtov. Musíme tiež spojiť tieto programy s určitými podmienkami reštrukturalizácie s cieľom ušetriť energiu.
<SPEAKER ID="133" NAME="Saïd El Khadraoui" AFFILIATION="S&amp;D">
(NL) Vážená pani predsedajúca, provizórne riešenie spisu Opel obsahuje dobré správy pre niektorých ľudí, ale najmä veľa zlých správ pre tisíce ľudí, ktorí stratia svoje pracovné miesta, a na základe oznámenia z dnešného popoludnia viem, že to budú aj ľudia z Antverp. A to nehovorím o dodávateľskom reťazci, v ktorom takisto zanikne veľké množstvo pracovných miest. To všetko sú sociálne tragédie a myslím si, že v tejto súvislosti sú dôležité tri veci.
<P>
Po prvé, Komisia teraz musí využiť všetky svoje právomoci, aby zaručila, že negatívne dôsledky oznámenej reštrukturalizácie prebehnú čestným, objektívnym spôsobom. Je to nevyhnutné, aby sa zachovala dôveryhodnosť Európy a aby sa zabránilo tomu, že ľudia nadobudnú pocit, že si nie sú všetci zamestnanci rovní.
<P>
Po druhé, Komisia musí odteraz vynaložiť všetku svoju energiu, aby pomohla vytvoriť novú budúcnosť tým lokalitám, kde zanikajú pracovné miesta.
<P>
Po tretie - a myslím, že toto je pre nás hlavným ponaučením - potrebujeme aktívnejšiu Komisiu, potrebujeme európsku priemyselnú politiku, perspektívu vzhľadom na problémy, príležitosti a spôsob, ako pristupovať k problémom z európskeho hľadiska - a to v súvislosti s nadnárodnými priemyselnými odvetviami, ako je napríklad automobilový priemysel.
<SPEAKER ID="134" NAME="Krisztina Morvai" AFFILIATION="NI">
- Vážená pani predsedajúca, ospravedlňujem sa za svoju nevedomosť. Som právnička v oblasti ľudských práv a veľmi málo sa vyznám v hospodárskych otázkach, preto mám dve veľmi jednoduché otázky.
<P>
Prvá znie: nenachádza sa zásadný problém v hospodárskom systéme, v ktorom sa zisky privatizujú a škody zoštátňujú a platia ich daňoví poplatníci, ktorých väčšina sú chudobní ľudia, resp. mnohí z nich sú chudobní ľudia, ktorí majú platiť za zlé rozhodnutia úzkej bohatej priemyselnej elity? Neobsahuje takýto systém nejakú zásadnú chybu a nemali by sme sa pozrieť na hlavnú príčinu toho, o čom dnes hovoríme?
<P>
Druhá otázka znie: hovoríme o diskriminácii pri poskytovaní verejných zdrojov zemepisne alebo medzi jednotlivými národmi a štátmi. Ako to však vyzerá v jednotlivých sektoroch? Je spravodlivé, že tieto veľké podniky dostávajú verejné zdroje z peňazí daňových poplatníkov a malé a rodinné podniky ich nedostávajú? Nie je to zásadným porušením princípu rovnakých príležitostí medzi hospodárskymi subjektmi v Európskej únii?
<SPEAKER ID="135" NAME="Richard Howitt" AFFILIATION="S&amp;D">
Vážená pani predsedajúca, ako poslanec EP, ktorý zastupuje Luton vo východnom Anglicku, by som sa chcel pripojiť k svojej britskej kolegyni pani McCarthyovej a vyjadriť naše skutočné želanie voči pánovi Špidlovi a voči Komisii, aby riadok za riadkom preskúmali dohodu týkajúcu sa spoločností GM a Opel a zabezpečili, aby tento obchod, ktorý je európskym výpredajom, bol dobrým obchodom pre Európu ako celok.
<P>
Chcel by som ho tiež vyzvať, aby osobitne preskúmal problematiku týkajúcu sa výroby dodávok, čo je výroba v Lutone. Po prvé, pretože partnerom spoločnosti Magna je ruský výrobca nákladných automobilov a pretože existujú obavy, že tento podnik by profitoval na úkor existujúcej výroby. Po druhé, pretože sa očakáva, že na trh s dodávkami musí do roku 2012 prísť nový model, a kým Magna neposkytne uistenie, že tento nový model príde na trh, vznikajú obavy o budúcnosť závodu. A napokon sú tu obavy, že dohoda nebude kompatibilná so spoločným výrobným podnikom spoločností General Motors a Renault, ktorý predstavuje polovicu výroby v Lutone. Prosím ho, aby urobil všetko, čo je v jeho silách, a zabezpečil fungovanie tejto výroby a zároveň zachovanie pracovných miest, ktoré sú s ňou spojené.
<SPEAKER ID="136" NAME="Vladimír Špidla" LANGUAGE="CS">
Dámy a páni, rozprava jasne preukázala, že automobilový priemysel je jednou z najdôležitejších oblastí hospodárstva Európskej únie. Podľa môjho názoru tiež jasne preukázala, že pre automobilový priemysel - rovnako ako pre Opel - môže existovať len európske riešenie a že v rámci jednotlivých krajín nie je možné nájsť dlhodobé riešenie, ktoré by obstálo v teste času z hospodárskeho a politického hľadiska. Podľa môjho názoru sa tiež jasne zdôraznilo, že je dôležité, aby Komisia zabezpečila absolútne dôsledné a úplne nestranné uplatňovanie všetkých pravidiel. Veľmi veľa sa diskutovalo o pravidlách hospodárskej súťaže, ale chcel by som zdôrazniť, že Európa má k dispozícii niekoľko veľmi podstatných smerníc zameraných na sociálnu oblasť a reguláciu reštrukturalizácie, informovanie zamestnancov a celú škálu otázok, ktoré musíme zásadne zohľadniť, pretože každá hospodárska operácia je v podstate vzťahom medzi ľuďmi, a musíme v plnom rozsahu brať do úvahy sociálne dôsledky všetkých rozhodnutí. Chcel by som zdôrazniť, že prípad Opel jasne demonštruje všetky dôležité komponenty pre automobilový priemysel, a myslím, že podľa toho, ako budú spolupracovať jednotlivé európske úrovne pri riešení tohto problému, budeme môcť povedať, akú budúcnosť má európsky automobilový priemysel.
<P>
Dámy a páni, v rozprave sa viac-menej nepriamo vyjadrilo, že Komisia nebola dostatočne aktívna. Musím povedať, že počas krízy a najmä na jej začiatku sa prejavili veľmi zreteľné tendencie smerom k protekcionizmu a hospodárskemu nacionalizmu. Po niekoľkých mesiacoch to už nebola aktuálna téma. Podľa môjho názoru by sme mali oceniť enormné úsilie Komisie v súvislosti s týmto problémom, ktoré prinieslo konkrétne výsledky. Pokiaľ ide o samotný prípad, môj kolega pán Verheugen zorganizoval dve stretnutia, ktoré sa zaoberali týmto prípadom a na ktorých spojil jednotlivé členské štáty. Medzi výsledky týchto rokovaní patrí, že členské štáty si vymieňajú informácie, čo pri predošlých reštrukturalizáciách nebolo vždy zvykom. Podľa môjho názoru rozprava tiež jasne preukázala, že európsky automobilový priemysel prechádza dlhodobou reštrukturalizáciou a že tento fakt treba zobrať do úvahy. Hlavnou témou bol budúci pokrok a som veľmi rád, že môžem ešte raz zdôrazniť, že prostredníctvom Európskej investičnej banky sú podporované inovácie v automobilovom priemysle, aby v situácii krízy nedošlo k oslabeniu inovatívnych schopností tohto odvetvia.
<P>
Dámy a páni, hoci prijaté rozhodnutie je veľmi významné pre prípad, o ktorom sme diskutovali, nachádzame sa napriek tomu uprostred celého procesu a niet pochybností o tom, že Komisia zmobilizuje všetky svoje právomoci a nástroje, aby zabezpečila, že tento proces prebehne korektne a starostlivo zohľadní sociálny rozmer.
<SPEAKER ID="137" NAME="Neelie Kroes">
členka Komisie. - Vážená pani predsedajúca, som vďačná takmer za všetky prednesené pripomienky, a to z mnohých dôvodov. Je to vynikajúca príležitosť zistiť, kde má úloha Komisie svoje hranice, kde naráža na problémy a aké sú jasné zámery politiky Komisie. Chcem sa tiež dotknúť časového hľadiska. Pán Langen sa k tomu vyjadril dosť jasne, ako aj k úlohe Komisie.
<P>
Všetci si uvedomujeme, že žijeme na kontinente - a nielen na kontinente - ktorý neobývajú len anjeli. Pokušenie využiť štátnu pomoc v rôznych situáciách je prítomné a my všetci si to uvedomujeme. Práve preto je posúdenie štátnej pomoci v rukách Komisie: je to rozhodnutie podporené všetkými členskými štátmi. Mimochodom, stále na mňa robí veľký dojem skutočnosť, že zakladatelia Európy v 50. rokoch minulého storočia si už uvedomovali problém využívania štátnej pomoci nesprávnym spôsobom. Vyjadrili sa dosť jasne a to vyjadrenie sa stále nachádza v Rímskej zmluve.
<P>
Vychádzajúc z uvedeného je úlohou Komisie overiť, že so štátnymi financovaním nie sú spojené žiadne protekcionistické podmienky, a práve v tom spočíva náš hlavný problém. Niektorí z vás sa pýtajú, prečo sa nemôžeme poponáhľať, ale my robíme všetko, čo je v našich silách. Mimochodom, štátna príslušnosť nebola nikdy témou pri spolupráci s bankami. Máme príklady z nemeckého bankovníctva, kde proces v súvislosti s bankou Sachsen LB prebehol dosť rýchlo, ale to závisí - aj v tomto prípade - od jednotlivých subjektov. Potrebujeme fakty a čísla. Je samozrejmé, že sa treba poponáhľať: o tom ani nemusíme hovoriť, pretože si to uvedomujeme. Budeme postupovať tak rýchlo, ako nám to umožní dostupnosť informácií. Vychádzajúc z uvedeného sme chápali vaše jasné želanie postupovať veľmi opatrne a starostlivo a začať prieskum s cieľom nájsť dôkaz a vrátiť sa do Parlamentu. Som vždy ochotná - a dúfam, že to budem môcť urobiť - vrátiť sa sem a vysvetliť naše výsledky, ale musíme si overiť, čo zistíme. Musíme si byť istí a zároveň schopní splniť túto úlohu.
<P>
Ak si pán Verhofstadt želá, aby sme zašli ešte ďalej a zaoberali sa nielen štátnou pomocou, ale aby sme zohľadnili aj pravidlá o akvizíciách, tak potom ak konzorcium spoločností Magna a Sberbank podlieha nahláseniu Komisii na základe nariadenia EÚ o fúziách, tak to starostlivo preskúmame. Uvedomujem si, že aj pán poslanec si to želá.
<P>
Musíme byť veľmi opatrní, aby sme nezdravé, ale vysoko konkurenčné odvetvie nenahradili kartelom založenom na rozdelení trhu a dohode o cenách, pretože tak by sa to, čo chceme zachrániť, dostalo do horšej situácie. Akceptujeme pripomienky o urýchlení a veľmi opatrnom, ale starostlivom prístupe a o hĺbkovom šetrení. Je veľmi dôležité, aby štátna pomoc viedla k riadnej reštrukturalizácii. To je zásadné a Komisia sa o to jednoznačne zasadzuje. Na veľkosti členských štátov nezáleží, ani na štátnej príslušnosti alebo veľkosti spisu podniku. Sme objektívni.
<P>
Uisťujem vás, že sa teším na predkladanie návrhu a že budeme môcť povedať, že sme si urobili svoju prácu, že sme si ju urobili riadne, a budeme vás môcť uistiť, že riešenie je životaschopné a pracovné miesta sú stabilné aj do budúcnosti. To je jedna z hlavných vecí, ktorú sme dlžní ľuďom žijúcim teraz v neistote.
<SPEAKER ID="138" NAME="Predsedajúca">
Rozprava sa skončila.
