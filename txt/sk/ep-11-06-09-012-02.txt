<CHAPTER ID="012-02">
2. Guantánamo: blížiace sa rozhodnutie o treste smrti (rozprava) 
<SPEAKER ID="223" NAME="Predsedajúci">
Ďalším bodom programu je rozprava o šiestich návrhoch uznesenia na tému Guantánamo: blížiace sa rozhodnutie o treste smrti.
<SPEAKER ID="224" NAME="Charles Tannock">
autor. - Skupina ECR sa domnieva, že trest smrti je vecou osobného svedomia každého poslanca EP, a hoci sme si vedomí spoločnej pozície EÚ proti popravám za každých okolností, skutočnosť je taká, že mnoho miliónov európskych občanov, našich voličov, je stále za trest smrti.
<P>
Toto uznesenie sa navyše týka potenciálneho trestu smrti pre niektorých z najnebezpečnejších teroristov na svete, ktorí neváhali zosnovať vraždy tisícov nevinných ľudí. Keď som čítal toto uznesenie, myslel som na svojich voličov, ktorí boli pred šiestimi rokmi v Londýne neľútostne vyhodení do vzduchu teroristami inšpirovanými al-Káidou. Boj proti globálnemu islamskému terorizmu je asymetrickou vojnou s nepredvídateľnými a bezprecedentnými dôsledkami a na jeho vedenie je teraz potrebná nová medzinárodná jurisprudencia.
<P>
Väzenské zariadenie v zálive Guantánamo je odrazom tejto tragickej situácie. Je tiež odrazom skutočnosti, že Spojené štáty znášajú nerovnomerný podiel záťaže v globálnej vojne proti terorizmu. Samozrejme, všetky takéto procesy vedené americkými orgánmi, teda orgánmi krajiny, ktorá je, koniec koncov, demokraciou a má rovnaké hodnoty ako my, sa v každom prípade musia viesť spravodlivo s využitím všetkých právnych poistiek riadneho procesu a v ideálnom prípade občianskymi súdmi.
<SPEAKER ID="225" NAME="Ana Gomes">
autorka. - Európa je rozhodne proti trestu smrti. Mal by byť zrušený a EÚ, najmä vysoká predstaviteľka a nastávajúce poľské predsedníctvo, ako aj všetky členské štáty, musia dôrazne žiadať USA, aby bola počas prvého vojenského súdneho procesu so zadržiavanou osobou z Guantánama vylúčená možnosť trestu smrti. Prípad saudskoarabského občana Abdurrahíma an-Našírího sa musí stať normou.
<P>
Dať ho do cely smrti by bolo nielen hanbou americkej histórie v oblasti ľudských práv, ale mohlo by to byť aj absolútne kontraproduktívne v boji proti terorizmu. Prezident Obama je odhodlaný vzdať sa škandalózneho dedičstva prezidenta Busha, ktorý pošliapal medzinárodné právo v mene národnej bezpečnosti. Prezident Obama zatiaľ nesplnil svoj sľub zatvoriť Guantánamo - v tejto oblasti mu členské štáty EÚ mohli a mali viac pomôcť. Ale pomôcť by mu mal aj Kongres, ktorý by ho mal tlačiť k tomu, aby zmenil toto rozhodnutie znova zaviesť systém vojenských súdov, pretože neponúka žiadnu záruku spravodlivého procesu. Kongres tiež musí zvrátiť rozhodnutie zadržiavať osoby, proti ktorým nebolo vznesené žiadne obvinenie, na časovo neohraničenú dobu.
<P>
EÚ k tomu musí zaujať veľmi jasný postoj: obviňte ich alebo ich prepustite. Pán Abdurrahím an-Našírí je v americkej väzbe už deväť rokov a tvrdí, že CIA ho tajne zadržiavala v tajnom väzenskom zariadení v Poľsku. Nadchádzajúce poľské predsedníctvo EÚ má teda zvláštnu úlohu zabezpečiť spravodlivosť pre muža, ktorý bol mučený, nezákonne zadržiavaný a teraz čelí nespravodlivému procesu pred vojenským tribunálom. V Spojených štátoch i v Európe treba túto vec napraviť.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="226" NAME="Filip Kaczmarek" AFFILIATION="PPE">
(PL) Chcel by som položiť jednu otázku: odkiaľ má pani Gomesová túto informáciu o tajných väzenských zariadeniach v Poľsku? V Poľsku v tejto veci prebieha vyšetrovanie a doteraz nejestvujú vôbec žiadne dôkazy o existencii takýchto zariadení. Možno existovali, ale nejestvuje o tom žiaden dôkaz. Takže ma zaujíma zdroj tejto informácie.
<SPEAKER ID="227" NAME="Ana Gomes">
autorka. - Tento Parlament uskutočnil vyšetrovanie takzvaného programu vydávania podozrivých osôb, pričom navštívil Poľsko a ďalšie dve krajiny vrátane Rumunska, kde sa objavili tvrdenia o tajných väzeniach. Teraz už vieme, že niečo sa našlo v Litve, a v tejto krajine sa začalo parlamentné vyšetrovanie.
<P>
Od nadchádzajúceho poľského predsedníctva očakávame prinajmenšom riadne vyšetrovanie na odhalenie pravdy o týchto vážnych obvineniach.
<SPEAKER ID="228" NAME="Marie-Christine Vergiat" LANGUAGE="FR">
Konfederatívna skupina Európskej zjednotenej ľavice - Nordická zelená ľavica prijala rozhodnutie, že nechce byť spájaná s týmto uznesením o Guantáname. Neodsudzujeme jeho podstatu, ale považujeme ho za dosť chabé. Čo sa mňa týka, ľutujem spôsob, akým sme pracovali na príprave tohto uznesenia.
<P>
Ľutujem to, ako opatrne sme hovorili o odsúdení porušovania ľudských práv páchaného krajinou, ktorá tvrdí, že je najväčšou demokraciou na svete, ktorá má stále trest smrti a v ktorej Guantánamo je pre svet ilustráciou porušovania ľudských práv a medzinárodného práva v mene boja proti terorizmu.
<P>
V tejto časti kubánskeho územia sú ľudia zadržiavaní už takmer desať rokov na jediný účel obísť právnu jurisdikciu USA, a to napriek nedostatku dôkazov proti niektorým z nich. V prípade týchto ľudí ide o svojvoľné zadržiavanie. A čo je horšie, niektorí z nich boli mučení, a to aj na európskej pôde: v Rumunsku, v Litve a v Poľsku. O tom sa však nesmie hovoriť. Môžeme celý svet poučovať o ľudských právach, ale nedokážeme ich vymáhať na našom vlastnom území.
<P>
Nesmieme o tom hovoriť dokonca ani dnes, v tomto uznesení. Je mi to z celého srdca ľúto a nemyslím si, že takto sa zasadíme o presadzovanie dodržiavania ľudských práv vo svete.
<P>
Áno, je dôležité zabrániť trestu smrti voči pánovi Abdurrahímovi an-Našírímu a mnohým ďalším, ale mohli sme dôraznejšie odsúdiť pozíciu USA v tejto otázke a zároveň aspoň vyjadriť ľútosť nad zmenou postoja prezidenta Obamu, najmä čo sa týka vojenských tribunálov.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="229" NAME="Cristian Dan Preda" LANGUAGE="RO">
Mám otázku na pani Vergiatovú a je mi ľúto, že som ju nemohol položiť aj pani Gomesovej. Čo sa týka týchto obvinení voči Rumunsku, ako aj obvinení pani Gomesovej voči Poľsku, domnieva sa pani Vergiatová, že pomáhajú prípadu an-Našírího? Ako nám spomenutie týchto obvinení pomáha identifikovať spôsoby, ako zabrániť trestu smrti? Alebo sa naše uznesenie netýka trestu smrti, ale z nejakého dôvodu týchto obvinení?
<SPEAKER ID="230" NAME="Marie-Christine Vergiat" LANGUAGE="FR">
Pán Preda, spolu sme sa zúčastnili na tomto zasadnutí, ale nemáme rovnaký názor na koncepciu týchto zasadnutí vo štvrtok popoludní. Som proti tomu, aby pre ľudské práva platil dvojitý meter. V prípade niektorých krajín to preháňame, vydávame všeobecné vyhlásenia, kým v prípade iných svojvoľne berieme do úvahy len konkrétne situácie. Toto zasadnutie, ktoré sa uskutočnilo na účely prípravy tohto uznesenia, bolo z tohto pohľadu fraškou, a preto som ho opustila.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="231" NAME="Charles Tannock" AFFILIATION="ECR">
Chcem sa spýtať pani Vergiatovej, či je pravda, že jej nenávisť v skutočnosti smeruje proti Spojeným štátom americkým v ich vojne proti terorizmu a nie proti otázke trestu smrti. Nikdy som nepočul, že by jej skupina odsúdila popravy ľudí napríklad na Kube či dokonca v Číne, kde k tomu, žiaľ, dochádza bežne.
<SPEAKER ID="232" NAME="Marie-Christine Vergiat" LANGUAGE="FR">
Pán Tannock, odkazujem vás na moje vyhlásenia o Kube. Povedala som, že odsudzujem porušovanie ľudských práv všade vo svete, na Kube i inde.
<P>
V tejto súvislosti od vás nepotrebujem žiadne poučovanie. Nebránim kresťanov proti moslimom. Bránim všetkých ľudí, ktorí žijú na tejto planéte, aby mohli žiť v slobode a rovnosti - všetkých!
<SPEAKER ID="233" NAME="Cristian Dan Preda" LANGUAGE="RO">
Chcem navrhnúť, aby sme sa sústredili na konkrétny prípad an-Našírího. Hrozí možnosť, že počas vojenského súdneho procesu s Abdurrahímom an-Našírím bude vynesený trest smrti. Chcem vám pripomenúť, tak ako to urobil aj pán Tannock, že an-Našírí je obvinený z veľmi závažných trestných činov vrátane účasti na útokoch proti americkej lietadlovej lodi a ropnému tankeru MV Limburg. Náš principiálny postoj voči trestu smrti nás zaväzuje požiadať americké orgány o nevynesenie trestu smrti.
<P>
Na druhej strane chcem povedať, že Poslanecký klub Európskej ľudovej strany (kresťanských demokratov) považoval a považuje silné transatlantické vzťahy za prioritu a že to vychádza z presvedčenia o existencii súboru spoločných hodnôt a z dodržiavania ľudských práv. Všetci v tomto Parlamente jednotne rozhodne odmietame teroristické činy a vyjadrujeme podporu obetiam týchto útokov. Ľutujem však, že demokratická krajina, akou sú USA, a diktatúry, ktoré pani Vergiatová explicitne či implicitne bráni, sa dávajú na jednu úroveň.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="234" NAME="Ana Gomes">
autorka. - Chcem sa spýtať pána Predu, čo hovorí na skutočnosť, že dnes dopoludnia v tomto Parlamente mnohí kolegovia vrátane mňa počuli, ako Thomas Hammarberg, komisár Rady Európy pre ľudské práva, v odpovedi na otázku o tejto problematike jasne povedal, že má potvrdenia vážnych obvinení týkajúcich sa existencie tajných väzenských zariadení v Poľsku, Litve a Rumunsku a že očakáva uskutočnenie vyšetrovaní.
<P>
Dovoľte mi povedať, že voči USA necítim žiadne nepriateľstvo. USA, ktoré bránia princípy právneho štátu a ľudské práva a ktoré sa odlišujú od teroristov, ktorých cieľom je narúšať princípy právneho štátu, obmedzovať demokraciu a porušovať ľudské práva, len obdivujem.
<SPEAKER ID="235" NAME="Cristian Dan Preda" LANGUAGE="RO">
Dovoľte mi využiť príležitosť a povedať, že mi je veľmi ľúto, že počas celej tejto diskusie ste nikdy neverili pozícii rumunských orgánov. Musím vám pripomenúť, že Rumunsko je členom Európskej únie, a domnievam sa, že aspoň svojim partnerom by sme mali dôverovať. Vlastne vám chcem pripomenúť, že počas týchto medzinárodných vyšetrovaní rumunské orgány vždy dodávali všetky potrebné informácie. Všetci vyšetrovatelia mali prístup na letiská v Otopeni, Bukurešti a Konstanci, ako aj na základňu v satelitnom centre Torrejón. Veci sa vždy riešili v prostredí spolupráce a tieto vaše kroky nemajú žiadnu dôveryhodnosť. Naozaj nerozumiem tomu, prečo v tejto hre neustáleho opakovania tých istých vyhlásení nikdy neveríte orgánom partnerského štátu. Pani Gomesová, Rumunsko je súčasťou Európskej únie a nemalo by sa zamieňať s krajinami, o ktorých v tomto Parlamente diskutujeme každý štvrtok.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="236" NAME="Marie-Christine Vergiat" LANGUAGE="FR">
Všimla som si, že pán Preda veľmi odbočil od témy, o ktorej sme diskutovali, aby prišiel na pomoc Rumunsku, ale o to mi nejde.
<P>
Je mi ľúto, že na mňa chrlí niečo, čo považujem za urážky. Prepáčte, pán Preda, ale nikdy som tu v tomto Parlamente ani inokedy vo svojom živote neobhajovala jedinú diktatúru kdekoľvek vo svete. Vždy som odsudzovala všetky prípady porušovania ľudských práv bez ohľadu na to, kde boli spáchané.
<P>
Chcem ho preto požiadať, aby láskavo odvolal svoje poznámky o mne, za čo mu vopred ďakujem.
<SPEAKER ID="237" NAME="Cristian Dan Preda" LANGUAGE="RO">
Pochopil som to tak, že mi má byť položená otázka, ale nestalo sa to. Chcem povedať, že stále mám pocit, že je nesprávne hádzať do jedného vreca a dávať na jednu úroveň demokracie, ako sú Spojené štáty či členské štáty EÚ, a krajiny a spoločnosti, v ktorých sa moc uplatňuje autoritárskym a totalitným spôsobom a v ktorých sú obyčajní občania veľmi tyranizovaní. Toto som chcel povedať. Ak to pani Vergiatovú uráža, veľmi ma to mrzí.
<SPEAKER ID="238" NAME="Renate Weber">
autorka. - Neviem, či budeme hlasovať o tomto uznesení, ale hlasovanie sa uskutoční na konci tejto rozpravy. Myslím si, že táto otázka je dobrým príkladom toho, čo znamená riadiť sa vlastnými zásadami a hodnotami, pretože tento Parlament pri viacerých príležitostiach vystúpil proti trestu smrti bez ohľadu na to, kde bol vynesený. Hovoril aj o tom, čo znamená riadny súdny proces, a tieto dve základné otázky ľudských práv sú v stávke v prípade an-Našírího.
<P>
Riadny súdny proces vylučuje vojenské súdy. Už sme tento systém kritizovali, pretože v žiadnom ohľade nespĺňa medzinárodné normy týkajúce sa spravodlivých procesov. Navyše v tomto prípade štátny príslušník Saudskej Arábie čelí trestu smrti vynesenému vojenským súdom, hoci v roku 2009 osobitný spravodajca OSN pre mimosúdne popravy zvlášť požiadal USA, aby nevykonávali tresty smrti na základe rozhodnutia vojenského súdu.
<P>
Skupina liberálov v tomto Parlamente aj naďalej plne podporuje boj proti terorizmu, ale bez akýchkoľvek ústupkov, pokiaľ ide o dodržiavanie ľudských práv a základných slobôd.
<SPEAKER ID="239" NAME="Barbara Lochbihler" LANGUAGE="DE">
Súčasná vláda USA sa najskôr jasne vyslovila za zatvorenie väzenského zariadenia v Guantáname.
<P>
Žiaľ, vláda USA nedokázala nadviazať na toto svoje vyhlásenie. Malo to zahŕňať aj zrušenie vojenských súdov, ktoré tam boli vytvorené, pretože nespĺňajú žiadne normy spravodlivého súdneho konania. Preto je skutočnosť, že tam hrozí rozhodnutie o treste smrti a poprava, o to dramatickejšia. Naše uznesenie preto naliehavo vyzýva všetky inštitúcie EÚ a členské štáty, aby urobili všetko, čo je v ich silách, na zabránenie poprave pána an-Našírího.
<P>
Znova žiadame USA, aby vyhlásili moratórium na trest smrti a pripojili sa k celosvetovému hnutiu, v rámci ktorého sa 96 štátov nezvratne rozhodlo zrušiť trest smrti. Počet štátov, ktoré si zachovali trest smrti a stále ho využívajú, klesol na 58. To je pozitívny vývoj.
<P>
Pán an-Našírí bol väznený v Poľsku v tajnom väzení zriadenom CIA, kde bol intenzívne mučený. My Európania sa konečne musíme seriózne vyrovnať so svojou spoločnou zodpovednosťou za toto vážne porušovanie ľudských práv. Prax zamlčiavania týchto vecí, ich zametania pod koberec a umožňovania, aby zodpovedné osoby boli do veľkej miery imúnne voči stíhaniu, už nesmie pokračovať. Dnešná rozprava tiež ukazuje, že nepomáha povrchne hovoriť o protiamerických alebo protieurópskych postojoch. Namiesto toho sa musíme zaoberať faktami, a to vrátane zdrojov, o ktorých hovorila pani Gomesová. Navyše osobitný spravodajca OSN pre mučenie predložil počas posledného zasadnutia výboru užitočný dokument, ktorý dokazuje, že CIA v Poľsku zriadila väzenia takéhoto typu.
<SPEAKER ID="240" NAME="Bernd Posselt" LANGUAGE="DE">
USA nie sú najväčšou demokratickou krajinou na svete, ako povedal iný rečník. Sú treťou najväčšou. Domnievam sa však, že na USA nezapôsobí, keď druhá najväčšia demokracia na svete po Indii, teda Európska únia, upadne do vnútorných polemík o tejto dôležitej téme.
<P>
Táto téma je príliš závažná a správne bolo povedané, že naše partnerstvo s USA je založené na ľudských právach. Bojujeme na podporu princípov medzinárodného práva. Guantánamo je zóna, v ktorej vnútroštátne a medzinárodné právo neplatia, preto je v rozpore so zásadami medzinárodného práva. Bojujeme proti vojenskej jurisdikcii a za princípy právneho štátu, ktoré nie sú v súlade s vojenskou jurisdikciou. Bojujeme za právo na život a to nie je v súlade s trestom smrti. Bojujeme za ľudské práva a tieto ľudské práva sa v Guantáname porušujú. Preto musíme tomuto dôležitému spojencovi, USA, veľmi jasne povedať, že to nie sme ochotní tolerovať. To bola pozícia Parlamentu od úplného začiatku a naprieč všetkými skupinami. To je aj pozícia Poslaneckého klubu Európskej ľudovej strany (kresťanských demokratov). Guantánamo sa musí zatvoriť. Dokonca aj teroristi majú ľudské práva, v záujme ich obetí však musia byť, samozrejme, legitímne potrestaní. Tento trest však musí byť predmetom riadneho súdneho konania.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="241" NAME="Charles Tannock" AFFILIATION="ECR">
Bernda Posselta si mimoriadne vážim. Najväčšou demokraciou na svete je, samozrejme, India. Ešte nikdy predtým som nepočul, že by niekto Európsku úniu nazval krajinou. Mohol by potvrdiť, že podľa názoru ich poslaneckého klubu je teraz Európska únia krajinou spolu s Indiou, Brazíliou a Amerikou, teda veľkými svetovými demokraciami?
<SPEAKER ID="242" NAME="Bernd Posselt" AFFILIATION="PPE">
(DE) Som nasledovníkom tradície Winstona Churchilla, ktorý povedal: "Musíme vybudovať niečo ako Spojené štáty európske."
<SPEAKER ID="243" NAME="Justas Vincas Paleckis">
v mene skupiny S&D. - Pokračujúca existencia trestu smrti v USA a situácia v zálive Guantánamo narúšajú legitímnosť USA ako nášho partnera pri presadzovaní ľudských práv. Veľmi oceňujem predchádzajúce výzvy prezidenta Obamu na zatvorenie Guantánama, ale zo strany vlády USA sme zatiaľ nevideli rozhodné kroky v reakcii na túto výzvu ani opatrenia na reformu ich systému zaobchádzania s väzňami, a to najmä v prípade an-Našírího.
<P>
Je nemožné vysvetliť ľuďom v Európe či vo svete, prečo v USA stále existuje trest smrti, ktorý bol zrušený na Ukrajine, v Rusku, Azerbajdžane a všade inde v Európe okrem Bieloruska. Domnievam sa, že už to nepotrvá príliš dlho a dostaneme v tejto súvislosti z Ameriky dobrú správu.
<SPEAKER ID="244" NAME="Marietje Schaake">
v mene skupiny ALDE. - Všetci budú súhlasiť, že terorizmu treba predchádzať a že podozrivých treba stíhať, musia niesť zodpovednosť a musia byť postavaní pred súd v spravodlivom procese, ale v takzvanej vojne proti terorizmu riskujeme porušovanie práve tých slobôd a hodnôt, ktoré, ako tvrdíme, bránime pred zničením terorizmom. Ak umožníme narušenie základných práv a zásad, dovolíme teroristom zvíťaziť. Ak budeme konať nespravodlivo, budeme menej dôveryhodní a dokonca slabší.
<P>
Vyhlásenie konca vojny proti terorizmu bolo jedným z prvých míľnikov vlády prezidenta Obamu. Ale skutočnosť, že nezatvoril zariadenie v zálive Guantánamo, je sklamaním a musíme sa pozrieť aj na seba v Európe. Nie sme ochotní zobrať zostávajúcich väzňov a musíme vniesť jasnosť do otázky účasti na vydávaní osôb a mimosúdnych činoch vrátane mučenia na európskej pôde. Áno, musíme sa riadiť najprísnejšími normami a otvoriť tieto temné stránky nedávnej histórie EÚ. To znamená, že musíme otvorene hovoriť o krajinách, ktorých sa to týka. Dokonca aj v tomto Parlamente sa to stále zdá ťažké.
<P>
EÚ a USA musia spolupracovať, ale nie na porušovaní ľudských práv, ale na riešení najnaliehavejších hrozieb pre náš svet. Vo všeobecnosti máme spoločné kľúčové hodnoty, ale v dôsledku rozdielov v našej pozícii v súvislosti s trestom smrti, ktorý - môžem s hrdosťou povedať - je v celej Európe zakázaný, je náš spoločný hlas vo svete menej účinný a menej dôveryhodný. Buďme slobodnému svetu príkladom, aby sme boli známi dodržiavaním ľudských práv bez ohľadu na to, či ide o našich priateľov, alebo nepriateľov.
<SPEAKER ID="245" NAME="Heidi Hautala">
v mene skupiny Verts/ALE. - Chcem poďakovať všetkým kolegom, ktorí mi pripomenuli, že uvažovanie o ľudských právach môže byť založené jedine na nediskriminačnom riešení všetkých prípadov porušovania ľudských práv bez ohľadu na to, kde k nim dôjde, a to v Európskej únii i mimo nej. Domnievam sa, že nastal čas, aby Parlament ešte raz preskúmal možné zapojenie členských štátov EÚ do týchto prípadov vydávania osôb a tajných väzenských zariadení.
<P>
Nemyslím si, že ktokoľvek by sa mal báť čeliť pravde, a Parlament by pomocou novej správy o tejto otázke rozhodne mohol osvetliť túto problematiku a skoncovať s nepodloženými tvrdeniami a podozreniami.
<P>
Ako bolo povedané dnes ráno, komisár Rady Európy pre ľudské práva pán Thomas Hammarberg, ktorého veľmi obdivujem, nám vysvetlil, že to nie je uzavretý prípad, že sa na ňom stále pracuje a že by si veľmi želal, aby Parlament v tejto dôležitej otázke spolupracoval s Radou Európy.
<SPEAKER ID="246" NAME="Paul Murphy">
v mene skupiny GUE/NGL. - Pokrytectvo imperialistických mocností a ich dvojznačné vyjadrenia o ľudských právach sa najlepšie ukazujú za mrežami v zálive Guantánamo. Dokumenty zo stránky WikiLeaks nám teraz ukázali ešte jasnejší obraz najhrubšieho porušovania ľudských práv, ku ktorému tam dochádza - rozšírené prípady simulácie topenia a iné formy brutálneho mučenia na účely získania priznania a informácií -, a odhalili aj skutočnosť, že stovky ľudí boli v Guantáname zadržiavané bez skutočného dôkazu proti nim.
<P>
Barrack Obama však nielenže zabudol na svoj sľub zatvoriť toto strašné väzenie, ale schválil aj obnovenie vojenských procesov so zadržiavanými osobami. Táto pekelná diera sa musí okamžite zatvoriť a všetky v súčasnosti zadržiavané osoby musia získať prístup k spravodlivým procesom pred občianskym súdom, musia sa zatvoriť všetky tajné väzenia CIA v Európe, v ktorých sú ľudia mučení, musí sa skončiť využívanie letiska Shannon v Írsku na vojenské lety a lety na účely vydávania osôb zo strany CIA a musí sa zrušiť barbarský trest smrti.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="247" NAME="Cristian Dan Preda" AFFILIATION="PPE">
(RO) Chcem sa spýtať pána Murphyho, či môže veľmi stručne opísať aj mučenie politických väzňov na Kube.
<SPEAKER ID="248" NAME="Paul Murphy" AFFILIATION="GUE/NGL">
Podobne ako pani Vergiatová ani ja nepodporujem mučenie. Nepodporujem porušovanie ľudských práv nikde vo svete. Myslím si, že teraz tu hovoríme o zálive Guantánamo. Myslím si, že hovoríme o tajných väzeniach. Myslím si, že hovoríme o hrubom porušovaní ľudských práv, a myslím si, že k nemu dochádza v najväčšej imperialistickej mocnosti na svete - v USA -, za čo by sme ich tu mali odsúdiť.
<SPEAKER ID="249" NAME="William  Dartmouth" AFFILIATION="The Earl of">
v mene skupiny EFD. - Guantánamo je dôležité, ale pozrime sa na problém zo širšej perspektívy. Celkový počet zadržiavaných osôb v Guantáname od jeho založenia je 775. Keď sa teraz pozriete na túto rokovaciu sálu, bolo by tu miesto pre všetkých 775 ľudí, ktorí boli kedy zadržiavaní v Guantáname.
<P>
Tento Parlament sa, samozrejme, oprávnene mimoriadne zaujíma o otázky osobnej slobody a riadneho súdneho procesu, mali by sme si však uvedomiť, že niektoré zadržiavané osoby naozaj predstavujú problém. Bol tam napríklad britský občan, ktorý, keď bol zadržaný na bojisku v Afganistane so zbraňami a s čiernym turbanom Talibanu na hlave, tvrdil, že je v Afganistane na počítačovom kurze.
<P>
Záujem Parlamentu o absolútnu čestnosť súdnych procesov v Guantáname je pôsobivá. Dávam však Parlamentu na zváženie, či by otázke osobnej slobody podľa zákona vo svete lepšie neposlúžilo, keby sa Parlament viac zaujímal o fungovanie európskeho zatykača. Európsky zatykač svojím charakterom obchádza právnu ochranu pred svojvoľným zatknutím, pričom mu podlieha 500 miliónov občanov v Európe, kým v Guantáname je teraz len 171 zadržiavaných osôb.
<SPEAKER ID="250" NAME="Sergio Paolo Francesco Silvestris" AFFILIATION="PPE">
(IT) Pred piatimi dňami sme dostali správu, že piati predpokladaní autori útokov na budovy dvojičiek z 11. septembra boli po druhýkrát oficiálne obvinení, pričom Obamova administratíva tým oficiálne umožnila, aby boli títo ľudia súdení vojenskými súdmi vo väzení na základni Guantánamo.
<P>
Hoci stále jednoznačne odsudzujem všetky teroristické útoky a fundamentalistický terorizmus a som nimi pobúrený, domnievam sa, že je potrebné žiadať zrušenie trestu smrti vo všetkých prípadoch a za akýchkoľvek okolností. Hovorím to preto, lebo sme proti akémukoľvek porušovaniu základných ľudských práv, a to vždy a bez ohľadu na to, kde k nemu dôjde.
<P>
Už sme napríklad odsúdili porušenie práva Guillerma Fariñasa prísť sem do Štrasburgu a prevziať Sacharovovu cenu. Hovoríme tu o pánovi Fariñasovi, ktorému poslanci z Konfederatívnej skupiny Európskej zjednotenej ľavice - Nordickej zelenej ľavice nechceli udeliť Sacharovovu cenu, pretože tvrdili, že nominácia bola zneužitá na politické účely.
<SPEAKER ID="251" NAME="Jacky Hénin" AFFILIATION="GUE/NGL">
(FR) Máme tu typický príklad toho, ako Európska únia využíva otázku ľudských práv na vlastné ciele. Odmietame jasne odsúdiť Spojené štáty za zločinecké správanie v Guantáname. Odmietame priznať zodpovednosť členských štátov Európskej únie za to, že umožnili väznenie a mučenie ľudí v tajných väzeniach CIA.
<P>
Odmietame hovoriť o maloletých osobách väznených a mučených Spojenými štátmi v Guantáname napriek tomu, že organizácia UNICEF ich uznala za zatknutých detských vojakov, ale neváhame odsúdiť hrozné diktatúry a hlasovať za sankcie v iných krajinách. Keď ide o nás a o USA, zdá sa, že ľudské práva už nie sú takým problémom.
<P>
Čo sa týka nás, žiadame všeobecnú platnosť ľudských práv. Žiadame tiež, aby náš postoj formovala výlučne túžba slúžiť ľuďom, a preto chceme, aby boli Spojené štáty i členské štáty Európskej únie, ktorým sa dokáže spoluvina, stíhané za porušovanie ľudských práv. Medzinárodné právo sa musí dodržiavať za každých okolností a musí sa zastaviť mučenie a zabíjanie v mene vojny proti terorizmu.
<P>
V neposlednom rade stojí za to zopakovať, že sa musí zatvoriť základňa v Guantáname a že Kuba musí opäť získať kontrolu nad celým svojím územím.
<SPEAKER ID="252" NAME="Eduard Kukan" AFFILIATION="PPE">
Tak ako právo na život má veľmi osobitné postavenie medzi ľudskými právami, trest smrti nemá miesto v demokratických spoločnostiach. Dnes je Európa jediným regiónom vo svete, kde bol zrušený trest smrti, so smutnou výnimkou Bieloruska. Chcel by som zdôrazniť, že Európska únia je aj naďalej pevne odhodlaná usilovať o zrušenie trestu smrti na celom svete.
<P>
Niet pochýb o tom, že transatlantické vzťahy, ako aj naša vzájomná spolupráca v boji proti terorizmu, sú pre Európsku úniu neoceniteľné. Aj tak by som však chcel využiť túto príležitosť a podporiť výzvu smerom k orgánom Spojených štátov, aby neudelili trest smrti v prípade Abdurrahíma an-Našírího.
<P>
Na záver by som sa chcel pripojiť ku všetkým kolegom, ktorí vyzvali krajiny, v ktorých stále platí trest smrti, aby nasledovali európsky vzor, postavili trest smrti mimo zákon a jeho zrušenie začali považovať za všeobecne prijímanú hodnotu. Treba odsúdiť všetky popravy bez ohľadu na to, kde k nim dochádza.
<SPEAKER ID="253" NAME="Corina Creţu" AFFILIATION="S&amp;D">
Súhlasím s kolegami, ktorí hovoria, že keď takto závažne obviníme nejakú krajinu, musíme si byť istí, že máme všetky potrebné informácie. Nemyslím si, že tu ide o dvojitý meter. Ide o čestnosť a získanie odborných informácií.
<P>
Čo sa týka našej témy, za práva zadržiavaných osôb zodpovedajú USA a majú aj morálnu povinnosť zrušiť trest smrti. Keďže transatlantické vzťahy sú predovšetkým založené na súbore spoločných hodnôt, dúfam, že americké orgány budú prístupnejšie odhodlaniu EÚ zrušiť trest smrti na celom svete.
<P>
(RO) Teraz by som sa chcela venovať inej téme a odpovedať pánovi Predovi. Skutočnosť, že podporujeme zrušenie trestu smrti, neznamená, že podceňujeme strategické partnerstvo so Spojeným štátmi, ktoré chceme pre Európsku úniu i naše krajiny. Vzťahy s USA sú prioritou nielen pre váš Poslanecký klub Európskej ľudovej strany (kresťanských demokratov), ale aj pre Skupinu progresívnej aliancie socialistov a demokratov v Európskom parlamente a bude to tak aj naďalej.
<SPEAKER ID="255" NAME="Raül Romeva i Rueda" AFFILIATION="Verts/ALE">
Chcem upriamiť pozornosť na prípad Abdurrahíma an-Našírího. Nie je len symbolom, pokiaľ ide o Guantánamo a trest smrti, ale aj preto, lebo je jednou z len dvoch obetí tajného zadržiavania osôb v Európe, ktorých mená poznáme. V súdnom vyšetrovaní v Poľsku získal dokonca postavenie obete spolu s Abú Zubajdáhom a získal tak istú konkrétnu nádej, že proces vyvodzovania zodpovednosti v Európe môže pokročiť ďalej.
<P>
Domnievam sa preto, že je veľmi dôležité, aby konečné rozhodnutie obsahovalo jasnú výzvu na efektívne prešetrenie spoluviny členských štátov Európskej únie a ich programov vydávania a tajného zadržiavania osôb. Organizácia Amnesty International však hovorí, že je nesmierne dôležité spojiť toto vyšetrovanie so správou o preprave a nezákonnom zadržiavaní väzňov a s následnými krokmi, ktoré sa Výbor pre občianske slobody, spravodlivosť a vnútorné veci zaviazal prijať v rámci novej iniciatívnej správy. Práca Európskeho parlamentu v oblasti zodpovednosti je jednoznačne kľúčová z hľadiska zachovania týchto otázok v programe EÚ.
<SPEAKER ID="256" NAME="João Ferreira" AFFILIATION="GUE/NGL">
(PT) Máme tu opäť ďalší úbohý prípad dvojitého metra, ktorý je tak často zreteľný v tomto Parlamente. V tejto rozprave ide o porušovanie ľudských práv zo strany orgánov USA, svojvoľné a nezákonné zadržiavanie osôb, odmietanie práva na spravodlivý proces, mučenie a trest smrti.
<P>
Niektoré z týchto prípadov porušenia boli spáchané s dokázanou spoluvinou členských štátov Európskej únie, ktoré dali svoje územia k dispozícii CIA. Ešte poľutovaniahodnejšie je však to, že v spoločnom návrhu uznesenia nenájdeme jediné slovo odsúdenia orgánov USA alebo európskych krajín, ktoré sa spolu s nimi podieľali na tejto činnosti. Tieto slová nikdy nechýbajú, keď treba odsúdiť tie či oné krajiny. V tomto prípade sa požiadavky zmäkčili a uprednostnil sa taký prístup, v rámci ktorého sa v prvom bode uznesenia zdôraznila úzka transatlantická spolupráca založená na spoločných hodnotách a dodržiavaní ľudských práv. Môžete vidieť, čo toto dodržiavanie znamená. Je to smutné, ale veľa to odhaľuje.
<P>
Pán predsedajúci, na záver chcem povedať, že namiesto toho, aby sme žiadali zatvorenie základne v Guantáname, bolo by vhodnejšie žiadať obnovenie suverenity Kuby v tej časti jej územia, ktorú nezákonne okupujú Spojené štáty.
<SPEAKER ID="257" NAME="Eija-Riitta Korhola" AFFILIATION="PPE">
(FI) Na jednej veci sa rozhodne všetci zhodneme: EÚ musí aj naďalej úzko spolupracovať s cieľom odstrániť medzinárodný terorizmus. Musíme však oveľa jasnejšie povedať, že vojna proti terorizmu sa nesmie viesť na úkor ľudských práv a ďalších základných hodnôt.
<P>
EÚ je už dlho proti mučeniu a trestu smrti a platí to aj v prípade an-Našírího. Musíme pamätať na dve dôležité zásady: bezpodmienečné odmietnutie trestu smrti a skutočnosť, že vojna proti terorizmu musí byť tiež vojnou proti príčinám terorizmu. Ako viete, naše transatlantické vzťahy sú založené na hodnotách, ktoré máme už dlho spoločné, napríklad na všeobecných ľudských právach a práve na spravodlivý proces. Preto musia USA preskúmať svoje vojenské súdy, zatvoriť Guantánamo a zdržať sa mučenia vo všetkých prípadoch.
<SPEAKER ID="258" NAME="Filip Kaczmarek" AFFILIATION="PPE">
(PL) Mnohí kolegovia poslanci hovorili o dôkazoch existencie väzenských zariadení v Poľsku a Rumunsku a o dôkazoch používania mučenia. Chcel by som úprimne požiadať o to, aby tieto dôkazy dali k dispozícii poľskej prokuratúre, pretože v Poľsku prebieha vyšetrovanie v tejto veci. Prokuratúra je nezávislá, a to aj od vlády, a vyšetrovanie monitoruje Helsinská nadácia pre ľudské práva. Na vyšetrovaní sa podieľajú aj právnici zastupujúci dvoch väzňov z Guantánama, takže ak jestvujú nejaké dôkazy, mali by byť odovzdané do rúk poľskej prokuratúry, aby ich mohla preskúmať. V predchádzajúcom volebnom období existoval parlamentný výbor, ktorý túto vec vyšetroval. Jeden z členov tohto výboru dnes v Poľsku v tejto súvislosti tvrdí, že jestvuje dôkaz vo forme dokumentu podpísaného bývalým socialistickým premiérom Poľska, ktorý upravoval otázku väzenského zariadenia. Keď dostal otázku, či tento dokument videl, povedal, že ho nevidel, ale počul o ňom. Takže dúfam, že títo ľudia, ktorí majú dôkazy a dokumenty, o nich nebudú len hovoriť, ale ich aj odovzdajú.
<SPEAKER ID="259" NAME="Sari Essayah" AFFILIATION="PPE">
(FI) Treba povedať, že táto rozprava a politické škriepky medzi nami neposlúžili práve najlepšie účelu tohto uznesenia ani neukázali, že v tomto Parlamente či vo všeobecnosti v celej EÚ chceme jednohlasne brániť právo každej osoby na nestranný proces a že sme navyše proti trestu smrti.
<P>
Sme kategoricky proti trestu smrti bez ohľadu na to, z akých trestných činov môže byť obvinený vinný. Ako tu jasne odznelo v mnohých prejavoch, obvinenia voči an-Našírímu sú veľmi vážne. Je obvinený z teroristických činov, pri ktorých boli zabité desiatky ľudí. Práve týmto uznesením chceme povedať, že skutočne nesúhlasíme s tým, čo urobil. Nepodporujeme terorizmus, ale chceme brániť zásadu, že každý človek má právo na nestranný proces, a žiadame zrušenie trestu smrti.
<SPEAKER ID="260" NAME="Günther Oettinger" LANGUAGE="DE">
Európska únia úzko spolupracuje s USA vo vojne proti terorizmu. Veľký význam však v rámci procesu boja proti terorizmu prikladáme aj ochrane ľudských práv. V júni minulého roka sme - EÚ a USA - vypracovali spoločné vyhlásenie o boji proti terorizmu, v ktorom sa hovorí, že vojna proti terorizmu musí byť v súlade so základnými hodnotami a princípmi právneho štátu. V dohode sa píše, že všetky súdne konania proti osobám podozrivým z terorizmu musia prebiehať v riadnom právnom rámci, ktorý zaistí dodržiavanie príslušného procesného práva a zaručí spravodlivý proces, ktorý bude do čo najväčšej miery prístupný verejnosti a ktorý bude vedený efektívne.
<P>
Európska únia už dlhé roky žiada zatvorenie väzenského zariadenia v zálive Guantánamo. Domnievame sa, že dlhodobé väznenie bez procesu nie je v súlade s medzinárodným právom. EÚ preto privítala skutočnosť, že pred viac ako dvoma rokmi prezident Obama oznámil a organizačne pripravil zatvorenie zariadenia do jedného roka. S USA sme sa dohodli na spoločnom rámci, ktorý predstavuje základ prepustenia niektorých bývalých väzňov a ich prijatia do členských štátov EÚ. Stále sme pripravení úzko spolupracovať s USA na ďalších opatreniach na zatvorenie tohto väzenského zariadenia.
<P>
Napriek dekrétu, ktorý prezident vydal v marci tohto roka a ktorým oficiálne umožnil dlhší pobyt niektorých väzňov v Guantáname, Únia dúfa - nie, vlastne očakáva -, že vláda USA bude naďalej rokovať o tejto otázke v Kongrese a bude sa snažiť o čo najskoršie zatvorenie tohto väzenského zariadenia.
<P>
Európska únia a členské štáty sú rozhodne proti trestu smrti za každých okolností. Tento názor zastávame v našich vzťahoch so všetkými krajinami sveta. V súlade s usmerneniami EÚ o treste smrti vyvíjame silný tlak na USA, aby zrušili trest smrti na celoštátnej úrovni i na úrovni federálnych štátov USA, a v jednotlivých prípadoch žiadame o milosť. Preto nás zaujímajú väzni, ktorí by mohli čeliť trestu smrti.
<P>
Predpokladáme, že orgány USA sa ešte nerozhodli, či Mohamed an-Našírí a piati ľudia obvinení zo spoluúčasti na teroristických útokoch spred 10 rokov môžu byť súdom odsúdení na smrť. Môžem vás uistiť, že Európska únia pozorne monitoruje konania a pravidelne bude orgány USA vhodným spôsobom upozorňovať na svoje obavy, pokiaľ ide o trest smrti a spravodlivosť procesu.
<SPEAKER ID="261" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="262" NAME="Monica Luisa Macovei" LANGUAGE="RO">
Saudskoarabský občan Abdurrahím an-Našírí bol Spojenými štátmi zatknutý v roku 2002 a v roku 2006 bol prevezený na základňu Guantánamo, kde bol obvinený z vojnových zločinov a terorizmu. Generálny prokurátor USA žiadal trest smrti. Do 30. júna 2011 americké orgány rozhodnú, či pred vojenským súdom, ktorý má vydať rozsudok, podporia tento trest, alebo nie. Terorizmus musíme odsúdiť a všetci, ktorí sa dopustili tohto zločinu, musia byť bez výnimky potrestaní. Všetci obžalovaní však musia mať právo na spravodlivý proces. Trest smrti nemá miesto v krajine, ktorá bráni ľudskú dôstojnosť, ktorá je základom ľudských práv. Stotožňujem sa s názorom tých, ktorí žiadajú Komisiu a Radu, aby naliehali na orgány USA, aby zrušili trest smrti a zaistili spravodlivý proces pre tohto saudskoarabského občana.
<SPEAKER ID="263" NAME="Kristiina Ojuland" AFFILIATION="ALDE">
písomne. - Ministerstvo obrany USA a jeho agentúry v súvislosti s väzenským zariadením v zálive Guantánamo otvorene porušujú medzinárodné právo, najmä ženevské dohovory. Je neprijateľné, že USA - považované za hlavného ochrancu ľudských práv a demokracie - sa podieľajú na zlom zaobchádzaní s väzňami v tomto zariadení a na ich mučení. Európska únia musí trvať na tom, aby USA zariadenie okamžite zatvorili a uskutočnili nestranné a nezávislé vyšetrovanie údajných porušení ľudských práv, ku ktorým v ňom došlo. Žiadna demokratická krajina by nemala vykonávať trest smrti, preto vyzývame orgány Spojených štátov, aby v prípade Abdurrahíma an-Našírího ani v žiadnom z ostatných prípadov tento trest nevyniesli. Európska únia a jej členské štáty by mali presvedčiť USA, aby na trest smrti vyhlásili moratórium. V záujme dôveryhodnosti Európskej únie musíme za každú cenu zabrániť používaniu dvojitého metra v zásadných otázkach, ako je táto.
