<CHAPTER ID="005">
Školský program podpory konzumácie ovocia (zmena a doplnenie nariadenia o jednotnej spoločnej organizácii trhov) (rozprava) 
<SPEAKER ID="084" NAME="Predsedajúci">
Nasledujúcim bodom programu je správa Nielsa Buska v mene Výboru pre poľnohospodárstvo a rozvoj vidieka k návrhu nariadenia Rady, ktorým sa menia a dopĺňajú nariadenia (ES) č. 1290/2005 o financovaní spoločnej poľnohospodárskej politiky a (ES) č. 1234/2007 o vytvorení spoločnej organizácie poľnohospodárskych trhov a o osobitných ustanoveniach pre určité poľnohospodárske výrobky (nariadenie o jednotnej spoločnej organizácii trhov) s cieľom vytvoriť školský program podpory konzumácie ovocia - C6-0315/2008 -.
<SPEAKER ID="085" NAME="Niels Busk" LANGUAGE="DA">
Vážený pán predsedajúci, vážená pani komisárka Fischerová Boelová, vážený pán minister Barnier, dámy a páni, Komisia predložila veľmi konštruktívny návrh na vytvorenie školského programu podpory konzumácie ovocia na zvrátenie negatívneho trendu narastajúcej obezity európskych školákov. Tento návrh srdečne vítam. Svetová zdravotnícka organizácia odporúča, aby deti denne zjedli 400 gramov ovocia a zeleniny. Bohužiaľ, je iba málo detí, ktoré tak robia. V EÚ má 22 miliónov detí nadváhu a približne 5 miliónov detí je obéznych. Najhoršie na tom je, že toto číslo každým rokom narastá o 400 000 detí. Vysoký príjem ovocia a zeleniny znižuje riziko veľkého počtu ochorení a zabraňuje vzniku nadváhy a obezity. Stravovacie návyky sa utvárajú v detstve a je preukázané, že deti, ktoré sa naučia jesť veľa ovocia a zeleniny, tak robia aj v dospelosti. Ak chceme byť úspešní v ovplyvňovaní stravovacích návykov našich detí, je veľmi dôležité zasiahnuť skoro.
<P>
Nadváha so sebou prináša zvýšené riziko srdcovocievnych ochorení, cukrovky, vysokého krvného tlaku a niektorých foriem rakoviny. Tieto choroby sú jednou z najväčších hrozieb pre verejné zdravie v EÚ a náklady na ich liečbu významne zaťažujú zdravotné rozpočty členských štátov. Komisia sa vo svojom hodnotení vplyvu odvoláva na dva prieskumy uskutočnené s cieľom objasniť súvislosti medzi výdavkami na zdravotnú starostlivosť a veľmi nízkou konzumáciou ovocia a zeleniny. Z tohto pohľadu by sa mali výdavky na školský program podpory konzumácie ovocia považovať zároveň za šetrenie výdavkov rozpočtu na zdravotníctvo v členských štátoch. Takže v konečnom dôsledku to bude mať pozitívny vplyv predovšetkým na verejné zdravie a na európske hospodárstvo. Kým nedosiahneme cieľ, že deti budú konzumovať 400 gramov ovocia denne, malo by platiť: čím viac ovocia a zeleniny, tým viac sa ušetrí. Prevencia je lacnejšia než liečba.
<P>
Ako spravodajca som navrhol, aby sme zoštvornásobili naplánovanú sumu vyčlenenú v rozpočte Spoločenstva. Pôvodný návrh Komisie vyčleniť 90 miliónov EUR by, bohužiaľ, zodpovedal iba jednému kusu ovocia raz týždenne počas tridsiatich týždňov pre deti od šesť do desať rokov. Ak má mať program zreteľný účinok na stravovacie návyky detí, tak to nie je ani zďaleka dostatočné. Jeden kus ovocia raz týždenne nepostačuje na zmenu stravovacích návykov ani na ovplyvnenie verejného zdravia. Optimálne riešenie by bolo, ak by všetky deti dostávali jeden kus ovocia každý školský deň. V rozpočte Spoločenstva je preto potrebné uvoľniť viac prostriedkov.
<P>
Väčšina vo Výbore pre poľnohospodárstvo a rozvoj vidieka súhlasila uvoľniť 500 miliónov EUR a zrušiť spolufinancovanie zo strany členských štátov. S tým nesúhlasím. Dúfam, že v dnešnom hlasovaní túto záležitosť vyriešime, keďže som v mene mojej skupiny predložil nový návrh s cieľom uvoľniť 360 miliónov EUR. Túto sumu by mali doplniť príspevky členských štátov. Celková suma by tak mala výrazne presiahnuť 500 miliónov EUR.
<P>
Väčšina vo Výbore pre poľnohospodárstvo a rozvoj vidieka sa taktiež zhodla, že v rámci programu by sa malo rozdávať ovocie a zelenina iba z krajín EÚ. Pre mňa je to príliš protekcionistické a program sa kvôli tomu stane veľmi byrokratický. Musia to byť členské štáty, ktoré sa na základe zoznamu zostaveného Komisiou rozhodnú, ktoré ovocie môže byť distribuované a ktoré ovocie bude v programe zahrnuté.
<SPEAKER ID="086" NAME="Michel Barnier" LANGUAGE="FR">
Vážený pán predsedajúci, v predsedníctve veľmi radi prediskutujeme s Európskym parlamentom tento program navrhnutý Európskou komisiou, ktorý osobne predložila pani Fischerová Boelová, za čo jej patrí moje uznanie. Je to dôležitý program pre výživu našich najmladších občanov a je to praktický a účinný krok na boj proti nárastu obezity mladých ľudí.
<P>
Pán Busk práve uviedol zopár faktov a ja ich môžem len potvrdiť: v Európe má jedno dieťa z piatich nadváhu alebo mu hrozí obezita. Nárast detskej obezity v Európe predstavuje 2 % ročne. Preto musíme mladých ľudí podporovať v spestrovaní svojej stravy a v konzumácii väčšieho množstva ovocia a zeleniny.
<P>
Vážené dámy a páni, myslím si, že zavedenie tohto programu, ktorý každý podporuje, ukazuje, akú dôležitú úlohu môže zohrávať a aj zohráva spoločná poľnohospodárska politika pri podpore konzumácie a jednoducho aj produkcie zdravých a kvalitných poľnohospodárskych výrobkov. Poľnohospodárstvo je predurčené na splnenie tejto dvojakej úlohy: úlohu kvantity (ktorá bola aj jeho prvou úlohou, keď prvá zmluva s poľnohospodármi bola uzavretá v 60. rokoch minulého storočia) a taktiež úlohy kvality týkajúcej sa kvality a bezpečnosti výrobkov.
<P>
Dámy a páni, toto dokazuje, že Európa môže reagovať a aj reaguje na konkrétne obavy našich spoluobčanov a že poľnohospodárstvo je jednou z ústredných výziev, ktorým naša spoločnosť čelí. Keď hovoríme o tomto "ovocnom a zeleninovom" programe, hovoríme o konkrétnej ľudskej Európe zameranej na občanov, čo Európania aj očakávajú.
<P>
Dámy a páni, Rada ministrov tento program prijala veľmi dobre a rozpravy, ktoré sme už mali a ktoré budú ešte dnes a zajtra pokračovať, ukazujú, že celkovo robíme všetci v tejto veci pokrok. Mojím zámerom je tento týždeň dosiahnuť politickú dohodu v Rade. Preto, prirodzene, venujem veľkú pozornosť stanovisku Parlamentu v tejto záležitosti, aby som vaše stanovisko a vašu podporu mohol zahrnúť do rozpráv Rady.
<P>
Vážený pán predsedajúci, na záver by som chcel srdečne poďakovať spravodajcovi pánovi Buskovi za veľmi podrobnú a oduševnenú prácu, ktorú v tejto veci vykonal. Teraz si vás a pani Komisárku veľmi rád vypočujem.
<SPEAKER ID="087" NAME="Mariann Fischer Boel">
členka Komisie. - Vážený pán predsedajúci, v prvom rade by som chcela povedať, že je to dobrý pocit, keď Parlament stojí pri návrhu programu podpory konzumácie ovocia za mnou. Chcela by som, ako zvyčajne robím, poďakovať výboru a pánovi spravodajcovi Nielsovi Buskovi za prácu, ktorú vykonali.
<P>
Predtým ako sa vyjadrím k niektorým bodom, ktoré boli prednesené tu a aj v Parlamente, rada by som povedala niečo k téme, o ktorej sa v Rade nedávno dosť obšírne diskutovalo. Niektoré členské štáty žiadali, aby mali v niektorých prípadoch možnosť požadovať od rodičov príspevok na program. Argumenty pre a proti nie sú jednoznačné. Nakoniec sa Komisia dohodla, že v niektorých prípadoch by členské štáty mali mať možnosť požadovať od rodičov spolufinancovanie.
<P>
Na druhej strane nevidím dôvod vnucovať to všetkým členským štátom. Preto by sme chceli členským štátom umožniť vybrať si, či chcú túto možnosť využiť. Keď potom budeme v roku 2012 tento program hodnotiť, budeme sa sústrediť na koncovú hodnotu získanú z príspevkov rodičov.
<P>
Od začiatku hovorím, že to, čím sa teraz zaoberáme, nevyrieši problém obezity mladých ľudí v Európe, ale verím, že to pomôže a Komisia vyšle jasný signál, že je dôležité dať našim mladým ľuďom dobré stravovacie návyky.
<P>
Čo sa týka celkového rozpočtu, vyčlenili sme 90 miliónov EUR. Videla som tu rôzne čísla, ako Niels Busk správne povedal, od 500 miliónov EUR do 360 miliónov EUR, a tá suma 90 miliónov EUR, ktorú sme navrhli, určite nie je nemenná. Pri našom zhodnotení celého programu v roku 2012 by sme mali taktiež zvážiť, či je potrebné rozpočet zvýšiť. Myslím si, že je dôležité, že sme prejavili ochotu prerozdeliť peniaze. Ak bude v jednom členskom štáte prebytok peňazí, môžu sa prerozdeliť. Hádam to znamená, že peniaze minieme najlepším možným spôsobom.
<P>
Pokiaľ ide o druh ovocia a zeleniny, ktoré sa budú distribuovať, myslím si, že je v poriadku, keď to necháme v schopných rukách členských štátov. Či už budú chcieť používať spracované potraviny, alebo dodávať miestne ovocie a zeleninu, alebo či dokonca budú chcieť mať možnosť distribuovať svojim deťom banány z afrických, karibských a tichomorských krajín, konečnú voľbu by určite mali mať členské štáty. Myslím si, že takýmto spôsobom dosiahneme zďaleka najlepší výsledok. Teším sa na plodnú diskusiu o tejto záležitosti.
<SPEAKER ID="088" NAME="Maria Petre" LANGUAGE="RO">
Vážený pán predsedajúci, vážená pani komisárka, pán Barnier, chcela by som poďakovať pánovi spravodajcovi za vykonanú prácu a za snahu, ktorú vynaložil na zosúladenie rôznych stanovísk.
<P>
Všetci sa zhodneme na tom, že tento program je dôležitý z hľadiska priúčania detí zdravým návykom, a preto boja proti obezite, ale tiež z hľadiska pomoci rodinám, ktoré si nemôžu dovoliť kúpiť ovocie pre svoje deti.
<P>
Podporujem návrh Komisie, ale myslím si, že sa musí určite zlepšiť. 90 miliónov EUR navrhnutých v ročnom financovaní nie je dosť. Jednou z podmienok úspechu tohto programu je doplnenie už vyčlenených prostriedkov. Myslím si tiež, že návrh prednesený vo Výbore pre poľnohospodárstvo a rozvoj vidieka vylúčiť povinnosť rodičov prispievať na program by sa mal zaviesť aspoň na začiatku programu.
<P>
Taktiež by som ako súčasť programu chcela podporiť zásobovanie čerstvým, tradičným ovocím vyrobeným na území Spoločenstva. Rada by som vyzdvihla skutočnosť, že členské štáty by mali určiť, ktoré ovocie sa bude distribuovať, pričom musia vziať do úvahy miestne vypestované sezónne ovocie a zeleninu.
<P>
Členské štáty by mali byť, v súlade s požiadavkou zásady subsidiarity, pri určovaní cieľovej skupiny dostatočné pružné na to, aby mohli podľa svojich potrieb dodávať ovocie do škôl čo najširšiemu okruhu spotrebiteľov. Program by mal ďalej prispievať k tomu, aby si mladí spotrebitelia vážili ovocie a zeleninu, čo by malo výrazne pozitívny vplyv na verejné zdravie a na boj proti chudobe detí, najmä v nových členských štátoch.
<P>
V kombinácii s ďalšou výchovou k zdraviu a zdravej výžive môžeme vydať ustanovenie o spoločných opatreniach na podporu konzumácie určitých výrobkov a na podporu regionálnych výrobcov, najmä z horských oblastí.
<SPEAKER ID="089" NAME="María Isabel Salinas García" LANGUAGE="ES">
Vážený pán predsedajúci, odvetvie pestovania ovocia a zeleniny už dlho očakávalo tento program nielen pre problémy, ktorým čelí, ale tiež pre znepokojivý pokles spotreby.
<P>
Tento program má zlepšiť verejné zdravie, a preto si myslím, že by mal byť európskym programom s plným financovaním Spoločenstva. Nesúhlasím s povinnosťou rodičov prispievať na jeho financovanie, pretože sa stane to isté, čo vždy: deti, ktorých rodičia si môžu dovoliť prispievať, budú jesť ovocie a zeleninu v škole, zatiaľ čo ostatné, ktorých rodičia si to nemôžu dovoliť, nebudú zahrnuté do programu.
<P>
Aby sa program mohol jednotne uplatňovať, musí ho financovať Spoločenstvo. Chcela by som vyzdvihnúť, že dôraz by sme mali klásť na vzdelávacie opatrenia. Tento program by nemal mať za následok iba to, že deti budú jesť jablká, ale mali by aj vedieť, aký druh jablka jedia a aké sú jeho výživové vlastnosti, a musia pochopiť prospešné účinky tohto ovocia pre svoje zdravie a vývoj.
<P>
Výrobky musia mať, samozrejme, plnú záruku kvality a, pokiaľ to je možné, prednosť by malo mať sezónne ovocie. Tam, kde to je možné, podporujem tiež distribúciu ovocia a zeleniny pochádzajúcich zo Spoločenstva.
<P>
Myslím si, že pozitívne účinky tohto programu, ktorý vrelo schvaľujem a ku ktorému pani komisárke blahoželám, uvidíme veľmi rýchlo. Viditeľné budú nielen na terajšom a budúcom zdraví našich detí a ich povedomí o potravinách, ale aj v odvetví pestovania ovocia a zeleniny, čo je veľmi dôležité. Je to produktívne odvetvie, ktoré skutočne tvorí súčasť kultúrneho dedičstva Európy a ktoré nám umožňuje vychutnávať vyváženú, zdravú a rozmanitú stravu.
<P>
Domnievam sa, že stojí za to dôverovať a investovať do tohto programu na distribúciu ovocia a zeleniny v školách. Podľa mňa je rozpočet trochu obmedzený, preto ešte raz zopakujem, že podporujem plné financovanie Spoločenstva takéhoto ambiciózneho programu.
<SPEAKER ID="090" NAME="Donato Tommaso Veraldi" LANGUAGE="IT">
Vážený pán predsedajúci, dámy a páni, veľmi si vážim konštruktívnu a inteligentnú prácu, ktorú pán Busk vykonal na tomto návrhu, ktorý je súčasťou reformy spoločnej organizácie trhu s ovocím a zeleninou zameranej na posilnenie konkurencieschopnosti odvetvia a spôsobu, akým sa prispôsobuje trhu, a na boj proti poklesu spotreby.
<P>
Navrhovaný program na propagáciu ovocia a zeleniny v školách podporí mladých ľudí pri konzumácii ovocia a pomôže zvýšiť jeho spotrebu. Bezplatná distribúcia ovocia a zeleniny v školách by okrem toho mala byť zameraná na boj proti problému nadváhy školákov. Je, bohužiaľ, veľmi dobre známe, že viac ako 22 miliónov detí trpí obezitou.
<P>
Na účinné zavedenie programu na distribúciu ovocia v školách je nevyhnutná pomoc Spoločenstva na pokrytie všetkých súvisiacich nákladov na logistiku, ako nákup vhodných výdajných automatov, ktoré by ináč museli zo svojich rozpočtov hradiť školy alebo rodiny žiakov. Financovanie na vnútroštátnej úrovni by preto malo byť iba dodatočné a malo by sa obmedzovať na nové programy a na rozšírenie existujúcich.
<SPEAKER ID="091" NAME="Alyn Smith">
v mene skupiny Verts/ALE. - Vážený pán predsedajúci, na tomto návrhu nie je nič, čo by sa mi nepáčilo, a chválim nášho spravodajcu za túto správu, najmä pred nadchádzajúcimi voľbami. Myslím si, že každý politik v tejto miestnosti, ktorému jún budúceho roka nie je ľahostajný, rád uvidí, že európske deti sa stravujú lepšie a že jedia miestne európske ovocie. Je to dobrá správa aj pre európskych poľnohospodárov, pretože to vytvára miestny trh. Je to dobrá správa pre rozpočet zdravotníctva do budúcnosti a je to dobrá správa predovšetkým pre samotné deti.
<P>
Keď deti v ranom veku podnietime k tomu, aby sa zdravo stravovali, udržia si tento návyk aj neskôr. Fínsko ukázalo a dokázalo, že rázny zásah v skorom veku má význam a to je veľmi vítané. Keď teraz trochu pošpekulujeme s rozpočtom na poľnohospodárstvo, zvýšime budúci rozpočet na zdravotníctvo. Pochádzam zo Škótska a musím povedať, že sa hanbím za to, že máme na tomto mimoriadny záujem, pretože 21 % (jedno z piatich) našich detí na základných školách má nadváhu. To je absolútne neakceptovateľné. Nemôžeme smerovať do budúcnosti s narastajúcou obezitou. Preto je tento program súčasťou riešenia spomenutej problematiky a rád ho tomuto Parlamentu odporučím. Sú to celkovo veľmi dobré správy.
<SPEAKER ID="092" NAME="Bairbre de Brún" LANGUAGE="GA">
Vážený pán predsedajúci, tento návrh splní ciele Únie týkajúce sa spoločnej poľnohospodárskej politiky (SPP) a poskytne finančný rámec pre iniciatívy zamerané na zvýšenie množstva ovocia a zeleniny, ktoré deti jedia. Mohol by pomôcť bojovať proti detskej obezite a prinesie tiež dlhodobý osoh našim pestovateľom ovocia a zeleniny.
<P>
Stravovacie návyky a modely sa vyvíjajú počas prvých rokov života. Preto je dôležité, aby sme mohli podporiť zdravšie stravovacie návyky detí. Členské štáty by mali mať možnosť vybrať najlepší spôsob.
<P>
Prieskum ukazuje, že stravovacie návyky sú najmenej zdravé v domácnostiach s nízkym príjmom. Preto by distribúcia bezplatného ovocia a zeleniny na školách mohla mať veľký význam pre stravovacie návyky detí.
<P>
Vítam správu Nielsa Buska a ďakujem jemu a pani komisárke za prácu, ktorú vykonali.
<SPEAKER ID="093" NAME="Jeffrey Titford">
v mene skupiny IND/DEM. - Vážený pán predsedajúci, tento projekt bol prikrášlený, aby vyzeral, že sa venuje predovšetkým blahu detí. Skutočný program je však znepokojujúcou zmesou "opatrovateľky z Bruselu", mocichtivosti, čistej, otvorenej propagandy a úpravy trhu. Opatrovateľka z Bruselu chce mať všetko pod kontrolou vrátane toho, čo jeme. Prvým veľkým krokom týmto smerom je, aby riadila, čo deti jedia v školách. Propagandistický aspekt projektu je, že každý kus ovocia bude mať na sebe nálepku EÚ a celý projekt bude podporený obrovskou kampaňou.
<P>
Pokiaľ ide o trh s ovocím, domnievam sa, že to vytvorí mnoho príležitostí na páchanie škôd, ako napríklad nariadenie, že všetko ovocie musí byť z EÚ. V prípade banánov by projekt mohol jednou ranou odstrániť britských dodávateľov, ktorí svoje banány získavajú z karibských krajín Britského spoločenstva. To poskytne lukratívnu novú príležitosť francúzskym ostrovom Guadeloupe a Martinik.
<SPEAKER ID="094" NAME="Christa Klaß" AFFILIATION="PPE-DE">
(DE) Vážený pán predsedajúci, pani komisárka, pán minister, dámy a páni, stále nás bombardujú novinové titulky. Hovoria nám, že sme obézni, že naše deti sú obézne, že jeme nesprávne potraviny a že jeme príliš málo čerstvého ovocia a príliš málo zeleniny.
<P>
Päť porcií denne alebo približne 400 gramov ovocia a zeleniny je odporúčaná denná dávka zdravej a vyváženej stravy. Nie je vždy jednoduché to dodržať. Potraviny musia byť zdravé, dlho vydržať, dobre chutiť a stáť čo najmenej. Dnešné životné tempo však znamená, že je pre nás často zložité zosúladiť požiadavky práce a rodiny, takže niekedy nemáme dostatok času na varenie a namiesto toho si zvolíme polotovary alebo hotové výrobky. Na tom nie je nič zlé, pokiaľ sme si vedomí dôležitosti čerstvého ovocia a zeleniny.
<P>
Ľudia, ktorí sa naučia jesť stravu bohatú na ovocie a zeleninu v skorom veku, budú pokračovať v zdravom stravovaní aj v neskoršej fáze života. Preto jednoznačne podporujem návrh Komisie zaviesť v školách program podpory konzumácie ovocia financovaný sumou 90 miliónov EUR. Úžasná myšlienka, pani komisárka. Ako ste však vo svojich ustanoveniach uznali, členské štáty musia mať možnosť program organizovať podľa svojich vlastných vnútroštátnych potrieb. Musí byť možné poskytovať príslušné regionálne a sezónne poľnohospodárske výrobky. Členské štáty musia taktiež vyvinúť stratégiu na určenie najlepšieho spôsobu, ako v školách zaviesť program podpory konzumácie ovocia a ako ho integrovať do učebných osnov. Zdravé stravovanie je súčasťou všeobecného vzdelania. Deti sa musia napríklad naučiť, že mrkvu možno zjesť nielen ako uvarenú zeleninu, ale aj vo forme polievky, šalátu, koláčov alebo zapekaných jedál. Musia vedieť, ako chutia zemiaky v inej podobe ako lupienky alebo hranolčeky. Musíme povzbudiť ich záujem o mnoho spôsobov, ako pripraviť miestne poľnohospodárske výrobky.
<P>
Informácie sú jediný spôsob, ako položiť základy pre zdravú stravu. Vedomosti sú kľúčom k zdravému životnému štýlu. Program podpory konzumácie ovocia v školách môže v tomto kontexte poskytnúť cenný prínos.
<SPEAKER ID="095" NAME="Csaba Sándor Tabajdi" AFFILIATION="PSE">
(HU) Vážený pán Barnier, pani komisárka, ako každá iniciatíva, aj táto má mnoho stvoriteľov. Napokon, sedem miest tvrdilo, že sú rodiskom Homéra. Mnoho ľudí si myslí, že to bola ich iniciatíva. Som hrdý na to, že na základe správy o konaní som 10. mája 2005 v rozprave o reforme trhu s ovocím a zeleninou navrhol tento program a som pani komisárke vďačný, že sa teraz stane skutočnosťou.
<P>
Tí, ktorí hovorili predo mnou, vysvetlili, prečo je tento program veľmi dôležitý. Nie je dôležitý len zo spoločenskej perspektívy, ale aj preto, aby sa mladí ľudia učili o kultúre výživy. Toto je francúzska hruška, ale nebudem ju teraz jesť, pretože je to tu zakázané. Je veľmi dôležité, aby mladí ľudia od detstva vedeli, že keď dostanú školské ovocie s logom EÚ, znamená to, že je bezpečné a nie plné chemických látok, a vždy, keď je to možné, je to ovocie z ekologického poľnohospodárstva.
<P>
Naučme deti kultúre výživy, pretože to je veľmi dôležitá úloha. Blahoželám pánovi Buskovi k tejto správe. Nebudem jesť [túto hrušku], lebo nechcem porušiť pravidlá, ale myslím si, že všetci môžeme byť hrdí na tento program. Ďakujem za vašu pozornosť.
<SPEAKER ID="096" NAME="Marian Harkin" AFFILIATION="ALDE">
Vážený pán predsedajúci, je úžasné prísť niekedy do tohto Parlamentu a podporiť skutočne pozitívny európsky návrh a napriek pokusu pána Titforda pokaziť našu dobrú náladu, dnešok je takým dňom. Tento návrh sa snaží riešiť mnoho problémov. Podporuje zdravé stravovacie návyky u detí a mladistvých. Zlepšuje celkové zdravie mladých Európanov. Zabezpečuje, že peniaze EÚ sa použijú na projekt, ktorý už preukázal pozitívne výsledky v mnohých členských štátoch. Je to praktický, realistický a uskutočniteľný návrh.
<P>
Veľmi dobré poznám podobný program v Írsku s názvom "Food Dudes" (Kamaráti zdravej výživy), pretože ma môj vnuk priebežne informuje. Ukázalo sa, že tento program je účinný, s dlhodobými výsledkami u všetkých vekových kategórií od 4 do 12 rokov a tieto výsledky sú tu bez ohľadu na pohlavie, veľkosť školy a sociálno-hospodárske faktory. Staviame preto na pevných základoch.
<P>
Rada podporím rozsiahlejšie financovanie Spoločenstva a väčší dôraz na ekologicky a miestne vypestované ovocie a zeleninu. Chcela by som zablahoželať pani komisárke a nášmu spravodajcovi Nielsovi Buskovi. Som veľmi rada, že Rada zareagovala. Tento návrh kladne prispeje ku kvalite života a zdravia v EÚ.
<SPEAKER ID="097" NAME="Hélène Goudin" AFFILIATION="IND/DEM">
(SV) Vážený pán predsedajúci, skutočnosť, že ovocie a zelenina sú pre ľudí dôležité, je sotva novinkou, rovnako ako skutočnosť, že sú dôležitou potravinou pre deti. To, že deti dostanú v škole ovocie, je dobrá vec. Ovocie je zdraviu prospešné a dodáva potrebnú energiu.
<P>
Čo však naozaj zahŕňa návrh, o ktorom práve diskutujeme? V skutočnosti to je čisto propagandistický návrh EÚ. Zámerom tejto iniciatívy je získať lacné politické body a zároveň pravdepodobne aj presvedčiť deti o výborných vlastnostiach EÚ. Výbor pre poľnohospodárstvo a rozvoj vidieka predložil niekoľko nezmyselných návrhov vrátane tvrdenia, že európske ovocie je lepšie ako ostatné. Dodávať sa má iba ovocie z EÚ, napríklad banány zo vzdialených oblastí. To je vyslovený protekcionizmus. Zámerom je, aby sa deti naučili, že EÚ je dobrá a že ovocie z EÚ je ešte lepšie. Komisia a Európsky parlament by sa mali hanbiť.
<SPEAKER ID="098" NAME="James Nicholson" AFFILIATION="PPE-DE">
Vážený pán predsedajúci, jem jablko, ktoré mi láskavo daroval pán Busk. Vonku rozdáva jablká, preto ak niektorý poslanec chce ísť von a dostať jablko, som si istý, že pán Busk mu ho s radosťou dá.
<P>
Myslím si, že to je vynikajúca správa. Ako povedala pani Harkinová, často prídeme do tohto Parlamentu a nemôžeme byť takí nadšení a tešiť sa z dobrej iniciatívy. Musíme však poskytnúť viac prostriedkov, aby sme zabezpečili, že naši mladí ľudia budú mať prístup k tomuto programu, budú sa ho môcť zúčastniť a využiť túto možnosť v plnej miere, keďže je to jedna z mála príležitostí, keď môžeme niečo ponúknuť. Nariekame nad situáciou, v novinách a v médiách čítame a počúvame, aký vážny je u žiakov problém obezity a súvisiacich ťažkostí. Dnešní mladí ľudia sú v každom prípade skvelí ľudia, vyvíja sa však na nich veľký tlak, ktorý sme my v minulosti možno nepociťovali. Myslím si, že toto je jeden z prípadov, keď im môžeme poskytnúť príležitosť dobre a zdravo sa stravovať. Vítam tento návrh, podporujem ho a vyslovujem blahoželanie.
<SPEAKER ID="099" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, pani komisárka, Európska komisia navrhla vyčlenenie sumy 90 miliónov EUR z rozpočtu Spoločenstva na program, v rámci ktorého každé dieťa od 6 do 10 rokov dostane jeden kus ovocia alebo zeleniny každý týždeň.
<P>
Chcela by som naliehavo vyzvať členské štáty na rozšírenie tohto programu a súvisiaceho financovania na európskej a na vnútroštátnej úrovni, aby všetky deti vrátane detí predškolského veku dostali každý deň porciu ovocia. Dúfam, že všetci odsúhlasíme zvýšenie rozpočtu na 500 miliónov EUR. Vítam skutočnosť, že program sa týka iba čerstvého ovocia a zeleniny vypestovaných v Európskej únii. Mali by byť sezónne a pochádzať z miestneho, ekologického poľnohospodárstva.
<P>
Chcela by som predstaviť podobnú iniciatívu, ktorú spustila rumunská vláda v roku 2003. V rámci tohto projektu dostanú každý školský deň všetky deti v predškolských zariadeniach a na základných školách pohár mlieka a čerstvé pečivo. Zavedenie správnej stravy pre deti školského a predškolského veku je súčasťou vzdelávania o zdraví, ktoré musíme mladej generácii poskytnúť.
<SPEAKER ID="100" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, poskytovanie ovocia deťom základných a stredných škôl je nepochybne dobrá myšlienka. Má nielen hospodársky, ale aj omnoho väčší spoločenský rozmer. Je to preto, že rozvíja zdravé stravovacie návyky, a tak zlepšuje všeobecné zdravie spoločnosti. Suma 90 miliónov EUR je nesporne príliš malá na zabezpečenie správneho fungovania programu. Je preto potrebné zapojenie vnútroštátnych orgánov a školských zriaďovacích subjektov, ako aj spoločnosti všeobecne. Dúfam, že školský program podpory konzumácie ovocia dostane širokú podporu a že úsilie pána Buska nevyjde nazmar.
<SPEAKER ID="101" NAME="Ilda Figueiredo" AFFILIATION="GUE/NGL">
(PT) Chceli by sme vyzdvihnúť dôležitosť vypracovania vhodného programu na bezplatnú, každodennú distribúciu sezónneho čerstvého ovocia a zeleniny školám. Uprednostnené budú deti predškolských zariadení a základných škôl. Tento program je veľmi potrebný vzhľadom na svoje pozitívne účinky v súvislosti so zdravým stravovaním, verejným zdravím, bojom proti chudobe detí a takisto i podporou a povzbudením, ktoré môžu získať regionálne výrobky vrátane výrobkov z horských oblastí vyrobených miestne našimi poľnohospodármi.
<P>
Vyžaduje to omnoho väčšie financovanie, ako navrhla Európska komisia. Pani komisárka, preto by mali byť vzaté do úvahy návrhy predložené Výborom pre poľnohospodárstvo a rozvoj vidieka, na ktorých máme podiel aj my. Aj ja musím zablahoželať pánovi spravodajcovi k vykonanej práci.
<SPEAKER ID="102" NAME="Neil Parish" AFFILIATION="PPE-DE">
Vážený pán predsedajúci, vítam návrh Komisie o školskom ovocí. Je veľmi dôležité, aby sme tento program spustili. Súhlasím s ňou tiež v tom, že program potrebuje subsidiaritu, pretože chceme systém, ktorý nie je príliš byrokratický na zavedenie v školách. Tiež si myslím, že potrebujeme flexibilitu pri výbere druhu ovocia, ktoré môžeme poskytovať, pretože počas niektorých období roku bude veľmi ťažké zohnať čerstvé ovocie a občas budeme potrebovať spracované ovocie. Majme menej normatívnych pozmeňujúcich a doplňujúcich návrhov, a radšej tento program prijmime.
<P>
Okrem toho si myslím, že zopár návrhov Parlamentu o výške potrebných prostriedkov bolo prehnaných. Ak by sme totiž v tomto Parlamente mali právomoc spolurozhodovania, museli by sme sa podriadiť rozpočtu a procesu. Ak máme byť v tomto Parlamente dôveryhodní, predložme program, ktorý je financovateľný a ktorý dáva školské ovocie deťom, ktoré ho najviac potrebujú. V budúcnosti budú potom v konzumácii ovocia pokračovať. Taký je plán.
<P>
Pánovi Titfordovi by som chcel povedať, že ma nezaujíma, či ovocie poskytne Európa, Británia, Francúzsko alebo ktokoľvek iný, ale musíme si byť istí, že školské ovocie sa do našich škôl dostane.
<SPEAKER ID="103" NAME="Christel Schaldemose" AFFILIATION="PSE">
(DA) Vážený pán predsedajúci, dámy a páni, v skutočnosti som proti poľnohospodárskej pomoci a akémukoľvek jej rozšíreniu, ale keď ide o zdravie našich detí, myslím si, že by sme mali toho mnoho urobiť. Všetky organizácie bojujúce proti ochoreniam jednoznačne odporučili zavedenie školského programu podpory konzumácie ovocia. Zdá sa, že aj malé množstvo ovocia má pre zdravie význam. Preto bezvýhradne podporujem návrh Komisie. Myslím si však, že je dôležité, aby ovocie a zdravie boli ústrednou témou. Preto som proti návrhu Výboru pre poľnohospodárstvo a rozvoj vidieka, aby ovocie pochádzalo iba z EÚ. To je úplne nesprávne. Myslím si, že sústrediť by sme sa mali na zdravie detí a nie na poľnohospodársku ekonomiku.
<SPEAKER ID="104" NAME="Michel Barnier" LANGUAGE="FR">
Vážený pán predsedajúci, chcel by som povedať už len pár slov, aby som vyjadril svoje pocity zo záverov tejto rozpravy, ktorá bola mimoriadne živá a konsenzuálna. Vo všeobecnosti si myslím, že odráža úplne pôvodnú iniciatívu pána Buska a pani de Langeovej. Rozprava ukazuje, že program navrhnutý Európskou komisiou, ktorý má podporiť mladých Európanov v konzumácii ovocia a zeleniny, má prakticky jednomyseľnú podporu. Dámy a páni, môžem vám povedať, že Rada ministrov sa taktiež pripája k tejto úlohe a že sa budeme usilovať o dosiahnutie zhody založenej na všeobecnom stanovisku, ktoré spolu Radou zaujmete.
<P>
Spomedzi vašich pripomienok sa ešte vrátim k štyrom bodom, ktoré považujem za dôležité. Po prvé, otázka rozpočtu vyčleneného na tento projekt. Aktívny prístup Parlamentu jasne ukazuje, že sa angažujete za túto iniciatívu a to ma teší. Budem Radu informovať o tomto návrhu a súhlasím s pani Fischerovou Boelovou, že suma 90 miliónov EUR, o ktorej sa návrh zmieňuje, nie je, ako ona povedala, vytesaná do kameňa.
<P>
Druhý bod, ktorý som si poznamenal, je, že naším hlavným záujmom je, aby sme mladým ľuďom dali zdravé ovocie a aby sme im ponúkli sortiment zdravých výrobkov bez pridaného cukru.
<P>
Tretí bod sa týka podpory miestnych výrobkov na zvýšenie povedomia o kvalite výrobkov Spoločenstva. K obave, ktorú práve vyslovil pán Casaca o najvzdialenejších regiónoch, by som chcel ešte dodať, že na trhu Spoločenstva sú výrobky, ktoré pochádzajú z týchto najvzdialenejších regiónov tvoriacich neoddeliteľnú súčasť našej Európskej únie, a že tieto výrobky majú vysokú kvalitu. To predpokladáte aj vo vašich úvahách a súhlasí s tým aj Rada ministrov.
<P>
Na záver ste vyjadrili stanovisko, ktoré je v súlade so stanoviskom Rady: rámec Spoločenstva, aký vám bol práve predstavený, je v súvislosti s týmto druhom opatrenia žiaduci, no aj členským štátom musíme poskytnúť možnosť adaptability a pružnosti potrebnej na čo najvhodnejšie zavedenie tohto programu pre komunity, združenia a občanov.
<P>
Dámy a páni, aby som tieto štyri body zhrnul, chcel by som zopakovať, že táto aktuálna iniciatíva je z hľadiska rozpočtu určite obmedzená, ale je to iniciatíva, ktorá symbolizuje pozitívnu a aktívnu Európu, Európu, ktorá prijíma nové výzvy našej spoločnosti a predovšetkým, dámy a páni, Európu, ktorú budú v školách kladne vnímať, budú o nej priaznivo hovoriť a za takú ju budú považovať aj mladí ľudia Európy.
<P>
Som presvedčený, že dojem, ktorý prostredníctvom tejto iniciatívy Komisie vzbudíme, bude obraz pozitívnej Európy zameranej na občanov. To občania Európy očakávajú.
<SPEAKER ID="105" NAME="Mariann Fischer Boel">
členka Komisie. - Vážený pán predsedajúci, chcela by som sa vám poďakovať za vašu obrovskú podporu tohto dôležitého návrhu.
<P>
Pánovi Titfordovi a pani Goudinovej by som chcela povedať, že tvrdenie, že tento návrh je propagandou, je úplný nezmysel.
<P>
(potlesk)
<P>
Ako mnohí z vás spomenuli, tento návrh je zameraný na to, aby sme našim školákom vštepili dobré stravovacie návyky. Som si istá, že ak to spravíme vhodným spôsobom a budeme stavať na skúsenostiach, ktoré už máme z írskeho programu "Food Dudes" (Kamaráti zdravej výživy), môžeme veľmi veľa dosiahnuť. V roku 2012 potom uvidíme, či systém môžeme ešte zlepšiť.
<P>
Plne súhlasím s pani Salinasovou Garcíovou, že projekt môžeme využiť výchovným spôsobom nielen na to, aby sme deti naučili jesť viac ovocia a zeleniny, ale tiež na to, aby sme sa pokúsili vysvetliť im, odkiaľ ovocie a zelenina pochádzajú, aké sú dôležité atď.
<P>
Spoločne s Michelom Barnierom sa teším, že aj v Rade nájdeme správnu rovnováhu v záujme zdravia našich mladých ľudí.
<SPEAKER ID="106" NAME="Niels Busk" LANGUAGE="DA">
Vážený pán predsedajúci, chcel by som sa poďakovať za mnohé pozitívne príspevky a v tejto súvislosti by som sa chcel poďakovať aj vám, pani komisárka, za vašu mimoriadne konštruktívnu spoluprácu. To sa vlastne dalo očakávať, keďže sa nám s vami a s Radou vždy dobre pracuje. Tiež by som sa chcel poďakovať vám, pán minister. Veľmi príjemne sa s vami a s francúzskym predsedníctvom spolupracovalo, pretože ste si vyhradili nezvyčajne veľa času na riadne, detailné prediskutovanie problémov. Nie vždy má na to predsedníctvo čas. Tiež by som rád všetkým v Parlamente pripomenul, že všetky tu prednesené príspevky vyzvali na vyčlenenie sumy väčšej ako 90 miliónov EUR. Rád by som vás upozornil na to, že ak nevyčleníme viac finančných prostriedkov, tento program sa stane obrovským administratívnym aparátom s veľmi malým množstvom rozdaného ovocia. Ak skutočne chceme pomôcť zmeniť stravovacie návyky detí, čo je, bohužiaľ, veľmi potrebné, nemôžeme pripustiť, aby sa to stalo.
<SPEAKER ID="107" NAME="Predsedajúci">
Rozprava sa skončila.
<P>
Hlasovanie sa uskutoční v utorok 18. novembra 2008.
<P>
Písomné vyhlásenia (článok 142)
<SPEAKER ID="108" NAME="Ivo Belet  " LANGUAGE="NL">
Sme presvedčení, že sa celou silou musíme postaviť za projekty, ktoré všetkým mladým ľuďom do veku 12 rokov zabezpečia kus školského ovocia denne. Školy hrajú kľúčovú úlohu pri učení detí zdravému životnému štýlu. Zdravé potraviny a dostatok fyzickej aktivity pomôžu predchádzať obezite. Deti, ktoré sa naučia mať rady ovocie v škole, budú v jedení ovocia pokračovať aj v dospelosti. Mnoho škôl sa už teraz veľmi snaží ponúknuť deťom každý deň ovocie, ale prostriedky na to sú príliš obmedzené. Finančná podpora Európy pre školské ovocie je preto dôležitá.
<P>
Z tohto dôvodu by sme chceli Európsku komisiu a Radu vyzvať, aby podporili zvýšenie rozpočtu. V stávke je predsa zdravie našich mladých ľudí a tieto výdavky sa nám čoskoro vrátia.
<SPEAKER ID="109" NAME="Šarūnas Birutis  " LANGUAGE="LT">
Pri zavádzaní tohto programu je dôležité uplatňovať zásadu subsidiarity, aby samotné členské štáty rozhodovali o veku detí, na ktoré sa školský program podpory konzumácie čerstvého ovocia zameria, a o tom, aké ovocie a zelenina sa budú dodávať. Myslím si tiež, že uprednostniť by sme mali výrobky pochádzajúce zo Spoločenstva. V každom prípade by sme však nemali odmietať výrobky pochádzajúce z krajín mimo Spoločenstva, keďže by sme tak porušovali pravidlá voľnej súťaže a predpisy Svetovej obchodnej organizácie.
<P>
Myslím si, že administratíva tohto programu by mala byť čo najjednoduchšia, preto navrhujem, aby sme vypustili ustanovenia o vypracovaní stratégie. Vypracovanie vnútroštátnej stratégie na vykonanie jedného opatrenia s malým rozpočtom je príliš prísna požiadavka. Namiesto vypracovania stratégie by tam mohla byť požiadavka na vypracovanie vnútroštátnych správnych predpisov, ktoré by obsahovali určité ustanovenia vytýčené vo vykonávacích pravidlách stratégie predložené Komisiou. Chcel by som každého naliehavo vyzvať, aby pri vypracovávaní vykonávacích predpisov programu myslel na potrebu organizácie stratégie (pre administratívu je tento bod dôležitý pre Litvu).
<P>
Realizácia školského programu podpory konzumácie čerstvého ovocia by mala zahŕňať ďalšie prostriedky z vnútroštátnych rozpočtov, keďže program by mal byť čiastočne financovaný aj členskými štátmi. Aj uprostred súčasnej finančnej krízy však musíme prihliadať na dlhodobé možnosti ochrany zdravia našich detí a mladých ľudí. Nezhadzujme zodpovednosť z našich pliec.
<SPEAKER ID="110" NAME="Magor Imre Csibi  " LANGUAGE="RO">
Návrh nariadenia týkajúci sa ovocia pre deti na školách je súčasťou série iniciatív, ktoré predložila Komisia s hlavným cieľom bojovať proti obezite a podporovať zdravé stravovanie.
<P>
Rozpočet vo výške 90 miliónov EUR navrhnutý Komisiou by sa na dosiahnutie cieľa programu ukázal ako nedostatočný. Iniciatíva skupiny ALDE na zvýšenie financovania zo strany Spoločenstva na sumu 360 miliónov EUR je dôležitým krokom správnym smerom. Následne členské štáty prispejú ku konečnému rozpočtu 720 miliónov EUR. Som presvedčený, že iba s takýmto rozpočtom bude program účinný. Potom budeme môcť ponúknuť prijateľný počet kusov ovocia za týždeň žiakom vo veku od 6 do 10 rokov.
<P>
Súčasne by som chcel podporiť vzdelávacie zariadenia, aby do učebných osnov doplnili náuku o výžive na objasnenie teórie, ktorá stojí za úlohou zdravého stravovania. Stravovacie návyky budúcich generácií sa nám podarí zmeniť iba spoločným, koordinovaným úsilím.
<SPEAKER ID="997" NAME="Urszula Gacek  " AFFILIATION="PPE-DE">
písomne. - Rada podporím program na poskytovanie ovocia školákom, aby sa u mladých podporili zdravšie stravovacie návyky. Dúfam, že tento projekt určitým spôsobom zmení stravovacie návyky najmladších členov európskej spoločnosti. Dlhodobé prieskumy ukázali, že stravovacie návyky získané v detstve slúžia ako vzor do konca života. Majú potenciál ovplyvniť nielen túto generáciu detí, ale aj ich deti. Ešte zaujímavejšie je, že preferencie detí v jedle ovplyvňujú stravovacie návyky ich rodičov. Dúfajme, že tento užitočný program povedie k tomu, že budeme všetci zdravší a v lepšej kondícii.
<SPEAKER ID="111" NAME="Bogdan Golik  " LANGUAGE="PL">
Teší ma, že pripravujeme program Spoločenstva na podporu konzumácie ovocia v školách. Kladný vplyv tohto programu môžeme vidieť na mnohých úrovniach: spoločenskej, hospodárskej a finančnej.
<P>
Ako člen parlamentného Výboru pre poľnohospodárstvo a rozvoj vidieka vidím, že program bude mať jednoznačne priaznivé následky pre európske poľnohospodárstvo a pestovanie ovocia vo forme zvýšeného dopytu po ovocí a udržania vysokej úrovne výroby v Európe. Som tiež otcom a ako otec vidím pozitívny výsledok, ktorý je ťažké vyčísliť: zdravie mladej generácie. Zvýšiť podiel ovocia a zeleniny v strave školákov je veľmi dôležité, keďže ich stravovacie návyky sa formujú v tomto období.
<P>
V Poľsku je denná spotreba ovocia a zeleniny približne 250 gramov na osobu. Toto množstvo je v Spoločenstve jedno z najnižších: iba Česká republika, Lotyšsko a Slovensko majú nižšiu spotrebu. Priemer v Spoločenstve je 380 gramov, zatiaľ čo Svetová zdravotnícka organizácia/Organizácia OSN pre výživu a poľnohospodárstvo odporúčajú minimálne denné množstvo ovocia a zeleniny 400 gramov. Krajiny ako Poľsko potrebujú veľkú kampaň na podporu školského ovocia.
<P>
Dúfam, že školský program podpory konzumácie ovocia bude úspešne zavedený vo všetkých školských zariadeniach v celej Európskej únii a že zostane stálou súčasťou politiky vzdelávania EÚ.
<SPEAKER ID="112" NAME="Gyula Hegyi  " LANGUAGE="HU">
Prianie Európskej únie podporiť konzumáciu ovocia v školách je určite vítané. Správna výživa v detstve poskytuje dobré vyhliadky na zdravý životný štýl aj v neskoršom živote a dobre vzdelané dieťa vzbudí záujem o zdravú výživu aj u svojej rodiny a kamarátov. Zodpovední za tento program by sa mali venovať aj tomu, aký druh ovocia deťom ponúkajú.
<P>
Bola by to vážna chyba, ak by v školách skončilo ovocie plné rezíduí pesticídov, a preto ťažko predajné. Preto musí byť program nastavený tak, aby školy dostávali len zdravé ovocie obsahujúce hladiny pesticídov výrazne nižšie ako maximálne prípustné hodnoty. V záujme zdravej výživy je tiež potrebné, aby sa prostriedky Spoločenstva používali najmä na dodávanie domáceho ovocia s nižšími hladinami cukru a vyššími hodnotami vlákniny napríklad oproti banánom.
<SPEAKER ID="113" NAME="Marusya Ivanova Lyubcheva  " LANGUAGE="BG">
Pani komisárka,
<P>
školský program podpory konzumácie ovocia je z viacerých hľadísk mimoriadne dôležitým krokom, pretože:
<P>
poskytuje deťom zdravú a vyváženú stravu,
<P>
predchádza ochoreniam,
<P>
vytvára nový model a metodológiu v stravovaní mladej generácie, ktoré postupne nahradí stravu rýchleho občerstvenia.
<P>
Nie je to len otázkou konzumácie ovocia, ale aj vytvorenia zdravých a vyvážených stravovacích návykov. Existuje mnoho odborníkov, ktorí na základe príslušných kritérií dokážu určiť vhodné ovocie.
<P>
Na druhej strane, školský program podpory konzumácie ovocia značne podporí poľnohospodárov a poskytne finančnú pomoc pre členské štáty. Mimoriadne dôležité to je v nových členských štátoch, ktoré majú napriek svojmu úsiliu problémy pri zabezpečovaní stravy na školách. Napríklad v Bulharsku existuje štátom podporovaný program školských jedál, tento však nedokáže pokryť potreby všetkých žiakov. Pomoc zo strany Európskej únie bude nesmierne užitočná. Musíme, samozrejme, trvať na používaní výrobkov z ekologického poľnohospodárstva v programe a zabezpečiť jeho účinnú realizáciu.
<SPEAKER ID="114" NAME="Dumitru Oprea  " LANGUAGE="RO">
Ochorenia, ktorými trpí moderné ľudstvo, sú síce spôsobené stravovaním, ale dodržiavaním správneho stravovania ich možno aj liečiť.
<P>
Podporujem distribúciu ovocia v školách. Stále musím myslieť na skutočnosť, že v Rumunsku sa v školách zadarmo rozdáva pohár mlieka a pečivo už od roku 2002. Kým na začiatku sme boli radi, že sme túto výhodu mohli ponúknuť len deťom na základných školách, od roku 2006 sme toto opatrenie rozšírili aj na deti predškolského veku a od roku 2007 aj na stredoškolákov. Európsky školský program podpory konzumácie ovocia doplní vyššie uvedený projekt prinajmenšom v Rumunsku.
<P>
Má to množstvo výhod. Chcel by som spomenúť len dve.
<P>
Svetová zdravotnícka organizácia odporúča, aby deti do 11 rokov skonzumovali denne najmenej 400 gramov ovocia a zeleniny. V tejto súvislosti myslím tiež na uznesenie Európskeho parlamentu z 25. septembra 2008 týkajúce sa bielej knihy o zdravotných problémoch súvisiacich so stravovaním. Nezabudnime na to, že jedlo a spôsob, akým ho jeme, hrajú rozhodujúcu úlohu pri udržovaní nášho zdravia.
<P>
Znížia sa rozdiely: deti pochádzajú z rôzneho spoločensko-hospodárskeho prostredia, niektoré z nich sú veľmi znevýhodnené.
<SPEAKER ID="115" NAME="Siiri Oviir  " LANGUAGE="ET">
V bielej knihe o výžive, nadváhe a obezite, ktorú Európsky parlament tento rok tiež prijal, odborníci vyzdvihli skutočnosť, že v Európe je dnes 22 miliónov detí s nadváhou a 5 miliónov obéznych detí. Títo odborníci si myslia, že budúci rok pribudne ďalších 1,3 milióna nových prípadov.
<P>
V správe o zdraví Svetovej zdravotníckej organizácie je nedostatočný príjem ovocia a zeleniny uvedený ako jedno zo siedmych zdravotných rizík. Parlament v súvislosti s touto témou Európskej komisii kedysi navrhol, aby v rozpočte EÚ boli na tento účel vyčlenené potrebné finančné prostriedky.
<P>
Dnes Európska komisia vypracovala náhradné opatrenie, ktoré podporuje našu pôvodnú iniciatívu. Toto opatrenie umožní, podobne ako program školského mlieka, poskytnúť v školách EÚ ovocie a zeleninu deťom vo veku od 6 do 10 rokov od školského roku 2009/2010.
<P>
Je to určite investícia do budúcnosti, ktorá pomôže predchádzať alebo znižovať náklady na zdravotnú starostlivosť vyplývajúce z nezdravých stravovacích návykov. Dúfam, že Európska komisia bude ochotná opätovne zvážiť predložené návrhy a zvýši existujúce financovanie programu podpory konzumácie ovocia a zeleniny z 90 miliónov EUR na sumu 500 miliónov EUR, čo by umožnilo poskytnúť toto opatrenie deťom vo všetky školské dni a aj širšej cieľovej skupine detí.
<P>
Ďakujem za vašu pozornosť.
<SPEAKER ID="116" NAME="Daciana Octavia Sârbu  " AFFILIATION="PSE">
písomne. - (RO) Návrh Komisie zaviesť na školách konzumáciu ovocia bude prospešný pre zdravie občanov Európskej únie a výrazným spôsobom prispeje k hospodárskemu a spoločenskému rozvoju každého členského štátu. Stravovacie návyky sa formujú v detstve a môžu pretrvať po celý život človeka.
<P>
Školy predstavujú najvhodnejší východiskový bod na stanovenie tohto druhu správania, pretože škola je po rodine druhou inštanciou, ktorá je v priamom kontakte s deťmi a ktorá má na nich značný vplyv.
<P>
Keby sa tento program v školách zlúčil aj s programom v oblasti vzdelávania o výžive, viedlo by to k ďalším výsledkom v súvislosti s rozvojom uprednostňovania zdravej výživy, ktorej súčasťou je ovocie a zelenina. Je potrebné, aby boli deti predovšetkým vzdelávané a podporované v konzumácii tohto druhu produktov so zvýšenou výživovou hodnotou a aby sa programom dosiahol stanovený cieľ, pokiaľ ide o prevenciu chorôb súvisiacich s obezitou, podvýživy alebo cukrovky, ktoré sa môžu vyskytnúť v dospelom veku.
<P>
Pozmeňujúce a doplňujúce návrhy, ktoré navrhol Parlament, výrazne zlepšia text Komisie pridelením sumy 500 miliónov EUR za školský rok na financovanie zavedenia školského programu konzumácie ovocia a zeleniny, ktorý následne posilní poľnohospodársku výrobu na úrovni Európskej únie.
