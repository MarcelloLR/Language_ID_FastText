<CHAPTER ID="003">
Koordinácia systémov sociálneho zabezpečenia: príloha XI - Rozšírenie ustanovení nariadenia (ES) č.883/2004 a (ES) č. [...] na štátnych príslušníkov tretích krajín, na ktorých sa doteraz tieto ustanovenia nevzťahovali z dôvodu ich štátnej príslušnosti (rozprava) 
<SPEAKER ID="045" NAME="Predsedajúca">
Ďalším bodom programu je spoločná rozprava na tieto témy:
<P>
správa, ktorú predkladá pani Jean Lambertová v mene Výboru pre zamestnanosť a sociálne veci o návrhu nariadenia Európskeho parlamentu a Rady, ktorým sa stanovuje postup na vykonávanie nariadenia (ES) č. 883/2004 o koordinácii systémov sociálneho zabezpečenia - C6-0037/2006 -
<P>
správa, ktorú predkladá pani Emine Bozkurtová v mene Výboru pre zamestnanosť a sociálne veci o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 883/2004 o koordinácii systémov sociálneho zabezpečenia - C6-0029/2006 - a
<P>
správa, ktorú predkladá pani Jean Lambertová v mene Výboru pre zamestnanosť a sociálne veci o návrhu nariadenia Rady, ktorým sa rozširujú ustanovenia nariadenia (ES) č. 883/2004 a nariadenia (ES) č. [...] na štátnych príslušníkov tretích krajín, na ktorých sa doteraz tieto ustanovenia nevzťahujú výhradne z dôvodu ich štátnej príslušnosti - C6-0289/2007 -.
<SPEAKER ID="046" NAME="Vladimír Špidla" LANGUAGE="CS">
Vážená pani predsedajúca, vážené pani poslankyne a vážení páni poslanci, všetky štyri posudzované legislatívne návrhy spadajú do oblasti, ktorá má priamy dosah na každodenný život európskych občanov. Právo na ochranu systémov sociálneho zabezpečenia pre osoby, ktoré sa pohybujú v rámci Európy, je neoddeliteľné od slobody voľného pohybu v Únii.
<P>
Návrhy Komisie majú jeden spoločný cieľ: modernizovať a zjednodušiť koordináciu vnútroštátnych systémov sociálneho zabezpečenia.
<P>
Ide o definovanie mechanizmov pre spoluprácu medzi inštitúciami a definovanie postupov, ktoré by uľahčili a urýchlili výpočet a výplatu dávok sociálneho zabezpečenia pre ich príjemcov. Hovoríme o rodinných dávkach, dôchodkoch, podpore v nezamestnanosti a pod., teda o rade sociálnych dávok, ktoré sú pre život obyvateľov v Únii veľmi dôležité.
<P>
Rád by som sa poďakoval poslancom a spravodajcom za všetku prácu, ktorú v posledných mesiacoch vykonali vo veci týchto dôležitých textov.
<P>
Návrh vykonávacieho nariadenia definuje postupy, ktoré sú potrebné pre vykonávanie nariadenia (ES) č. 883/2004, ktoré nazývame základným nariadením. Toto nariadenie sa vzťahuje na všetkých, ktorí využívajú koordináciu vnútroštátnych systémov sociálneho zabezpečenia: na občanov, inštitúcie sociálneho zabezpečenia, poskytovateľov zdravotnej starostlivosti a zamestnávateľov.
<P>
Jeho cieľom je čo najjasnejším spôsobom vymedziť postupy, na základe ktorých poistenci, ktorí sa nachádzajú v cezhraničnej situácii, dostanú dávky sociálneho zabezpečenia. Na koho sa mám obrátiť, aby som získal rodinné dávky? Aké kroky musí urobiť zamestnávateľ, ak ma chce dočasne vyslať do iného členského štátu? Moja pracovná kariéra sa končí, pracoval som v niekoľkých členských štátoch, ako získam výpočet svojho dôchodku a ako si zabezpečím jeho vyplácanie?
<P>
Práve tieto postupy, ktoré dané nariadenie definuje, majú užívateľom prostredníctvom spolupráce medzi inštitúciami v oblasti sociálneho zabezpečenia umožniť, aby získali príslušné odpovede na tieto otázky.
<P>
Efektivita tejto spolupráce, ako aj úsilie čo najrýchlejšie vyhovieť potrebám občanov nás priviedla k myšlienke, že je potrebné klásť dôraz na používanie elektronických spôsobov spracovávania a výmeny informácií medzi inštitúciami rôznych členských štátov.
<P>
Sieť EESSI (elektronická výmena informácií o sociálnom zabezpečení) umožní rýchlu a bezpečnú výmenu údajov, čím sa skráti čas, ktorý inštitúcie sociálneho zabezpečenia potrebujú na poskytnutie odpovede a spracovanie cezhraničnej situácie.
<P>
V prípade, že vykonávacie nariadenie sa prijme v čo najkratšom čase, občania budú môcť využívať pokrok, ktorý sa dosiahol vďaka koordinácii v oblasti zjednodušovania a modernizácie, a budú môcť tiež využiť nové správy, ktoré obsahuje základné nariadenie, ale sa doteraz nemohli uplatňovať. Prínos tejto novo chápanej koordinácie pre európskych občanov sa bude môcť v skutočnosti prejavovať až po prijatí nariadenia a nariadení, ktoré doplňujú prílohy nariadenia 883/04.
<P>
Ďalšie dva návrhy sa týkajú nariadenia 883/04 a jeho príloh a ich cieľom je doplnenie základného nariadenia tak, aby zohľadňovali zmeny v právnych predpisoch členských štátov a to predovšetkým tých, ktoré pristúpili k Únii po 29. apríli 2004, kedy bolo prijaté základné nariadenie.
<P>
Tieto návrhy doplňujú aj prílohy nariadenia 883/04, ktoré zostali prázdne pri prijatí základného nariadenia.
<P>
Napriek technickému charakteru týchto textov ich cieľ zostáva ten istý: zabezpečiť transparentnosť mechanizmov a postupov, ktoré sa budú uplatňovať v prípade osôb, ktoré sa pohybujú v rámci Európskej únie. Príloha XI napríklad obsahuje osobitné ustanovenie, ktoré zohľadňuje špecifickosť vnútroštátnych právnych predpisov. To znamená, že na zabezpečenie transparentnosti a právnej istoty už pri vnútroštátnych prepisoch, ktoré sú tiež veľmi obsiahle, sú taktiež nevyhnutné prílohy.
<P>
Koordinácia vnútroštátnych systémov sociálneho zabezpečenia, ku ktorej vo svojej úlohe zákonodarcu prispievate, zabezpečí čo najhmatateľnejším spôsobom európskym občanom, ktorí využívajú svoju slobodu voľného pohybu, uplatňovanie dvoch základných zásad - rovnakého zaobchádzania a nediskriminácie.
<P>
Návrh nariadenia počíta tiež s rozšírením ustanovenia 883/2004 a jeho vykonávacieho nariadenia na štátnych príslušníkov tretích krajín, na ktorých sa doteraz príslušné ustanovenia na základe ich štátnej príslušnosti nevzťahovali. Cieľom toho návrhu je zabezpečiť, aby modernizovaný a zjednodušený systém koordinácie sociálneho zabezpečenia mohli využívať štátni príslušníci tretích krajín, ktorí legálne žijú v Európskej únii a ktorí sa nachádzajú v cezhraničnej situácii.
<P>
Pokiaľ ide o správu a zjednodušenie, uplatňovanie jediného a toho istého pravidla pre koordináciu je v skutočnosti nevyhnutné.
<P>
Zhoda v otázke týchto návrhov bude významným pokrokom pre všetkých, ktorí nariadenie využívajú, a zabezpečí, aby sa lepšie vyhovelo potrebám osôb, ktoré sa premiestňujú v rámci Únie.
<P>
Preukáže sa tak, že nariadenia o koordinácii v oblasti sociálneho zabezpečenia sú pripravené na nové výzvy 21. storočia, ktoré súvisia s mobilitou. Rád by som dodal, že táto práca je výsledkom príkladnej spolupráce medzi členskými štátmi, kedy vôľa nájsť riešenie pre občanov pomáha prekonávať rozdielnosť jednotlivých systémov a zložitosť tejto oblasti..
<P>
Dámy a páni, dovoľte mi, aby som skonštatoval, že Komisia výslovne podporuje návrhy č. 2 a 161, ktoré umožňujú používať elektronický systém spracovania údajov, čo je mimoriadne dôležité pre činnosť elektronického registra údajov a elektronického spracovania cezhraničných situácií. Komisia tiež podporuje aj pozmeňujúci a doplňujúci návrh 90, ktorý hovorí o poskytovaní dávok v chorobe a dávok dlhodobej starostlivosti. Tieto dva pozmeňujúce a doplňujúce návrhy významne posilňujú pozíciu občanov v rámci celého systému.
<SPEAKER ID="047" NAME="Jean Lambert">
spravodajkyňa. - Vážená pani predsedajúca, počas tohto výnimočného času, ktorý mám určený pre svoje vystúpenie v tomto Parlamente, chcem zlúčiť svoje správy.
<P>
Na začiatku by som sa rada poďakovala kolegom, Rade a Komisii za doterajšiu dobrú spoluprácu na dokumentoch, ktoré vyzerajú veľmi zložité - ale vždy je to také, keď sa pokúsite napísať všetko, čo v praxi robíte tak, aby to bolo zrozumiteľné aspoň tým, ktorí dané veci uskutočňujú v praxi, a tým, ktorí musia systému rozumieť.
<P>
Ako povedal pán komisár, základné nariadenie (ES) 883/2004) sa týka koordinácie, a nie harmonizácie (a to chcem objasniť) systémov sociálneho zabezpečenia členských štátov pre ľudí, ktorí žijú alebo pracujú v inom členskom štáte, ako aj pre tých, ktorí do iného členského štátu iba vycestujú. Nariadenie nemôže vstúpiť do platnosti, pokým sa Rada a Parlament v rámci postupu spolurozhodovania, ktorý vyžaduje jednomyseľnosť Rady, nedohodnú na vykonávacom nariadení - čo je prinajmenšom jeden zo zložitých problémov.
<P>
Vykonávacie nariadenie stanovuje správnu štruktúru pre fungovanie tohto systému. Stanovuje pravidlá, podľa ktorých má každý členský štát, každý príslušný orgán riešiť rôzne aspekty sociálneho zabezpečenia v cezhraničných situáciách. Ústredným prvkom nového vykonávacieho nariadenia je táto výmena elektronických údajov, ktorá má zabezpečiť väčšiu rýchlosť a tiež väčšiu presnosť komunikácie.
<P>
Dúfajme, že to okrem iného aspoň skráti potrebný čas alebo celkom ukončí stav, keď sa na stole úradníka hromadili tisíce papierov: predpisy vyplnené vždy úplne čitateľným rukopisom veľkého počtu lekárov a ďalšie nároky týkajúce sa cezhraničnej zdravotnej starostlivosti. Ak sa to pokúsime zjednodušiť a sprehľadniť, možno sa nám podarí obmedziť počet podvodov, ku ktorým v systéme v súčasnosti prichádza. Ľudia napríklad využívajú súčasnú ľahostajnosť tak, že manipulujú so systémom cezhraničnej starostlivosti. Rovnako by sa dalo zabezpečiť, aby si viac poskytovateľov a jednotlivcov uplatňovalo nároky, pretože budú mať pocit, že majú nádej na ich preplatenie, namiesto toho, aby ich odkazovali svojim dedičom.
<P>
Články 78 a 79 základného nariadenia stanovujú úlohu Komisie z hľadiska podpory rozvoja výmeny elektronických údajov vrátane možného financovania. Som teda trochu prekvapená a sklamaná návrhom na vypustenie pozmeňujúcich návrhov 2 a 161, ktoré sa týkajú uskutočňovania tohto zásadného rozvoja. Ak hovoríme o otázke výmeny údajov, výbory sa domnievali, že Parlament by mal veľmi jasne formulovať ochranné opatrenia a potrebu primeraného zberu údajov. V našich návrhoch sme preto zdôraznili požiadavky na ochranu údajov.
<P>
Základné nariadenie sa zaoberá tiež aspektmi prístupu k vecným dávkam v prípade zdravotnej starostlivosti o osoby, ktoré sa zdržujú v inom členskom štáte - napríklad počas dovolenky - alebo osoby, pre ktorých je plánovaná liečba nevyhnutná z lekárskych dôvodov, a nie na základe voľby. Na toto základné nariadenie nadväzuje nedávne zverejnenie smernice o uplatňovaní práv pacientov v cezhraničnej starostlivosti. Parlament bude musieť zabezpečiť, aby medzi týmito dvoma právnymi predpismi nevznikol konflikt.
<P>
Výbor takisto predpokladal navrhované predĺženie platnosti smerníc o rovnosti a navrhol dve konkrétne opatrenia, ktoré sa týkajú osôb so zdravotným postihnutím - jedno je prierezové opatrenie, ktoré má zabezpečiť, aby členské štáty pri komunikácii s osobami s konkrétnym zdravotným postihnutím zohľadňovali ich potreby, a druhé sa týka preplácania nákladov osoby, ktorá sprevádza osobu so zdravotným postihnutím, ktorá potrebuje lekársku starostlivosť v zahraničí. Sme si vedomí toho, že táto otázka si vyžaduje ďalšie rokovanie s Radou.
<P>
Vykonávacie nariadenie sa týka i celého radu lehôt. Viem, že na túto vec existujú odlišné názory, ktoré sa odrazia v pozmeňujúcich návrhoch, ktoré budeme dnes prerokúvať. Výbor sa tiež rozhodol podporiť revidovaný postup pre posúdenie a vyplatenie peňažnej dávky v prípade dlhodobej starostlivosti a ďalšie vyjasnenie ohľadom prihraničných pracovníkov, ktorí prídu o zamestnanie. Dúfam, že Parlament bude môcť podporiť tieto pozmeňujúce a doplňujúce návrhy výboru.
<P>
Pokiaľ ide o druhú správu týkajúcu sa práv štátnych príslušníkov tretích krajín, ktorí cestujú v rámci Európskej únie, existuje už nariadenie týkajúce sa osôb, ktoré legálne žijú v Európskej únii a ktoré sa nachádzajú v cezhraničnej situácii, s koordináciou systémov sociálneho zabezpečenia. Toto nariadenie bude treba aktualizovať: pretože aktualizujeme zastrešujúce nariadenia, musíme aktualizovať aj na ne nadväzujúce nariadenia.
<P>
Nový návrh sa v podstate zhoduje so súčasným nariadením. Znovu objasňuje oblasť pôsobnosti a zachováva práva, ktoré ľudia už majú. Nezavádza žiadne nové práva a po vypracovaní spoločnej prisťahovaleckej politiky Európskej únie jeho význam dokonca ešte vzrastie. Aktualizácia tohto nariadenia bude prospešná i pre návrh na zavedenie tzv. modrej karty. Znovu verím, že Parlament bude môcť podporiť pozmeňujúce a doplňujúce návrhy výboru v tejto veci. Chceme jasné zásadné vyhlásenie a preto (takisto ako výbor) odporúčam, aby sme nepodporili pozmeňujúce a doplňujúce návrhy týkajúce sa doplnenia príloh.
<P>
(potlesk)
<SPEAKER ID="049" NAME="Emine Bozkurt">
spravodajkyňa. - (NL) Vážené dámy a vážení páni, dnes hlasujeme o návrhu na jasnejšiu a pružnejšiu koordináciu európskeho sociálneho zabezpečenia, a preto hlasujeme za objasnenie prílohy.
<P>
Európsky parlament, Rada a Komisia sa snažili zjednodušiť návrh tak, aby Európania mohli ľahšie pochopiť zložité pravidlá, ktoré sa uplatňujú pri koordinácii sociálneho zabezpečenia.
<P>
Musím začať poďakovaním tieňovým spravodajcom, s ktorými som mala potešenie v posledných mesiacoch a rokoch spolupracovať. Patria k nim samozrejme pani Jean Lambertová, ktorá bola tieňovou spravodajkyňou k mojej správe v mene skupiny Zelených, tak ako ja som bola tieňovou spravodajkyňou k jej správe, pani Ria Oomen-Ruijtenová zo skupiny PPE-DE, pani Bilyana Raevová zo skupiny ALDE, pán Dimitrios Papadimoulis zo skupiny GUE/NGL a pani Ewa Tomaszewska zo skupiny UEN a všetci ostatní poslanci, ktorí významne prispeli k rozprave.
<P>
Mala by som takisto zdôrazniť, že rozhovory s Komisiou a Radou prebiehali mimoriadne dobre. Som vďačná predovšetkým pani Hélène Michardovej a pánovi Robovi Cornelissenovi z Európskej komisie. Spolupráca s Radou zahŕňala niekoľko po sebe nasledujúcich predsedníctiev. Vzhľadom na to, že zavŕšenie prípravy na hlasovanie trvalo niekoľko rokov, mali sme to potešenie pracovať s Fínskom, Nemeckom, Portugalskom, Slovinskom a Francúzskom.
<P>
Vážené dámy a vážení páni, bol to skutočne zdĺhavý proces, skončil však úspechom. V súčasnosti máme dobrý kompromis, na ktorom všetky členské štáty vrátane Európskeho parlamentu, môžu ďalej pracovať. Našou hlavnou zásadou pri posudzovaní pozmeňujúcich návrhov bolo vždy presvedčenie, že zmeny súčasného systému koordinácie by v žiadnom prípade nemali viesť k obmedzeniu práv občanov.
<P>
Veľmi dobre to dokresľuje zamietnutie prílohy III, pretože umožňuje členským štátom obmedzovať práva ich občanov. Táto správa odráža naše úsilie v mene celej Európy, ktorá dáva svojim občanom viac práv v čo možno najväčšom počte oblastí. Na európskej spolupráci je dobré to, že európskym krajinám umožňuje spoločne sa starať o svojich obyvateľov. Sociálna spravodlivosť je významnou súčasťou tejto snahy a nekončí na hraniciach. Občania musia mať možnosť spoľahnúť sa na to, že ich sociálne práva budú chránené aj za hranicami ich vlastnej krajiny.
<P>
Jednotný trh umožňuje ľuďom voľný pohyb v rámci Európskej únie. A my to chceme podporovať. Ľudia potom môžu mať dôveru v to, že ich sociálne práva budú cestovať s nimi, že ich dôchodky budú v poriadku bez ohľadu na to, kde títo ľudia žijú alebo pracujú, a že bude zaručená starostlivosť v akejkoľvek časti Európy nielen o nich samotných, ale aj o ich rodiny. Takto by mala vyzerať európska spolupráca.
<SPEAKER ID="050" NAME="Zuzana Roithová">
spravodajkyňa Výboru pre práva žien a rodovú rovnosť požiadaného o stanovisko. - Vážené dámy a vážení páni, ako spravodajkyni k správe je mi veľmi ľúto, že garančný výbor neprevzal kľúčové návrhy z môjho stanoviska. Opäť tak premárnil možnosť zabezpečiť jednoznačné pravidlá pre sociálne zabezpečenie všetkých členov rodín pri ich pohybe po všetkých členských krajinách, pokiaľ ide o náhradu za neakútnu zdravotnú starostlivosť v súlade s rozsudkami Súdneho dvora. Stále však ešte dlhujeme vysvetlenie, že výška náhrady za plánovanú starostlivosť v zahraničí by mala zodpovedať minimálne čiastke, ktorú by pacient zaplatil za podobnú starostlivosť v krajine, v ktorej je poistený. V prípade plánovanej nemocničnej starostlivosti musí občan najprv požiadať o povolenie, v prípade, že je jeho žiadosť zamietnutá, má právo sa odvolať. Ambulantná starostlivosť sa nemusí ohlasovať vopred. Občania budú teraz čakať, či bude prijatá nová smernica o cezhraničných zdravotných službách, hoci náhrady za starostlivosť patria do tohto nariadenia. Okrem toho smernica nebude môcť priniesť veľa v otázke subsidiarity v oblasti zdravotníctva, čo zdrží prijatie tejto veci možno aj na obdobie niekoľkých rokov. Škoda, že sociálny výbor podcenil toto hľadisko, správa je inak veľmi kvalitná a ja ju podporím.
<SPEAKER ID="051" NAME="Gabriele Stauner">
v mene skupiny PPE-DE. - (DE) Vážená pani predsedajúca, rada by som o správe pani Lambertovej o vykonávaní nariadenia povedala niečo v súvislosti s podrobnosťami koordinácie systémov sociálneho zabezpečenia.
<P>
Ako povedala spravodajkyňa, že účelom nariadenia je koordinácia, a nie harmonizácia, pre ktorú v Európskej únii nemáme v žiadnom prípade akýkoľvek základ. Niektoré z pozmeňujúcich návrhov, ktoré prijal Výbor pre zamestnanosť a sociálne veci, však prekračujú rámec koordinácie a vytvárajú základ pre nové právomoci a služby. Podľa nášho názoru nie je potrebné, aby Komisia na zabezpečenie rýchlych platieb občanom zriaďovala a nezávisle riadila svoju vlastnú centrálnu databázu. To je úloha členských štátov, ktoré si túto povinnosť doteraz plnili, a okrem toho, musí teraz pre túto databázu menovať styčnú inštitúciu. Dokonca i pre samotných občanov, ktorí žiadajú o radu, je pohodlnejšie a bližšie obracať sa na orgány členských štátov, a nie na vzdialenú anonymnú databázu Komisie. Preto by som konkrétne v tejto veci chcela s komisárom polemizovať.
<P>
Nepovažujeme tiež za vhodné, aby mala každá poistená osoba so zdravotným postihnutím nárok na náhradu cestovných výdavkov a výdavkov za pobyt pre sprevádzajúce osoby. Preplácanie cestovných výdavkov pre sprevádzajúce osoby by sa malo viazať iba na prípady ťažkého zdravotného postihnutia, ktoré je pre každý prípad podrobne definované v právnych predpisoch členských štátov.
<P>
Rovnako sme presvedčení o tom, že nezamestnané osoby, ktoré si nesplnili záväzky v krajine, kde boli zamestnané, predovšetkým, keď nepodnikli všetky požadované kroky na to, aby si našli zamestnanie, by nemali dostať možnosť žiadať o dávky v krajine, kde trvalo žijú, ako keby dodržiavali právne predpisy. Nie je to správne.
<P>
Ďalšie tri pozmeňujúce a doplňujúce návrhy sa týkajú lehôt, pri ktorých všetci považujeme šesť mesiacov za dostatočne dlhý čas. Lehoty by sa nemali pohybovať medzi 12 a 18 mesiacmi.
<SPEAKER ID="052" NAME="Jan Cremers">
v mene skupiny PSE. - (NL) V mene skupiny PSE ďakujem spravodajkyniam, predstaviteľom Komisie a slovinskému predsedníctvu.
<P>
Táto téma má dlhú históriu. Koniec koncov, predchádzajúce nariadenie (EHS) č. 1408/71 je jedným z prvých právnych predpisov o voľnom pohybe pracovníkov v Európe. Navrhované zjednodušenie má zabezpečiť rýchlejšiu službu pre občana Európy, ktorý si uplatňuje nároky a súčasne zlepšuje overenie oprávnenosti takýchto nárokov. Spolupráca platobných agentúr a lepšia výmena údajov sú veľmi dôležitými činiteľmi. Vykonávacie pravidlá musia tiež zabezpečiť, aby neboli prerušované nároky prihraničných pracovníkov a ostatných oprávnených osôb.
<P>
Na základe druhého čítania sa naša skupina domnieva, že existujú tri ďalšie problémy, ktoré zrejme ešte bude treba zvážiť. V prvom rade, stále existujú dve rozdielne pravidlá pre rozhodovanie o tom, či je niekto zamestnanec alebo samostatne zárobkovo činná osoba bez zamestnancov. V kontexte sociálneho zabezpečenia sa uplatňuje definícia, ktorá sa používa v krajine pôvodu, kým v kontexte zamestnanosti je to definícia, ktorá sa uplatňuje v krajine zamestnania. Pokiaľ nevytvoríme jasnú európsku definíciu pre samostatne zárobkovú činnosť, bude sa táto téma znovu a znovu vracať do rozpráv Parlamentu .
<P>
Druhou vecou je informovanosť oprávnených osôb. V texte, ktorý po zmenách predložila Komisia, boli podrobnosti o otázkach, kedy a o akých témach majú oprávnené osoby získavať informácie od príslušných orgánov, príliš roztrúsené v celom rade článkov. Jasné zhrnutie práva na informácie, ktoré by boli uvedené v jednom právnom predpise, by oprávneným osobám výrazne uľahčilo ich postavenie.
<P>
Treťou otázkou je kontrola dodržiavania právnych predpisov. Z predchádzajúceho nariadenia vieme, že registrácia v členských štátoch a spolupráca a koordinácia medzi príslušnými orgánmi fungovali niekedy veľmi zle. Bolo by preto dobré, keby bol Parlament v budúcnosti priebežne informovaný o tom, ako sa príslušné pravidlá vykonávajú.
<SPEAKER ID="053" NAME="Ona Juknevičienė" LANGUAGE="LT">
Rada by som zablahoželala spravodajcovi pánovi Lambertovi a poďakovala sa mu za spoluprácu pri príprave tohto dokumentu.
<P>
Nariadenie určuje pravidlá a rieši každodenné praktické problémy ľudí. Jeho cieľom nie je zjednotenie systémov sociálneho zabezpečenia. Ide o metódu vykonávania, ktorá umožňuje existenciu rôznych systémov sociálneho zabezpečenia v členských štátoch. Nariadenie však zabraňuje tomu, aby ľudia premeškali, na čo majú nárok.
<P>
Minulý rok prezident Sarkozy predniesol v tomto Parlamente prejav, v ktorom uviedol, že Francúzi sú presvedčení, že EÚ sa o nich nestará a neposkytuje im žiadne sociálne zabezpečenie. Ani obyvatelia Írska pravdepodobne nevedia, čo môžu očakávať od EÚ.
<P>
Dnes má Francúzsko a vlastne aj my všetci príležitosť, aby sme ukázali ľuďom, že ich každodenné problémy sa riešia na úrovni Európskej únie.
<P>
Bohužiaľ, pokiaľ viem, nie všetci v Rade sú pripravení prijať stanovené termíny, ktoré Komisia navrhuje pre členské štáty s cieľom vyrovnať rozdiely medzi nimi. Spravodajca navrhuje, aby sme sa s tým neponáhľali.
<P>
Moja skupina je za návrhy a pozmeňujúce a doplňujúce návrhy, ktoré zaväzujú členské štáty, aby otázky platieb a zlučiteľnosti riešili v lehote šiestich mesiacov namiesto toho, aby riešenie rok a pol preťahovali. Ľudia by nemali prichádzať o nároky v dôsledku nečinnosti a oneskoreného rozhodovania.
<P>
Toto nariadenie by mohlo byť najlepším príkladom toho, ako sa Európska únia usiluje získať si dôveru svojich občanov.
<P>
Vyzývam preto kolegov poslancov, aby hlasovali za tieto pozmeňujúce a doplňujúce návrhy. Týkajú sa praktickej a zrozumiteľnej pomoci každému občanovi Európskej únie. Boli sme zvolení, aby sme zastupovali ľudí, a nie vlády alebo inštitúcie.
<SPEAKER ID="054" NAME="Ewa Tomaszewska">
v mene skupiny UEN. - (PL) Vážená pani predsedajúca, každá krajina Európskej únie má svoj vlastný systém sociálneho zabezpečenia, ktorý sa od systémov iných krajín odlišuje v závislosti od dlhoročnej tradície a finančných možností danej krajiny. Tieto systémy nepodliehajú harmonizácii. Právo voľného pohybu, ktoré umožňuje prijať zamestnanie v iných krajinách, viedlo k potrebe koordinácie systémov sociálneho zabezpečenia. Súčasné právne predpisy v tejto oblasti je potrebné zjednodušiť.
<P>
Zavedenie elektronického prenosu údajov do poľského dôchodkového systému významne znížilo počet chýb pri prenose údajov o poistení medzi inštitúciami.
<P>
Je potrebné chrániť občanov pred obmedzovaním ich poistných práv. Pracovníci by mali mať možnosť zistiť, aký systém sa použije na výpočet ich nárokov. Majú právo vedieť, ako sa budú vypočítavať ich príspevky a aké budú výsledné nároky. Z tohto dôvodu je dôležité, aby právne predpisy a postupy týkajúce sa koordinácie systémov, ktoré sú už v dôsledku ich podstaty pomerne zložité, boli čo najviac zjednodušené a aby na úkor poistencov nepôsobili so spätnou platnosťou.
<SPEAKER ID="055" NAME="Dimitrios Papadimoulis" LANGUAGE="EL">
Vážená pani predsedajúca, najprv by som sa chcel poďakovať spravodajkyniam pani Lambertovej a pani Bozkurtovej za ich podrobnú a náročnú prácu a za ich vynikajúcu spoluprácu so všetkými tieňovými spravodajcami a za ich snahu dobre využiť naše návrhy a náš prínos.
<P>
Ide o mimoriadne náročné správy, ktoré obsahujú veľa technických podrobností, sú však mimoriadne užitočné pre občanov Európy.
<P>
Občania využívajú každú príležitosť vrátane nedávneho referenda v Írsku, aby protestovali proti obrovskému sociálnemu deficitu politík Rady a Komisie. Chcú Európsku úniu, ktorá chráni ich práva, my tu teraz rokujeme o nariadení č. 883/2004, ktoré bolo vďaka Rade a Komisii, nie však Parlamentu, roky iba v zálohe a čakalo na prijatie vykonávacích nariadení k prílohám.
<P>
To vedie k byrokracii, nedostatku informácií, zmätku, porušovaniu základných práv na sociálne zabezpečenie zamestnancov, ktorí uviazli uprostred; Európe à la carte, takej, akú ju chcú mať neoliberáli a veľké spoločnosti s jednotnou menou, ale bez koordinácie či harmonizácie sociálnych práv a práv na sociálne zabezpečenie zamestnancov. Uprostred tejto legislatívnej medzery Komisia predkladá pre zdravotníctvo svoj návrh "Bolkesteinovej smernice zadnými dverami."
<P>
Tieto správy odhaľujú inú cestu. Nepotrebujeme Bolkesteinovu smernicu o službách zdravotnej starostlivosti; potrebujeme zdokonalené nariadenie č. 883/2004, prostredníctvom ktorého je možné na základe správ riešiť všetky zistené problémy pomocou ochrany práv zamestnancov a ich rodín pri súčasnej podpore potrebnej mobility.
<P>
Pán komisár, prosím ukončite preto Bolkesteinove experimenty so službami zdravotnej starostlivosti a urýchlene spolu s Radou pokročte v procese spracovania zostávajúcich kapitol a príloh nariadenia č. 883/2004, aby mohli čo najskôr vstúpiť do platnosti.
<P>
Naliehavo vás žiadam, aby ste nehlasovali za pozmeňujúce a doplňujúce návrhy, ktoré oslabujú obsah správ, ktoré predložili pani Lambertová a pani Bozkurtová.
<SPEAKER ID="056" NAME="Derek Roland Clark">
v mene skupiny IND/DEM. - Vážená pani predsedajúca, pozmeňujúci návrh 4 v správe hovoril o "mobilite pre nezamestnaných". Znamená to, že nezamestnaní budú cestovať po celej EÚ a hľadať si prácu - na účet daňových poplatníkov? Členský štát nesie zodpovednosť za platby sociálneho zabezpečenia pre niekoho, kto pracoval, ale potom sa presťahoval do iného členského štátu a tam sa stal nezamestnaným.
<P>
Pozmeňujúci a doplňujúci návrh č. 148 navrhuje, aby daňový poplatník zaplatil za cestu vykonanú s cieľom lekárskej prehliadky v inom členskom štáte pomocou systému náhrad medzi členskými štátmi, ktorý určite využíva zložitý vzorec Európskej únie. Členské štáty môžu prijímať rozhodnutia o invalidite, ktoré budú záväzné pre iné členské štáty, avšak v prípade ich skomplikovania stupňom invalidity, môžu mať aj predpisy proti prekrývaniu dávok.
<P>
Predpisy sa budú týkať všetkých občanov EÚ, ktorí sa z akéhokoľvek dôvodu pohybujú v rámci EÚ. Toto zahŕňa štátnych príslušníkov tretích krajín, ktorí v krajine legálne bývajú a ktorí pracovali vo viac ako jednom členskom štáte, a čoskoro aj osoby bez štátnej príslušnosti a utečencov. Na viacerých miestach táto správa tvrdí, že tieto predpisy zjednodušujú nariadenia a modernizujú súčasné právne predpisy pre orgány sociálneho zabezpečenia a sú prístupné pre všetkých. Zdanlivo to nebude mať žiadne dôsledky na rozpočet Spoločenstva. Uvádza sa, že finančná a správna záťaž sa zníži pomocou pravidiel koordinácie, ktorá sa môže uskutočniť iba na úrovni Spoločenstva, ktorá ale nie je harmonizáciou. Ako môžeme mať náhradu, vzorce určené pre Európsku úniu, predpis pre akékoľvek pohyby a predpisy pre koordináciu bez toho aby išlo o harmonizáciu? Tieto správy ako celok sú súborom vzájomne si odporujúcich vyhlásení. V prípade, že budú prijaté, vyžiadajú si mnoho administratívnej práce, ktorá bude stáť peniaze, ktoré však podľa správ nie sú potrebné.
<P>
A na záver, rodina tu prechádza krízou identity. Príspevky pri narodení dieťaťa a príspevky pri adopcii zjavne nie sú rodinnými dávkami. Rodina teda nie je rodinou a adoptované dieťa je - čo vlastne presne?
<P>
Aj ja by som sa chcel vyhnúť kríze identity. "Prihraničný" pracovník je osoba, ktorá pracuje v jednom členskom štáte, ale trvalé bydlisko má v inom členskom štáte, kde dochádza raz za týždeň. Dobre, toto je Francúzsko, ale ja idem zajtra domov. Som prihraničný pracovník aj napriek tomu, že žijem v samotnom strede Anglicka?
<SPEAKER ID="057" NAME="Jim Allister" AFFILIATION="NI">
Vážená pani predsedajúca, mobilita pracovných síl je hlavnou črtou Európskej únie a lisabonskej stratégie, napriek tomu ako poslanec Európskeho parlamentu, rovnako ako ostatní poslanci Európskeho parlamentu pravidelne dostávam sťažnosti na nedostatočné krytie zdravotnej starostlivosti, neprimerané sociálne krytie a na rôzne pokyny zo strany agentúr rôznych štátov, čo je asi najviac znepokojujúce.
<P>
Nie je to nič neobvyklé, že zamestnanec jedného členského štátu pracuje v inom členskom štáte na príkaz spoločnosti, ktorá existuje v treťom členskom štáte, a tu zrejme u mnohých ľudí vzniká skutočný problém, kde a ako je zabezpečené krytie ich nákladov na zdravotnú a sociálnu starostlivosť. Tento problém postihuje parlamentných asistentov aj v našom strede a aj napriek boju Združenia asistentov v Európskom parlamente neustále pretrváva. Musím povedať, že v tejto veci nemôžeme urobiť poriadok ani vo vlastnom parlamente a napriek tomu prijímame právne predpisy pre ostatných.
<P>
Mojim prvoradým záujmom sú užitočne zamestnaní jednotlivci, a nie prospech pre turistov. Chcem, aby sa riadne a skutočne zaplnili všetky právne medzery v týchto právnych predpisoch, ktoré sú len v prospech turistov.
<SPEAKER ID="058" NAME="Ria Oomen-Ruijten" AFFILIATION="PPE-DE">
(NL) Ďakujem všetkým spravodajcom za ich vynikajúcu prácu, pretože určite nebola jednoduchá. Vážená pani predsedajúca, potrebujeme dobré predpisy o voľnom pohybe pracovníkov v Európe, ktoré by zabezpečili, aby pracovníci, ktorí túto slobodu využijú, nestrácali svoje možnosti. Tento problém sa práve rieši v novom nariadení o koordinácii. Toto nariadenie bolo nevyhnutné, pretože staré už nezodpovedalo potrebám a existoval priestor pre zjednodušovanie koordinačných postupov.
<P>
Neviem, či je výsledok uspokojivý. Je skutočne už všetko zjednodušené? Trochu o tom pochybujem. Koordinujeme sociálne zabezpečenie, ale nekoordinujeme daňový režim pre dávky, a dávky sa pritom v stále väčšej miere poskytujú v podobe daňových dobropisov. Mali by sme sa nad tým zamyslieť.
<P>
Ďalšou vecou je, že koordinácia vždy prebieha až po danej udalosti. Vnútroštátni zákonodarcovia by mali v oveľa väčšej miere zohľadňovať dôsledky zmien pre osoby, ktoré sú mobilné, teda pre ľudí, ktorí pracujú v jednej krajine a žijú v druhej.
<P>
Chcem takisto upozorniť na zmenu prílohy. Táto zmena je veľmi dobrá pre holandských dôchodcov, ktorí aj naďalej platia príspevky na dôchodkové zabezpečenie v Holandsku, ale žijú v zahraničí a doposiaľ nemali nárok na vyplatenie dávok v Holandsku, hoci prispievajú do jeho systému. Holanďania, ktorí žijú v Belgicku alebo Nemecku alebo dokonca i ďalej vo Francúzsku, v krásnom Francúzsku alebo v Španielsku, budú mať teraz nárok na liečbu. Za to sa musím poďakovať ministrovi zdravotníctva, ktorý túto zmenu podporil.
<SPEAKER ID="059" NAME="Jan Andersson" AFFILIATION="PSE">
(SV) Vážená pani predsedajúca, vážený pán komisár, chcem sa poďakovať spravodajkyniam. Jean Lambertová sa zaoberala týmito záležitosťami a pokiaľ sa pamätám, má bohaté skúsenosti. Emine Bozkurtová prišla o trochu neskôr, ale obidve odviedli fantastickú prácu a predovšetkým pracovali s tieňovými spravodajcami z jednotlivých strán.
<P>
Začnem niekoľkými všeobecnými otázkami, pretože určite nezaškodí, keď ich zopakujem. Nejde o harmonizáciu. Vieme, že systémy sociálneho zabezpečenia v Európskej únii sa navzájom odlišujú. Ide o občanov a právo občanov využívať vnútorný trh pri hľadaní zamestnania a pobytu na iných miestach v rámci vnútorného trhu. Je mimoriadne dôležité, aby systémy sociálneho zabezpečenia boli koordinované. Je dôležité, aby existovala koordinácia nárokov na dôchodok. Je dôležité, aby nezamestnaní občania mohli využívať vnútorný trh. Je dôležité, aby pacienti mohli hľadať liečbu v iných krajinách. Všetky tieto veci majú zásadný význam pre vnútorný trh. Vnútorný trh by nefungoval uspokojivo bez koordinácie.
<P>
Koordináciu sme už mali. Mala svoje nedostatky. Teraz sa zavádzajú zlepšenia, na jednej strane prostredníctvom krytia väčšieho počtu ľudí nielen ekonomicky aktívnych a na druhej strane prostredníctvom krytia väčšieho počtu oblastí, napríklad predčasných starobných dôchodkov, čo považujeme za priaznivý vývoj.
<P>
Rád by som upozornil na niektoré otázky, ktorými sa zaoberali naše spravodajkyne. Jean Lambertová hovorila o výmene elektronických údajov, ktorej je priaznivo naklonená, pretože ponúka celý rad zlepšení. Pri výmene údajov týmto spôsobom je však dôležité zvážiť ochranu jednotlivca. Preto dodržiavame odporúčania inšpektora pre ochranu údajov.
<P>
Pokiaľ ide o štátnych príslušníkov tretích krajín, je dôležité zohľadniť tento aspekt, prinajmenšom preto, že modrá karta je na ceste. Je preto ešte oveľa naliehavejšie, aby sme mali rovnosť zaobchádzania. Pokiaľ ide o správu pani Emine Bozkurtovej, poviem len toľko, že nové nariadenie nesmie znamenať menej, ale naopak, viac práv. To je dôležité. Ešte raz ďakujem spravodajkyniam a dúfam, že už v blízkej budúcnosti budeme môcť dospieť ku konečnému rozhodnutiu.
<SPEAKER ID="060" NAME="Siiri Oviir" AFFILIATION="ALDE">
(ET) Vážená pani predsedajúca, vážený pán komisár, vážené dámy a vážení páni, ďakujem spravodajcovi a výboru za to, že odviedli vynikajúcu prácu pri zjednodušovaní týchto zložitých ustanovení. Téma, ktorú dnes prerokúvame, je jednou s tých, ktorá patrí priamo do oblasti záujmu našich občanov. Čo je dôležité pre občanov, pre ktorých v konečnom dôsledku platia tieto nariadenia? Po prvé to, že ich práva sú chránené, a s ohľadom na voľný pohyb pracovných síl, ktorý dnes máme, tiež aj to, že všade budú mať zabezpečenú sociálnu ochranu. Po druhé, dokument by mal byť pre nich zrozumiteľný. Po tretie, mechanizmus dávok by mal zabezpečovať plnenie v primeranej lehote.
<P>
Čo dosiahneme zavádzaním týchto nariadení? Prvoradý záujem našich občanov, právo na sociálne zabezpečenie, je veľmi dobre chránené. Doposiaľ sme ešte neuspeli v otázke ich ďalšieho záujmu, zrozumiteľnosti. Nikomu tu nič nevytýkam, táto téma je veľmi zložitá, príliš technická a nie je to žiadne veľké literárne dielo. Tretia oblasť ich záujmu, lehota, v ktorej občania dostanú svoje dávky, závisí od výsledkov hlasovania, ktoré nás dnes čaká.
<P>
Dávky sociálneho poistenia nemožno porovnávať so ziskami podnikateľov alebo bankovými dividendami. Žiadateľmi sú ľudia, ktorí sa nachádzajú ťažkej situácii, pre ktorých je sociálna dávka obvykle jediným zdrojom príjmov. Vyzývam vás preto, aby ste podporili návrhy na šesťmesačnú lehotu na vyplácanie dávok. Aby sa zaistilo uplatňovanie a ochrana práv občanov, musí byť lehota pre vysporiadanie medzi príslušným inštitúciami členských štátov rovnaká, zvlášť vzhľadom na skutočnosti, že by sa používal elektronický postup. V dvadsiatom prvom storočí je 18-mesačná lehota pre spracovanie dávok neprimeraná.
<SPEAKER ID="061" NAME="Andrzej Tomasz Zapałowski" AFFILIATION="UEN">
(PL) Vážená pani predsedajúca, tvorba koordinovaného systému sociálneho zabezpečenia je veľmi náročná úloha. Preto by sme mali spravodajkyniam zablahoželať. Na tomto mieste by som však rád upozornil na otázku dávok vyplácaných rodinám prisťahovalcov, ktorí prichádzajú z krajín mimo Európy. Podpora by sa, samozrejme, mala poskytovať všetkým, ktorí v Európe legálne bývajú, a nelegálnym prisťahovalcom by sa mala poskytovať humanitárna pomoc, ale zabezpečovanie neobmedzených sociálnych dávok pre rodiny, pre ktoré sa tieto dávky stávajú trvalým a jediným zdrojom príjmov, je nedorozumením. V súčasnosti existuje veľa rodín, ktoré využívajú širokú škálu dávok a ani v budúcnosti nemienia pracovať, pretože svoju životnú úroveň považujú za dostatočne uspokojivú. To je veľmi demoralizujúce pre hospodárstvo, aj pre tradície a kultúru práce v Európe. Pripája sa k tomu ešte skutočnosť, že tieto rodiny žijú spôsobom, ktorý je nezlučiteľný s kultúrami a tradíciami krajiny, kde sa tieto rodiny usadili.
<SPEAKER ID="062" NAME="Kyriacos Triantaphyllides" AFFILIATION="GUE/NGL">
(EL) Vážená pani predsedajúca, z technického hľadiska považujem správu pani Lambertovej za pozitívnu, pretože dosahuje pokrok v oblasti koordinácie sociálneho zabezpečenia. Umožňuje občanom Európskej únie, aby mohli sčítať obdobia, počas ktorých žili a pracovali v inom členskom štáte a počas ktorých sa na nich vzťahoval miestny systém sociálneho zabezpečenia, a na ich základe potom vypočítať ich dôchodok príslušným štátom alebo určiť iné pravidlá.. To prispieva k jednoduchšiemu a bezproblémovejšiemu pohybu občanov v Únii.
<P>
Musím však pripomenúť, že nesmieme zabúdať na to, že aj napriek niektorým výhradám, ktoré boli uvedené v správe, sa bude uskutočňovať elektronická výmena informácií, s čím zásadne nesúhlasíme.
<P>
Chcem tu zdôrazniť ďalšiu potrebu, ktorú máme sklon v Európskej únii trvale prehliadať. Zásadnou otázkou nie je prijímanie rozhodnutí, ktoré uľahčujú pohyb, iba preto, aby boli prijaté. To nepredstavuje prioritu pre zamestnancov; zamestnanci chcú a žiadajú dodržiavanie ich základných práv. Emigrácia z jednej krajiny do druhej v dôsledku nezamestnanosti alebo zlých pracovných podmienok v krajine pôvodu nie je sociálnou potrebou. Sociálnou potrebou je zabezpečenie istoty a bezpečnosti v oblasti zamestnania a tým aj v rodinnom živote všetkých občanov. Emigrácia z finančných a sociálnych dôvodov by sa ani zďaleka nemala stať ich cieľom.
<P>
Kurz, ktorý dnes stanovuje Európska únia - väčší dôraz na voľný pohyb kapitálu ako na práva vyplývajúce z pracovného pomeru, ako ukazuje aj veľký počet sporov, ktoré prerokúva Súdny dvor Európskych spoločenstiev, naznačuje, že sa nemôžeme uspokojiť s právom realizovať naše dôchodkové nároky, aby sme zdanlivo dokázali, že sa dosiahol voľný pohyb osôb.
<P>
Na rozdiel od súčasnej praxe, ktorá sa pod zámienkou demografického poklesu prikláňa k logike neistého zamestnania a podkopáva význam kolektívneho vyjednávania v rôznych krajinách, musíme bojovať za plnú zamestnanosť s komplexným sociálnym zabezpečením.
<SPEAKER ID="063" NAME="Edit Bauer" AFFILIATION="PPE-DE">
(SK) Chcem sa predovšetkým poďakovať za vynikajúcu a náročnú prácu spravodajkýň pani Lambertovej a pani Bozkurtovej.
<P>
Vďaka spojenému úsiliu ich, nás a Rady vrátane Komisie dnes konečne máme pred sebou dlho očakávané nové nariadenie, ktoré umožní implementovať nariadenie č. 883 z roku 2004, ktoré nahrádza ťažkopádne nariadenie č. 1408. Tieto dokumenty spolu umožňujú zjednodušenie prístupu občanov k dávkam a službám, ako o tom hovorili mnohí kolegovia, aj pán komisár. Tieto dávky a služby, ktoré poskytujú jednotlivé členské štáty cez svoje sociálne systémy, boli doteraz veľmi ťažkopádne dostupné pre oprávnené osoby v iných členských štátoch. Je nepochybné, že tieto dokumenty spolu prispejú aj k zjednodušeniu pohybu pracovníkov cez hranice, a teda prispejú k lepšiemu využívaniu a fungovaniu jednotného pracovného trhu.
<P>
Ako tieňová spravodajkyňa pre druhú správu pani Lambertovej chcela by som vyzdvihnúť ďalšie uplatnenie zásady rovnakého zaobchádzania, nediskriminácie v rozšírení ustanovení nariadenia na občanov tretích štátov. Ako aj diskusia ukazuje, myslím si, že nie je možné predpokladať, že táto legislatíva vyrieši všetky naše problémy. Nerieši ani všetky existujúce problémy a už vonkoncom nerieši naše budúce problémy.
<P>
Je jasné, že bude potrebné urobiť veľa krokov a veľa práce pre udržateľnosť a prispôsobenie novým výzvam vrátane ďalšej koordinácie.
<SPEAKER ID="064" NAME="Gabriela Creţu" AFFILIATION="PSE">
(RO) Veľmi často sme hovorili o jednoznačne technickom charaktere tohto nariadenia. Bol to ale zlý názor, ktorý iba zatieňoval výrazný politický aspekt. V Európskej únii máme jednotný trh, ale existuje v nej 27 rozličných systémov sociálneho zabezpečenia. Milióny občanov pracujú v iných než ich vlastných krajinách a mali by mať zákonné sociálne práva, na ktoré majú so svojimi rodinami nárok. Inštitúcie by mali túto situáciu riadiť a dodávatelia by si mali odpočítavať svoje služby.
<P>
Pravidlá, podľa ktorých sa tieto problémy riešia dnes, pochádzajú ešte z obdobia pred internetom, keď mala Európska únia šesť členských štátov, v ktorých žili občania, ktorí sa nikde nesťahovali. Dnes má 27 členských štátov a žijú v nich občania, ktorí majú sklon k migrácii. Modernizácia, zjednodušenie a prispôsobenie týchto pravidiel novej skutočnosti bolo absolútne nevyhnutné To je účelom nariadenia č. 883/2004, ktoré sa však bez príslušných postupov nemôže uplatňovať.
<P>
Teraz sme v roku 2008 - s oneskorením štyroch rokov, ktoré neprospeli ani zamestnancom dožadujúcim sa svojich práv, ani efektivite dotknutých podnikov a inštitúcií.
<P>
Príslovie hovorí, že "čert sa skrýva v detailoch". Dnes musíme blahoželať spravodajkyniam pani Jean Lambertovej a pani Emine Bozkurtovej, pretože po vyriešení všetkých detailov očakávame väčšiu plynulosť toku informácií pri dodržaní podmienok bezpečnosti údajov a účinnejšej koordinácie.
<P>
Nová sociálna agenda ponúka dnes na pozadí veľkých nedostatkov drobné vylepšenia. Vymáhanie nariadenia č. 883 je dobrou správou. Iba ťažko však zmierňuje pocit, že európska sociálna agenda v posledných rokoch stagnuje.
<SPEAKER ID="065" NAME="Zdzisław Zbigniew Podkański" AFFILIATION="UEN">
(PL) Vážená pani predsedajúca, nariadenie (ES) č. 883/2004 sa týka nielen zamestnancov a ich rodín, ale aj všetkých osôb, ktoré sú kryté systémom sociálneho zabezpečenia. Rozširuje koordináciu týchto systémov a prináša aj ďalšie dôležité zmeny vrátane výpočtu dôchodkov, dávok a iných nárokov. Účinnosť tejto koordinácie bude nakoniec závisieť od obsahu nového vykonávacieho nariadenia, od efektívneho prenosu elektronickej výmeny údajov a od dobrej komunikácie. Je tiež dobré, že nariadenie bude mať vplyv aj na krajiny tretieho sveta a že už prebiehajú práce, ktoré to ešte zlepšia.
<P>
Mali by sme oceniť prácu a návrhy, ktoré predložila pani spravodajkyňa. Nemôžeme od nej už viac požadovať, pretože Rada a Komisia ešte doposiaľ nedokončili svoju prácu a nepredložili konečný obsah príloh. Práca pokračuje a prijímatelia dávok ďalej čakajú a sú znepokojení tým, že nedostávajú dávky v plnej výške, a tiež dlhým časovým obdobím, počas ktorého musia čakať na náhrady.
<SPEAKER ID="066" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, ide o nariadenia, ktoré potvrdzujú všeobecný smer európskej politiky a týkajú sa riešenia praktických problémov v oblasti sociálneho zabezpečenia občanov Európy a všetkých osôb, ktoré žijú a pracujú v štátoch EÚ.
<P>
Nariadenie po jeho vstúpení do platnosti a po prijatí vykonávacieho nariadenia, ktoré je v súčasnosti v rámci spolurozhodovania v procese skúmania, posilní mobilitu zamestnancov a uľahčí život ich rodinám v období zamestnania i pri odchode do dôchodku.
<P>
Podľa názoru spravodajkýň, ktorým chcem zablahoželať, zásady zjednodušenia nariadenia zmenia súčasný systém koordinácie bez toho, aby viedli k obmedzeniu práv občanov, ku ktorým by prišlo pri harmonizácii.
<P>
Potrebu efektívnosti a rýchlych riešení zabezpečuje zjednodušenie byrokratických postupov a riešenie medzištátnych správnych otázok. Jedným z hlavných opatrení je to, že členské štáty menujú orgány pre spoluprácu a osobitné styčné organizácie, aby pokryli rôzne aspekty sociálneho zabezpečenia v cezhraničných vzťahoch.
<P>
Jedným z nich je dlhodobá starostlivosť, problém, ktorý sa podľa návrhu Parlamentu rieši veľmi komplikovane. Dúfame, že sa podarí nájsť jednoduchší spôsob riešenia chronického problému starnúcej Európy.
<P>
V súčasnom období obrovský problém predstavujú platobné systémy, urovnanie sporov, vymáhanie zaplatených čiastok a ťažkosti, ktorým musia občania čeliť pri akumulácii práv z období, keď boli zamestnaní v inom členskom štáte, a my dúfame, že všetky tieto prekážky prekonáme v stanovenej lehote prostredníctvom koordinácie, ktorú má znovu nastoliť nové základné nariadenie aj vykonávacie nariadenie.
<P>
Jednotlivé atribúty vnútroštátnych systémov sociálneho zabezpečenia budú zohľadnené v konkrétnych ustanoveniach pre vykonávanie vnútroštátnych právnych predpisov v prílohe XI. Nariadenie bude zastrešovať aj práva zahraničných zamestnancov.
<SPEAKER ID="067" NAME="Proinsias De Rossa" AFFILIATION="PSE">
Vážená pani predsedajúca, počas rozpravy o týchto otázkach sme vždy kritizovaní zo strany extrémnej pravice, napríklad poznámkami o "turistoch, ktorí cestujú za dávkami". Nikdy ich nepočujeme hovoriť o "daňových turistoch" alebo "turistoch cestujúcich za štátnou podporou". Tieto útoky vždy smerujú proti chudobným a menej zabezpečeným.
<P>
Chcem blahoželať obidvom spravodajkyniam k týmto správam. Ich prínosná práca, bohužiaľ, nevzbudí veľkú pozornosť v oznamovacích prostriedkov v členských štátoch, ktoré sa zvyčajne viac zaujímajú o negatívne príbehy. Ide o zložité riešenia, ktoré sa snažia koordinovať systémy sociálneho zabezpečenia členských štátov, ktoré sú samy osebe zložité, pretože sa snažia riešiť celý rad jednotlivých okolností. Nariadenia sú nevyhnutné pre našich občanov a rezidentov a predovšetkým pre tých, ktorí žijú v prihraničných regiónoch a pre ktorých nie je ničím výnimočným pracovať v jednom členskom štáte a žiť v druhom. Je dôležité zabezpečiť, aby ľudia, ktorí takto pracujú, mali zabezpečené potrebné krytie pre prípad nepredvídanej nezamestnanosti, choroby, úrazu, ale aj pre prípad odchodu do starobného dôchodku. Ak chceme zaistiť voľný pohyb v Európskej únii, potrebujú zabezpečenie.
<P>
Chcem však upozorniť na jeden konkrétny problém, ktorý tieto nariadenia neupravujú a ktorý nie je všeobecne upravený ani v členských štátoch. Je to sloboda pohybu osôb so zdravotným postihnutím, ktoré k voľnému pohybu potrebujú často osobnú asistenciu.
<P>
(Predsedajúca prerušila rečníčku.)
<SPEAKER ID="068" NAME="Monica Maria Iacob-Ridzi" AFFILIATION="PPE-DE">
(RO) Predpisy pre koordináciu systémov sociálneho zabezpečenia úzko súvisia so zásadou voľného pohybu osôb a mali by zlepšovať životnú úroveň a podmienky v zamestnaní občanov, ktorí žijú v inom členskom štáte Európskej únie.
<P>
Súčasné nariadenie v znení, ktoré predložili spravodajkyne, zjednodušuje všetky tieto postupy a rozširuje oblasť pôsobnosti na všetky kategórie občanov, na pracujúcich i nezamestnaných.
<P>
Európski občania by mali mať možnosť využívať práva na dôchodkové zabezpečenie v plnej výške, ktorá bude zodpovedať počtu odpracovaných rokov. Len čo sa občania usadia v inom štáte Európskej únie, mali by mať možnosť nájsť správny systém, ktorý je schopný zhromažďovať všetky údaje o predchádzajúcich zamestnaniach a finančných právach vyplývajúcich z profesijnej činnosti.
<P>
Bola by som preto rada, aby návrh Komisie obsahoval čo najpresnejšie riešenia spôsobov, akými členské štáty môžu účinne zasielať informácie o sociálnych právach. Okrem toho si myslím, že toto nariadenie je základom pre mobilitu európskych pracovných síl.
<P>
Prieskum Eurobarometra ukazuje, že viac ako 50 % občanov odrádza sociálna neistota, ktorú očakávajú po premiestnení sa na pracovisko do iného členského štátu. V dôsledku toho v súčasnosti iba 2 % európskych občanov žijú v inom než ich vlastnom členskom štáte.
<P>
Ak chceme, aby sa mobilita stala skutočnou hnacou silou európskeho hospodárstva, musíme potom vylúčiť všetky správne prekážky v oblasti prenosu sociálnych práv.
<SPEAKER ID="069" NAME="Joel Hasse Ferreira" AFFILIATION="PSE">
(PT) Vážený pán komisár Špidla, vážené dámy a vážení páni, musíme koordinovať sociálne zabezpečenie na európskej úrovni, preto teraz môžeme rokovať o tejto otázke. V prvom rade by som chcel privítať prácu, ktorú vykonali spravodajkyne pani Emine Bozkurtová a pani Jean Lambertová a v druhom rade by som chcel upozorniť na tieto veci: je absolútne nevyhnutné, aby sa zaručila zlučiteľnosť vnútroštátnych systémov v súkromnom a družstevnom sektore a aj v sektore verejnom. Táto zlučiteľnosť prispeje k väčšej mobilite a umožní pracovníkom pohyb po celej Európe.
<P>
Vážená pani predsedajúca, v tejto súvislosti je veľmi dôležité, aby sa dosiahol pokrok pri zlučovaní odpočtov v jednotlivých členských štátoch, rovnako ako je dôležité zaručiť, aby koordinácia systémov sociálneho zabezpečenia posilňovala, a nie obmedzovala práva občanov. Okrem toho je nevyhnutné zjednodušiť predpisy tak, aby im občania boli schopní porozumieť v jazykoch, ktoré používajú orgány Európskej únie, a aby vnímali, že Európa je jeden celok.
<P>
Vieme, že správa systémov sociálneho zabezpečenia nie je ľahká, ale je nevyhnutné, aby európsky občan rozumel kritériám, ktoré používame. Rád by som ešte povedal, že táto koordinácia určite pomôže zvýšiť naše vzájomné chápanie jednotlivých systémov sociálneho zabezpečenia. Potrebujeme pokročiť smerom k lepšiemu sociálnemu zabezpečeniu pre všetkých Európanov, k systému sociálneho zabezpečenia, ktorý prijíma najlepšie postupy z jednotlivých systémov, aby zlepšil koordináciu a (kto vie) zajtra možno aj harmonizáciu.
<SPEAKER ID="070" NAME="Zita Pleštinská" AFFILIATION="PPE-DE">
(SK) Vnútorný trh so štyrmi slobodami je základným výdobytkom Európskej únie. Prijatie smernice o službách, voľný pohyb osôb prinášajú občanom Únie výhody.
<P>
Na druhej strane sa občania na nás obracajú s problémami, ktoré im vznikajú v prípade nutnosti zdravotnej a sociálnej starostlivosti. Systémy sociálneho zabezpečenia sú v jednotlivých členských štátoch špecifické. Som presvedčená, že koordinácia systémov, transparentnosť, odstránenie byrokracie, elektronický systém výmeny informácií bude prínosné pre všetkých občanov EÚ.
<P>
Ďakujem všetkým kolegom za dnešnú veľmi zaujímavú diskusiu a spravodajcom za ich náročnú prácu.
<SPEAKER ID="071" NAME="Vladimír Špidla" LANGUAGE="CS">
Vážené dámy a vážení páni, ďakujem za podrobnú diskusiu, z ktorej podľa môjho názoru znovu jasne vyplynula vynikajúca úroveň predkladanej správy. V súčasnosti sme prípravou nového nariadenia dosiahli určitú etapu. Táto etapa určite nevyriešila všetky problémy, ale určite, a to jasne vyplynulo z diskusie, je to pokrok, a to vo všetkých ohľadoch. Európsky systém koordinuje systémy sociálneho poistenia, to znamená, že nezakladá nové práva, na tejto úrovni nezakladáme nové práva, ale to, čo zlepšujeme, je praktický prístup k právam, praktický prístup k právam pre občanov, ktorí sa pohybujú na úrovni Európskej únie, a sú to desiatky miliónov ľudí, desiatky miliónov prípadov. Dovoľte mi ešte raz, aby som zdôraznil význam tohto rokovania, ktoré je mimoriadne praktické a týka sa prakticky každého jedného občana v Európskej únii, a dovoľte mi tiež, aby som zdôraznil, že technické návrhy, ktoré sú prekladané, majú samozrejme svoj základný politický dosah, pretože sloboda pohybu a prístup k právam sú podľa môjho názoru veľmi podstatné prvky budovania Európskej únie.
<P>
Dámy a páni, dovoľte mi ešte, aby som na okraj reagoval na poznámku, ktorá sa týkala nových smerníc, ktoré budú predkladané vo veci pohybu pacientov. Chcem zdôrazniť, že nejde o voľný pohyb služieb, to znamená, že tu neexistujú akékoľvek paralely ku ktorejkoľvek predchádzajúcej smernici, a myslím si tiež, že po dôkladnej diskusii v Parlamente sa ukáže, že tieto návrhy znamenajú pre občanov Európskej únie pokrok.
<SPEAKER ID="072" NAME="Jean Lambert">
spravodajkyňa. - Vážená pani predsedajúca, rada by som sa poďakovala všetkým poslancom, ktorí prispeli k rozprave.
<P>
Je jasné, že niektorí ľudia žijú životom, ktorý sa javí ako komplikovaný. Situácia môže byť v skutočnosti veľmi jednoduchá, pokiaľ je hranica v dosahu, povedzme 10 km od ich domova a oni hľadajú prácu či vlastne niečo iné.
<P>
Z niektorých vystúpení, ktoré sme počuli v tomto Parlamente, je jasné, že súčasný systém dobre nechápu ani správy niektorých členských štátov, ani samotný Parlament. Koordinácia systému sociálneho zabezpečenia už existuje, to nie je nič nové. Ide teda o aktualizáciu, uskutočňovanie a zjednodušenie. Všetci z vás, ktorí máte Európsky preukaz zdravotného poistenia, ktorý budete mať, samozrejme, všetci, viete, že aj v rámci súčasného systému môžeme zjednodušovať.
<P>
Tomu, kto si nebol istý, či je prihraničný pracovník, odporúčam pozmeňujúci a doplňujúci návrh č. 30 k článku 11 ods. 1.
<P>
Toto vykonávacie nariadenie sa tiež snaží jasne stanoviť práva, ktoré ľudia majú. To je cieľom pozmeňujúceho a doplňujúceho návrhu č. 34 a pozmeňujúceho a doplňujúceho návrhu č. 125, podstatou ktorého je vyjasnenie a ktorý nedáva nové práva nikomu, kto hľadá zamestnanie v dvoch členských štátoch.
<P>
Ešte raz by som chcela naliehavo vyzvať na podporu textu výboru, ktorý sa týka databázy. Pokiaľ nebude hotová a pokiaľ nebude efektívne fungovať, čo si želajú aj správy členských štátov, bude iba veľmi ťažké plniť akékoľvek termíny, ktoré sa dnes tento Parlament rozhodne stanoviť.
<P>
Odporúčam stanovisko výboru k obom správam Parlamentu a teším sa na hlasovanie, ktoré bude o niekoľko minút nasledovať.
<SPEAKER ID="073" NAME="Emine Bozkurt">
spravodajkyňa. - (NL) Vlastne nemám čo ďalšie dodať. Ďakujem všetkým, ktorí prispeli do rozpravy. Teraz čakám, ako bude o chvíľu prebiehať hlasovanie.
<SPEAKER ID="074" NAME="Robert Goebbels" AFFILIATION="PSE">
(FR) Vážená pani predsedajúca, v pondelok nás všetkých potešila návšteva pána ministra Jouyeta a to, akú dôležitosť francúzske predsedníctvo zjavne prikladá práci tohto Parlamentu.
<P>
Dnes, keď rokujeme o sociálnom zabezpečení, zostali miesta pre predsedníctvo beznádejne prázdne. Dúfam, že to neznamená, že francúzske predsedníctvo únie nezaujíma taká dôležitá téma, akou je sociálne zabezpečenie.
<SPEAKER ID="075" NAME="Predsedajúca">
Rozprava sa skončila.
<P>
Teraz pristúpime k hlasovaniu.
