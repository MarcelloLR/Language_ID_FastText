<CHAPTER ID="005">
Sacharovova cena za rok 2007 (vyhlásenie laureáta)
<SPEAKER ID="045" NAME="Predseda">
Dámy a páni, mám pre vás ešte jedno oznámenie, skôr ako prejdeme k rozpočtu. Dnes ráno - vo štvrtok 25. októbra - konferencia predsedov na svojom zasadnutí jednomyseľne rozhodla o laureátovi Sacharovovej ceny. Za svoju oddanosť všetkým obetiam v Dárfúre, na ktoré sa príliš dlho zabúdalo, sa konferencia rozhodla udeliť cenu Sálíhovi Mahmúdovi Usmánovi.
<P>
(potlesk)
<P>
Viac ako 20 rokov pán Usmán, právnik zaoberajúci sa ľudskými právami a člen Sudánskej organizácie proti mučeniu, bránil nespočetné obete konfliktu v Dárfúre, ktoré boli svojvoľne uväznené, vyhnané z domovov a mučené alebo čelili trestu smrti. Jeho miesto v sudánskom parlamente mu teraz umožňuje priniesť ich záležitosti do pozornosti medzinárodného spoločenstva, niekedy za cenu veľkej osobnej obety.
<P>
Pán Usmán presadzuje dialóg a spravodlivosť voči násiliu a tyranii. Bez demokracie neexistuje spravodlivosť. Udelením Sacharovovej ceny pánovi Sálíhovi Mahmúdovi Usmánovi by Európsky parlament rád podporil prácu tohto odvážneho muža, ktorý sa stal hlasom Dárfúru, a prostredníctvom neho podporil zavedenie právneho poriadku v Sudáne.
<P>
Formálne udelenie ceny sa bude konať v utorok 11. decembra v Štrasburgu.
<P>
Okrem toho by som vás rád informoval, že konferencia predsedov sa tiež jednomyseľne zhodla na tom, že by sme mali zvážiť primeraný spôsob vyznamenania zavraždenej ruskej novinárky Anny Politkovskej a...
<P>
(potlesk)
<P>
... konferencia predsedov na svojom ďalšom stretnutí rozhodne o forme prejavu úcty.
