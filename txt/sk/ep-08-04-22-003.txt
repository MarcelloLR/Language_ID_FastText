<CHAPTER ID="003">
Výročná správa EIB za rok 2006 (rozprava)
<SPEAKER ID="007" NAME="Predseda">
Ďalším bodom rokovania je výročná správa Európskej investičnej banky za rok 2006, ktorú predložil Jean-Pierre Audy v mene Výboru pre kontrolu rozpočtu.
<SPEAKER ID="008" NAME="Jean-Pierre Audy">
spravodajca. - (FR) Pán predseda, pán komisár, pán predseda Európskej investičnej banky, dámy a páni, najskôr by som sa chcel poďakovať vám, pán Maystadt, za vynikajúce vzťahy, ktoré sa vám podarilo vybudovať s poslancami Európskeho parlamentu, ktorí zasadajú vo Výbore pre kontrolu rozpočtu, pretože táto skutočnosť značne prispela k zostaveniu správy, o ktorej budeme diskutovať. Rád by som sa tiež poďakoval vašej pracovnej skupine, predovšetkým jej podpredsedovi Philippovi de Fontaine Vivovi, s ktorým som mal príležitosť pri plnej transparentnosti spolupracovať v centrále banky v Luxembursku.
<P>
Pán Maystadt, vy ste pre svoju prácu veľmi kompetentný a robíte ju s veľkým nadšením, odhodlanosťou a odvahou, ale tiež múdrosťou a ešte by som dodal, že s príznačnou eleganciou.
<P>
EIB, ktorá bola založená Rímskou zmluvou, oslavuje v roku 2008 svoje päťdesiate výročie. Jej členmi sú členské štáty Európskej únie (EÚ), pričom jednotliví ministri financií tvoria Radu guvernérov EIB. Jej hlavnou úlohou je prispievať k rozvoju spoločného trhu a využívať na to jednak kapitálové trhy, a jednak vlastné zdroje. Je to nástroj Spoločenstva, ale jeho právomoc je v rámci Spoločenstva uplatňovaná na medzivládnej úrovni.
<P>
Je správne, že sa zástupcovia občanov vyjadrujú k týmto témam v čase, keď sa samotní občania zaujímajú o výsledky Európskej únie a často využívajú služby EIB, bez toho, aby si to uvedomovali. Najskôr by som chcel poblahoželať tejto banke k jej činnosti, ambicióznemu plánu činností a projektom; predovšetkým vítam vynikajúcu novú stratégiu na roky 2007 - 2009, ktorá je transparentná, posilňuje jej pridanú hodnotu a postupne zvyšuje podstupovanie rizika, činnosti v prospech malých a stredných podnikov a miestnej samosprávy, využitie nových finančných nástrojov a posilňovanie spolupráce s Európskou komisiou. Rovnako by mala byť zdôraznená dôležitá úloha banky v politike susedstva; v správe sa konkrétnejšie vyzýva na ďalší rozvoj nástroja pre európsko-stredomorské investície a partnerstvá alebo FEMIP v rámci európsko-stredomorskej politiky.
<P>
Som však presvedčený, že nastal čas ísť ešte ďalej a postupovať rýchlejšie a lepšie v otázkach kontroly a podpory Európskej únie pri financovaní jej investícií. Vzhľadom na kontrolné mechanizmy, myslím si, že nastal čas zaviesť skutočnú kontrolu regulácie bankovníctva a navrhujem, aby sa samotná EIB obrátila na Výbor európskych orgánov bankového dohľadu, ktorý sa nachádza v Londýne, aby prešetril, aké sú podmienky tejto regulácie a najmä, aby určil, kto by ju mohol vykonávať, keď neexistuje oficiálny európsky bankový dohľad, čo je poľutovaniahodné.
<P>
Pokiaľ ide o podporu Európskej únie v otázkach financovania investícií, ktorých spotreba je stanovená na 600 miliárd EUR len na transeurópsku dopravnú sieť, navrhujem, aby sa uvažovalo o úlohe Európskej únie v otázkach rozvoja nášho územia. Financie pridelené členskými štátmi a Európskou úniou nie sú zďaleka dostačujúce na to, aby sa tieto potreby uspokojili. Pán komisár, nezdá sa byť jasné, že by Európska únia mala mať za týchto okolností problém s nájdením 3,4 miliárd EUR, aby mohla financovať z priemyselného, ako aj z vedeckého a vojenského hľadiska strategický projekt ako je Galileo?
<P>
Vzhľadom na kvalitu ľudských zdrojov EIB, jej nestrannosti a skúsenostiam s financovaním hlavných infraštruktúr navrhujem, aby Európska komisia zverila úlohu vykonať strategickú štúdiu o financovaní investícií, bez toho aby vynechala akýkoľvek možný scenár: subvencie, platby čiastok upísaných členskými štátmi kapitálu EIB, úvery (vrátane zvláštnych úverov členských štátov, ako stanovuje článok 6 štatútu EIB), inovačné nástroje, ako je spoluprevziate rizika, nástroja záruky na úver, finančné inžinierstvo dlhodobých projektov, ktoré neprinášajú okamžitý zisk podľa tržných finančných kritérií, vytvorenie investičnej časti rozpočtu Európskej únie, finančných konzorcií medzi európskymi, vnútroštátnymi a miestnymi orgánmi, verejno-súkromných partnerstiev atď.
<P>
Pán predseda, pán Maystadt, dámy a páni, toto sú myšlienky predkladané v tejto správe. Teším sa na rozpravu, ktorá bude nasledovať, a ďakujem vám za pozornosť.
<SPEAKER ID="009" NAME="Joaquín Almunia">
člen Komisie. - (ES) Pán predseda, dámy a páni, chcel by som poďakovať pánovi Audymu, ktorý pre nás vytvoril výbornú správu o výročnej správe Európskej investičnej banky za rok 2006 a práve nám ju predstavil. Myslím, že skutočnosť, že v posledných rokoch bol medzi Európskou investičnou bankou a Parlamentom zavedený produktívny dialóg, ako ukazuje aj správa, je veľmi dôležitá, pretože to prináša prospech demokratickej transparentnosti, a to je veľmi dôležité pre Parlament, ako aj pre túto finančnú inštitúciu.
<P>
EIB značne prispieva k zavádzaniu a rozvoju mnohých európskych politík a mali by sme preto uvítať kvalitu tohto dialógu, ktorý je nepochybne posilňovaný Philippom Maystadtom, ktorý stojí vo vedení banky.
<P>
Činnosť Európskej investičnej banky je tiež posilňovaná prostredníctvom nového finančného rámca a novým finančným výhľadom Európskej únie na obdobie 2007 - 2013. Je zrejmé, že prerokujeme správu za rok 2006. Pokrok tohto finančného výhľadu v tomto úvodnom období pätnástich alebo šestnástich mesiacov ešte nie je v správe zahrnutý, ale s novými finančnými nástrojmi, ktorých realizácia začala pomocou tohto nového výhľadu, bude táto spolupráca pokračovať a stane sa v mnohých oblastiach ešte ambicióznejšia a účinnejšia: v politikách zameraných na výskum a vývoj, regionálny rozvoj, v otázkach transeurópskych sietí, podpory malých a stredných podnikov atď.
<P>
S ohľadom na vonkajšiu činnosť Európskej investičnej banky a na základe tohto finančného výhľadu bol prijatý aj nový vonkajší mandát EIB. Spolupráca je posilňovaná nielen so samotnou bankou, ale aj v rámci skupiny Európskej investičnej banky, a teda aj s Európskym investičným fondom. Dôkazom toho je napríklad program Jeremy.
<P>
K tomu sme spokojní aj s trojstrannou dohodou medzi Európskou investičnou bankou, EBRD, čo je Európska banka pre obnovu a rozvoj a Komisiou zaoberajúcou sa aktivitami v jednotlivých krajinách, ktoré ležia pri východných hraniciach Európskej únie, a rovnako s rozvojom nového nástroja FEMIP, o ktorom už hovoril pán Audy a ktorý urobil veľký kus práce; toto sú príklady rozvíjajúcej sa blízkej spolupráce medzi aktivitami banky a vonkajšou činnosťou Európskej únie.
<P>
Správa pána Audyho zdôrazňuje a podľa môjho názoru celkom správne, potenciál Európskej investičnej banky pre rozvoj inovačných finančných nástrojov, ktoré môžu mať obrovský efekt v oblasti zvyšovania zdrojov Európskeho rozpočtu na uplatňovanie celej škály politík.
<P>
Komisia si je vedomá tohto potenciálu. Nielen, že sme už uzavreli niekoľko dohôd s Európskou investičnou bankou, ktoré boli schválené Radou a Parlamentom, aby bolo možné lepšie využiť tie isté rozpočtové zdroje v oblastiach ako sú transeurópske siete alebo politika výskumu a vývoja, ale taktiež v súvislosti s revíziou rozpočtu Spoločenstva, ktorú navrhneme na prerokovanie na konci roka 2008 alebo na začiatku roka 2009; hľadáme tiež spôsob, ako rozšíriť tieto nové finančné mechanizmy na ďalšie prioritné oblasti a výsledné zvýšenie možností využitia dostupných rozpočtových zdrojov v oblastiach, ako je energia a klimatické zmeny.
<P>
S ohľadom na mechanizmy spolupráce s bankou by som vás tiež rád informoval o tom, že s bankou už dokončujeme rokovanie týkajúce sa nového memoranda porozumenia, ktoré pokryje všetky naše vzťahy spolupráce a dúfame, že umožní, aby boli tieto vzťahy ešte účinnejšie.
<P>
Nemôžem odpovedať spravodajcovi pánovi Audymu, ktorého obavu aj ja zdieľam, na návrh ohľadom toho, aké je správne riešenie dohľadu nad Európskou investičnou bankou ako finančnou inštitúciou. Nemám riešenie, ale myslím si, že je to veľmi vhodná otázka, o ktorej by sme mali všetci diskutovať a spoločne nájsť patričnú odpoveď.
<P>
Na záver by som, pán predseda, rád znovu zdôraznil spokojnosť Komisie s vysokou úrovňou spolupráce medzi Parlamentom a Európskou investičnou bankou a dúfam, že v budúcnosti nám to všetkým - všetkým európskym orgánom - umožní prispieť k lepšiemu dosahovaniu cieľov Únie.
<SPEAKER ID="010" NAME="Marusya Ivanova Lyubcheva">
v mene skupinyv mene skupiny PSE. - (BG) Správa je dobrým príkladom spolupráce medzi Európskym parlamentom a touto finančnou inštitúciou, ktorých vzájomnou úlohou je prispievať k vyváženému a riadnemu rozvoju Spoločenstva za využitia nástrojov kapitálových trhov a svojich vlastných prostriedkov. Blahoželáme spravodajcovi za jeho dobrú prezentáciu Európskej investičnej banky a jeho racionálne návrhy, ktorých cieľom je posilnenie spolupráce, účinnosti a transparentnosti operácií. Správa banky uvádza dostatočné množstvo príkladov, ktoré banka dosiahla, pokiaľ ide o hlavné ciele a priority Únie, ako je zemepisné rozmiestnenie investícií, strategické riadenie a uplatňovanie projektov. Budúce úsilie by sa malo zamerať na niekoľko oblastí, ako je podpora súkromného podnikania, aby sa uplatnila investičná politika vrátane projektov sociálnej zodpovednosti podnikov v súlade s politikou sociálnej kohézie a územnej rovnováhy, aby boli určené mechanizmy pre interný audit a vnútornú kontrolu, aby boli zriadené kancelárie v nových členských štátoch a aby boli zavedené nové finančné mechanizmy. Podporujem pozmeňujúce a doplňujúce návrhy, ktoré odzneli v pléne a ktoré sa týkajú prísnejšej kontroly kapitálu.
<SPEAKER ID="011" NAME="Bart Staes" LANGUAGE="NL">
Pán predseda, pán komisár, pán Maystadt, dámy a páni, Európsky parlament podal niekoľko odporúčaní a ja súhlasím s tromi z nich. Rád by som požiadal pána Maystadta, aby mi na toto odpovedal.
<P>
Sme spokojní s tým, že Európska investičná banka uplatňuje politiku nulovej tolerancie voči podvodom a korupcii. Európsky parlament by v súčasnosti rád túto politiku ešte posilnil. Odporúčame napríklad opatrenie na uplatňovanie vylučovacieho mechanizmu voči spoločnostiam, ktoré sú podozrivé z korupcie alebo boli usvedčené z korupcie. Podporujeme posilnenie politiky vnútorných informátorov a sme za revíziu existujúcich ponukových konaní. Čo si o tom myslí pán Maystadt?
<P>
Druhá vec: mnoho miliárd eur je investovaných do transeurópskych sietí. My ako Európsky parlament by sme mali podporovať také projekty, ktoré majú najmä menšiu alebo negatívnu stopu CO2.
<P>
Na záver, čo sa týka vonkajších úverových operácií, uvítali by sme, aby bol vykonávaný dohľad, ktorý by zaistil, že tieto činnosti prebiehajú predovšetkým na africkom kontinente v súlade s európskym konsenzom týkajúcim sa rozvoja a rovnako cieľov milénia.
<P>
Čo odpovie predseda Európskej investičnej banky pán Maystadt na odporúčanie Parlamentu?
<SPEAKER ID="012" NAME="Koenraad Dillen" AFFILIATION="NI">
(NL) Pán predseda, schvaľujeme skutočnosť, že táto správa zdôrazňuje politiku nulovej tolerancie EIB voči podvodu a korupcii a zdôrazňuje rovnako rastúci počet vyšetrovaní vykonávaných Európskym úradom pre boj proti podvodom (OLAF). Skúsenosť s uzatváraním úverových zmlúv nám však ukázala, že EIB nie je celkom bez hriechu. Napríklad nedávno bolo veľmi kritizované udelenie úveru vo výške 100 miliónov EUR na rozsiahly ťažobný projekt v Kongu, a to kvôli rôznym zásadným nezrovnalostiam ako je nedostatok transparentnosti v procese rokovania a konečnom udelení úveru. Došlo tu k závažnému stretu záujmov. Od roku 2000 už investovala Európska investičná banka viac než 700 miliónov EUR do všetkých možných druhov ťažobných projektov v Afrike.
<P>
Čo by som rád zdôraznil je, že týchto niekoľko miliónov pochádza od európskych daňových poplatníkov a že úverová a zmluvná politika našej inštitúcie musí teda byť tiež predmetom čo možno najdôkladnejšieho dohľadu, predovšetkým pokiaľ financuje projekty mimo Európu.
<SPEAKER ID="013" NAME="Paul Rübig" AFFILIATION="PPE-DE">
(DE) Pán predseda, pán predseda Maystadt, rád by som poblahoželal pánovi Audymu, pretože veľmi správne poznamenal, že transeurópske siete pre nás majú zvláštny význam. Dokážem si predstaviť, že v tomto ohľade ponúka EIB rovnako aj motivačný nástroj k oddeleniu vlastníctva.
<P>
Teraz pred sebou máme návrhy Komisie, ktoré sa snažia zamerať viac pozornosti na oddelenie vlastníctva v odvetví energie a telekomunikácií. Môj návrh by bol sústrediť sa na vytváranie ponúk skôr v tejto oblasti než zamerať sa na stanovovanie zákonných povinností.
<P>
Môj druhý bod sa týka toho, že vývozný priemysel má v súčasnosti problémy s udržaním svojej výkonnosti najmä teraz, keď je silné euro. Nebolo by možné zamerať sa na zvláštne programy a poskytovať zaručenú podporu vývoznej výkonnosti našim európskym podnikom?
<SPEAKER ID="014" NAME="Philippe Maystadt">
predseda Európskej investičnej banky. - (FR) Pán predseda, pán komisár, dámy a páni, najprv mi dovoľte, aby som vám všetkým poďakoval, že ste mi opäť umožnili pokračovať v našom dialógu s Európskym parlamentom. Myslím, že je dôležité, aby inštitúcie ako je EIB, museli pravidelne vysvetľovať svoje konanie zástupcom občanov EÚ.
<P>
Predovšetkým by som chcel poďakovať pánovi Audymu za jeho správu. Môžem dosvedčiť skutočnosť, že vypracovaniu tejto správy venoval veľké osobné úsilie. Zúčastnil sa mnohých pracovných schôdzok aj v Bruseli, aj v Luxemburgu, a tak nadviazal na konštruktívny dialóg, ktorý sme začali už s jeho predchodcami. V jeho prezentácii, ktorú mal dnes dopoludní, zdôraznil dva body.
<P>
O prvej otázke sme už hovorili v predchádzajúcich správach - spomínam si na správu pána Schmidta a správu pána Lipietza - a je to otázka, či by mala byť Európska investičná banka, pretože je bankou, podriadená bankovej kontrole a dohľadu. To nie je v súčasných právnych predpisoch stanovené. Prebiehajú tu samozrejme audity Európskej investičnej banky: audit uskutočnený Dvorom audítorov v tej miere, v akej EIB využíva financie EÚ a rovnako aj audit vykonávaný výborom pre audit, ktorý sa skladá z odborníkov volených guvernérmi, ktorí podávajú správy priamo našim guvernérom. Je však pravda, že pokiaľ chceme v EIB uplatňovať osvedčené bankové postupy, bolo by nepochybne vhodné, aby špecializovaný orgán kontroloval, či sú tieto postupy v EIB správne uplatňované.
<P>
Teoreticky môžeme premýšľať o troch možnostiach. Prvá je obsiahnutá v Maastrichtskej zmluve v článku 105 ods. 6. To by bola možnosť, keď by úlohu dozoru vykonávala Európska centrálna banka. V zmluve sa stanovuje, že Rada môže jednomyseľne zveriť Európskej centrálnej banke úlohu obozretného dozoru. Toto je alternatíva, ktorá existuje teoreticky, ale v skutočnosti je sporné, či by členské štáty aspoň v súčasnosti zverili jednomyseľne Európskej centrálnej banke túto novú úlohu.
<P>
Ďalšou možnosťou je jedna z tých, ku ktorým sme už neformálne prikročili, a to je požiadavka vnútroštátneho regulatívneho orgánu. V súčasnosti je to luxemburský regulatívny orgán, dozorná rada luxemburského finančného sektoru, ktorý taktiež vykonáva túto úlohu vo vzťahu k Európskej investičnej banke, najmä vtedy, keď kontroluje, či je správne uplatňovaná dohoda Bazilej II.
<P>
Treťou možnosťou, o ktorá by prichádzala do úvahy, je posilnenie výboru pre audit, stanovený v našom štatúte a jeho premena na akýsi orgán bankového dozoru. Reformná zmluva stanoví rozšírenie výboru pre audit. Prvým krokom by mohlo byť určenie počtu orgánov bankového dohľadu, ktoré by výboru pre audit priniesli skúsenosti potrebné na kontrolu toho, či v súčasnosti EIB v tejto záležitosti uplatňuje osvedčené postupy.
<P>
Druhým bodom, ktorý pán Audy zdôraznil, bola zvláštna úloha Európskej investičnej banky, ktorá by si priala, aby plnila túto funkciu v oblasti infraštruktúry, najmä v prípade transeurópskych sietí. Ako viete, EIB plní už teraz relatívne významnú úlohu. Minulý rok sme financovali transeurópske siete až do výšky takmer 9 miliárd EUR. Používame rôzne nástroje vrátane nášho štruktúrovaného finančného nástroja, ktorý nám umožňuje prijať väčšie riziká, než je bežné. Napríklad nedávno sme túto možnosť využili pre jednu diaľnicu v Grécku. To je dobrý konkrétny príklad využitia tohto zvláštneho nástroja na podporu toho, aby súkromný sektor prijímal viac rizík a záväzkov pri prevádzkovaní diaľnice.
<P>
Nedávno sme spoločne s Európskou komisiou vyvinuli nový záručný mechanizmus, ktorý pokrýva určité druhy rizika, a to riziko nedostatočného dopravného ruchu počas prvých niekoľkých rokov prevádzky jednotky infraštruktúry. Skúsenosť ukázala, že obdobie prvých štyroch alebo piatich rokov je často najzložitejšie. Sú to roky, keď nie je príjem vždy na očakávanej úrovni. Súkromným prevádzkovateľom to spôsobuje problémy, preto sme v spojení s Komisiou vyvinuli nový záručný mechanizmus na to, aby sme podporili súkromný sektor vo financovaní tejto infraštruktúry bez ohľadu na uvedený problém.
<P>
Ešte by som dodal, že Európska investičná banka sa snaží zaviesť Európske odborné centrum pre partnerstvo verejného a súkromného sektora, aby sme mohli zdieľať naše skúsenosti z tejto oblasti s vnútroštátnymi zástupcami. Pán Audy, toto je bezpochyby oblasť, v ktorej chce EIB vo svojej činnosti pokračovať.
<P>
Pán Staes položil otázku týkajúcu sa politiky boja proti podvodom. Práve sme zverejnili našu politiku boja proti podvodom, čo nasledovalo po konzultácii, ktorá si vyžadovala niekoľko kôl rokovaní. Čo sa týka konkrétnej otázky, ktorú položil ohľadom vylučovacieho systému, ktorý by zakázal spoločnostiam uznaným vinným z podvodu alebo korupcie pokračovať v účasti na projektoch, ktoré financujeme, vyhlasujeme v tejto politike, že dúfame, že budeme môcť využívať rovnaký systém, aký sa snaží zaviesť Komisia. Pokiaľ to nebude možné - čo by sme mali vedieť do konca roka - a pokiaľ nebudeme môcť využiť z právnych dôvodov ten istý systém, potom zavedieme vlastný vylučovací systém.
<P>
Čo sa týka nášho financovania v energetickom odvetví, revidovali sme našu politiku financovania energetických projektov v súvislosti s európskymi pokynmi v boji proti klimatickým zmenám. Podľa výsledkov sme sa rozhodli uprednostniť taký druh investícií, ktorý bude znižovať emisie CO2, čo sa už prejavuje v číselných údajoch za rok 2007, pretože financie na projekty na výrobu elektrickej energie z fosílnych palív tvoria len 25 % nášho financovania v energetickom odvetví. Napríklad v roku 2007 suma určená na obnoviteľné zdroje energie ďaleko presahuje sumu určenú na tieto tradičnejšie spôsoby výroby energie.
<P>
Čo sa na záver týka rozvojových cieľov milénia, snažíme sa, ako len to je možné, aby naše projekty prispievali k ich naplňovaniu. Rád by som vás však upozornil na skutočnosť, že keď vstupujeme do záležitostí mimo Európskej únie, rokujeme na základe zvláštnych mandátov, ktoré sú nám udelené Európskou radou. Rozvojové ciele milénia ako také nefigurujú v mandátoch, ktoré sme získali od Európskej rady. Preto nie je možné uskutočniť také priame spojenie, aké by ste si priali.
<P>
Na záver sa obraciam na pána Dillena, ktorý, pokiaľ som správne porozumel, zmienil projekt, ktorý sme podľa neho financovali v Konžskej semokratickej republike, a môžem mu povedať, že už niekoľko rokov sme žiadne ďalšie financie Konžskej demokratickej republike neposkytli. Naša správna rada v zásade schválila financovanie ťažobného projektu v Katanze, ale na tento projekt nebolo zatiaľ nič vyplatené. Úverová zmluva ešte nebola podpísaná. Prečo je tomu tak? Je to preto, že nová konžská vláda chcela celkom správne znovu prerokovať licenčné podmienky, aby sa uistila, že sa štátu Kongo vráti viac príjmov a pozastavili sme podpísanie zmluvy dovtedy, kým sa nedosiahne uspokojivá dohoda medzi investorom a konžskou vládou.
<P>
Pán predseda, to je niekoľko odpovedí, ktoré môžem dať predchádzajúcim rečníkom a ešte raz by som rád poďakoval Parlamentu a najmä Výboru pre kontrolu rozpočtu za ich vynikajúcu spoluprácu.
<P>
(potlesk)
<SPEAKER ID="015" NAME="Predseda">
Veľmi ďakujem pán predseda Maystadt. Sme Vám vďační za Vašu prítomnosť počas dnešného dopoludnia, za Vašu správu a najmä za prácu, ktorú robíte pre Európsku úniu ako predseda Európskej investičnej banky. Ešte raz ďakujem a želám Vám veľa úspechov!
<SPEAKER ID="016" NAME="Jean-Pierre Audy">
spravodajca. - (FR) Pán predseda, rád by som sa poďakoval pánovi komisárovi, pánovi Almuniovi a predsedovi Európskej investičnej banky, pánovi Maystadtovi za tieto konkrétne odpovede. Rád by som sa taktiež poďakoval spravodajcom z politických skupín, ktorí podporili vypracovanie tejto správy.
<P>
Rád by som sa s vami v tejto rozprave, ktorú práve dokončujeme, podelil o niekoľko myšlienok, po prvé o problematike týkajúcej sa regulácie. Som presvedčený, že je v záujme každého z nás, aby bol tento druh regulácie v bankovníctve zavedený. Je jasné, že neprinášam riešenie. Myšlienka, že by mala reguláciu vykonávať Európska centrálna banka, sa mi zdá byť správna. Krátkodobým riešením by mohla byť aj silnejšia nezávislá úloha, skutočná regulatívna úloha, luxemburského regulatívneho orgánu. Som skutočne presvedčený, že Parlament sa bude veľmi zaujímať o stanovisko Výboru európskych orgánov bankového dohľadu, pokiaľ ho o ne banka požiada, tak ako sa navrhuje v správe.
<P>
Čo sa na záver týka financovania infraštruktúry, rád by som povedal, že Európska únia sa zjavne nachádza na križovatke a že financovanie nie je v súčasnosti dostatočné, ale že zadlženie by samozrejme nemalo slúžiť na financovanie prevádzky, čo sa bohužiaľ deje v niektorých členských štátoch. Šikovne využívané zadlženie je však kľúčovou súčasťou hospodárskej a sociálnej výkonnosti v Európe, ktorá konkuruje všetkým ostatným hospodárskym regiónom sveta. Som presvedčený, že nastal čas na veľkú politiku územného rozvoja, ktorá bude čiastočne podporovaná investíciami. Musia tu byť verejné investície, pretože pokiaľ tomu tak nebude, nemôžeme očakávať, že bude dochádzať k súkromnému investovaniu. Toto je problém spoločnej dôvery v budúcnosť Európskej únie a som rád, že Európska investičná banka môže vďaka svojim skúsenostiam a kvalite svojich ľudských zdrojov poskytovať svoje odborné znalosti.
<SPEAKER ID="017" NAME="Predseda">
Rozprava sa skončila.
<P>
Hlasovanie sa bude konať dnes.
<P>
Písomné vyhlásenia (článok 142)
<SPEAKER ID="018" NAME="Jorgo Chatzimarkakis  " AFFILIATION="ALDE">
písomne. - (DE) Pán predseda, pán predseda Maystadt, pán Audy, dámy a páni, najskôr by som rád čo najsrdečnejšie poďakoval spravodajcovi a poblahoželal mu k dobrej a vyváženej práci, ktorú odviedol. Blahoželám EIB k jej úspešnej činnosti a ambicióznemu obchodnému plánu. Čo sa týka energie a inovácie, EIB napomáha EÚ uplatňovať jej politiku. Bez EIB by sme nedosiahli taký dobrý začiatok rámcového programu pre konkurencieschopnosť a inováciu (CIP).
<P>
Stratégia EIB na roky 2007 - 2009 umožňuje posilnenie pridanej hodnoty, postupné zvyšovanie podstupovania rizika, využívanie nových finančných nástrojov a upevňovanie spolupráce s Komisiou. Túto stratégiu srdečne vítam.
<P>
Zhodnotenie činnosti spravodajcom EIB a ďalšie navrhnuté kroky sú správne. Nesmieme však zabudnúť, že úloha Parlamentu je obmedzená. Aj keď je EIB jednou z inštitúcií Spoločenstva, jej vnútorné právomoci sú vykonávané podľa medzivládnych predpisov, čo znamená, že členské štáty sú najvplyvnejšími akcionármi. Európsky parlament sa k správam EIB pravidelne vyjadruje od roku 1999 a preto sa medzi nimi vyvinul blízky, dôverný a úspešný vzťah spolupráce. Predovšetkým by som rád pochválil spoluprácu s pánom predsedom Maystadtom, ktorá je príkladom pre vzťahy s ostatnými inštitúciami.
