<CHAPTER ID="008">
Hlasovanie
<SPEAKER ID="096" NAME="Predsedajúci">
Predtým, ako začneme hlasovať, by som rád informoval poslancov, že dnes v Parlamente zavádzame nový informačný systém hlasovania. Najdôležitejším prvkom je zobrazenie oficiálneho hlasovacieho zoznamu zostaveného podľa predložených dokumentov, ktorý sa nachádza na veľkých obrazovkách. Toto zobrazenie upozorní na každé jedno hlasovanie tak, ako je ohlásené, vďaka čomu budú môcť všetci poslanci ľahšie sledovať priebeh hlasovania.
<P>
Ďalším bodom programu je hlasovanie.
<P>
(Informácie o výsledku a ostatných podrobnostiach hlasovania: pozri zápisnicu)
<SPEAKER ID="097" NAME="Graham Watson, v">
mene skupiny ALDE. - Vážený pán predsedajúci, žiadam vysvetlenie. Je to tak, že pán predseda rozhodol, že postup prepracovania uplatníme na hlasovanie o správe pána Krahmera dnes a na hlasovanie o správe pána Cashmana zajtra? Ak je to tak, moja skupina žiada, aby sme odložili hlasovanie o správe pána Krahmera na zajtra, aby sme mohli preskúmať, aké dôsledky bude mať uplatnenie postupu prepracovania na toto hlasovanie.
<SPEAKER ID="098" NAME="Predsedajúci">
Pán predseda zvažuje tieto dva body. Keď sa dostaneme k správe pána Krahmera, vezmeme do úvahy váš procedurálny návrh.
<SPEAKER ID="099" NAME="Thomas Mann" AFFILIATION="PPE-DE">
(DE) Vážený pán predsedajúci, blahoželám Parlamentu k tomuto novému informačnému systému. Hoci by sa zdalo, že niektoré informácie nie sú v bežnej praxi použiteľné.
<P>
V tejto chvíli som veľmi rád, že sa na 50. výročie čínskej okupácie Tibetu mnohým z nás podarilo vystaviť tibetské vlajky. Dostalo sa mi však do pozornosti, že úrady už vopred vyhlásili, že niektoré vlajky nesmú byť vyvesené, čo znamená, že poslanci Európskeho parlamentu ich v tento dôležitý deň nemôžu vystaviť. Sú v tejto otázke nejaké aktuálne informácie?
<SPEAKER ID="100" NAME="Predsedajúci">
Chápem, že v tejto záležitosti zavládol menší zmätok, ale pán predseda dnes v záujme uvedenia vecí na pravú mieru vyhlásil, že tibetské vlajky môžu byť vystavené. Som rád, že vidím v Parlamente toľko vlajok a vlastne aj ja mám jednu na vrecku.
<P>
To je príležitosť, aby som v Parlamente oficiálne privítal pána Tashiho Wangdiho, vyslanca Jeho Svätosti dalajlámu.
<P>
(súvislý potlesk)
<SPEAKER ID="101" NAME="Zbigniew Zaleski" AFFILIATION="PPE-DE">
Vážený pán predsedajúci, rád by som povedal niekoľko vážnych a dôležitých slov, ak dovolíte. Práve uplynulo výročie barbarského vyvraždenia 20 000 poľských dôstojníkov a príslušníkov inteligencie strelou do temena hlavy, ku ktorému došlo v roku 1940 v Katynskom lese na príkaz "otca národov", Jozefa Stalina. Išlo o zlikvidovanie vedúcich a vplyvných predstaviteľov národa bojujúceho za svoju vlastnú, ako aj európsku slobodu.
<P>
Pred štyrmi rokmi som požiadal o minútu ticha na uctenie ich pamiatky, ale Parlament to odmietol. Z toho dôvodu o to dnes žiadať nebudem a oslobodím predsedníctvo od toho, čo sa zdá byť takým ťažkým rozhodnutím. Namiesto toho nám chcem pripomenúť túto tragédiu a vyjadriť želanie, aby sme v budúcnosti vďaka spoločnému úsiliu zabránili genocídam takéhoto druhu na európskom kontinente.
<P>
(potlesk)
<SPEAKER ID="102" NAME="Predsedajúci">
Ďakujem, pán Zaleski - potlesk hovorí sám za seba.
