<CHAPTER ID="017">
SKSystémy ochrany vkladov (rozprava) 
<SPEAKER ID="354" NAME="Predsedajúca">
Ďalším bodom je správa Christiana Ehlera v mene Výboru pre hospodárskeho a menové veci o systémoch ochrany vkladov (2007 /2199 (INI) (A6 -0448 /2007 ).
<SPEAKER ID="355" NAME="Christian Ehler">
spravodajca. - (DE) Vážená pani predsedajúca, pán komisár, dámy a páni, som rád, že vám dnes môžem predstaviť správu, ktorú Výbor pre hospodárske a menové veci jednohlasne prijal. Pred hlasovaním vo výbore bola budúcnosť systémov ochrany vkladov predmetom ostrých debát, vzhľadom na konkrétne regionálne problémy súčasnosti a k nedávnej kríze na americkom trhu s nehnuteľnosťami.
<P>
Koncom roka 2006 vydala Komisia správu preskúmavajúcu smernicu z roku 1994 o systémoch ochrany vkladov. Predtým, ako Komisia správu navrhla, viedla poradný postup. Na základe výsledkov empirických výskumov môžeme dôjsť k záveru, že ciele smernice boli v podstate dosiahnuté a že v súčasnosti nie je potrebný žiadny legislatívny zásah.
<P>
Stále výraznejší cezhraničný charakter štruktúr finančného trhu pravdaže vyžaduje, aby sme sa viac sústredili na otázku spolupráce medzi rôznymi systémami ochrany vkladov v Európe. Vo svojej správe Komisia určila oblasti, v ktorých by samoregulačné opatrenia alebo iné nakladanie s právnymi základmi mohli priniesť ďalšie vylepšenie v záujme spotrebiteľov.
<P>
Tento prístup by sme si podľa nášho názoru mali ďalej zachovať. Veríme, že dynamická diskusia, ktorej sa zúčastní Komisia, členské štáty a Európske fórum poisťovateľov vkladov (EFPV), nám môže pomôcť čo najrýchlejšie sa prispôsobiť meniacim sa okolnostiam.
<P>
Problém spoločnosti Nordea v tejto chvíli neospravedlňuje požiadavku na nákladnú novú zmenu smernice. Preto som vďačný Komisii za objasnenie, že problém Nordea, ktorý spočíva v podstate v náhrade príspevkov, musia vyriešiť členské štáty.
<P>
Tí, ktorí pracujú so systémami ochrany vkladov v škandinávskych krajinách a tamojšie dozorné orgány musia samy rozhodnúť, či majú byť príspevky nahradené, alebo či by sa s ochranou vkladov v týchto krajinách malo zaobchádzať ako s poistkami a nemal by z nich vznikať nárok na náhradu.
<P>
Správa sa dá v podstate rozdeliť na tri časti. Prvá časť je diskusia o štúdii, ktorú podnikla Komisia a o postoji k jej záverom, ako je výška minimálneho poistného. Druhá časť sa zaoberá otázkou, či rôzne systémy ochrany vkladov v Európe spôsobujú neprijateľné narušenie hospodárskej súťaže. Tretia časť sa zaoberá budúcim krízovým riadením a riadením rizík.
<P>
O prvej časti svojej správy hodlám prehovoriť veľmi stručne, pretože sa ukázala ako prevažne nekonfliktná a odráža výsledky poradného postupu pokiaľ ide o systémy ochrany vkladov. Domnievam sa, že naše vyhlásenie o minimálnej úrovni ochrany, ktorá by mala byť prispôsobená inflácii, až sa bude smernica nabudúce revidovať, vytvára rovnováhu medzi záujmami nových členských štátov a záujmami tých starších. Rád by som zdôraznil, že každý členský štát a každý poistiteľ vkladu má možnosť pri poisťovaní vkladu prekročiť európske minimum.
<P>
Ďalším dôležitým bodom, ktorý je zahrnutý v správe, je skúmanie otázky, či rôzne systémy ochrany vkladov a rôzne metódy používané na ich financovanie narúšajú hospodársku súťaž. Komisia vysvetlila svoje názory a predstavila štúdiu, ktorá povedie, pokiaľ budú vykonané jej odporúčania, k harmonizácii financovania pre jednotlivé členské štáty.
<P>
Pokiaľ by členské štáty so svojimi systémami ex post mali byť požiadané, aby vykonali úplnú a nákladnú reštrukturalizáciu svojich systémov ochrany vkladov, bolo by nevyhnutné analyzovať, či rozmanitosť systémov a sprievodných neprijateľných a nákladných narušení trhu sú vôbec na vnútornom trhu ospravedlniteľné. To doteraz nebolo analyzované a takáto analýza bude dôležitou úlohou do budúcnosti.
<P>
Tretia časť správy skúma riadenie rizík a krízové riadenia. Vnútorný trh a rastúci stupeň cezhraničnej vzájomnej závislosti vyžaduje, aby sme preskúmali, či cezhraničné riadenie rizík a kríz hladko funguje. Existuje naliehavá potreba podrobných diskusií so všetkými zúčastnenými stranami. V tejto súvislosti sa musia riešiť pretrvávajúce problémy, ako je problém neoprávnene zvýhodnených osôb a riziko morálneho poškodenia.
<P>
Domnievam sa, že empirické štúdie analyzujúce riadenie rizík a kríz sú nevyhnutné, pokiaľ máme vypracovať schodné plány na delenie sa o záťaže v prípade cezhraničných kríz a spoločných metód pre včasné odhalenie rizík alebo vyvinúť systém na zavedenie príspevkov odstupňovaných na základe rizika. Tieto štúdie by potom mali určiť obsah následných diskusií.
<P>
Na tomto pozadí tiež kategoricky odmietam pozmeňujúci a doplňujúci návrh skupiny PSE, ktorý stanovuje terajšie narušenie trhu, napriek tomu, že o ňom v súčasnosti nie je žiadny dôkaz. Domnievam sa, že súčasný postup je ten správny.
<SPEAKER ID="356" NAME="Charlie McCreevy">
člen Komisie. - Vážená pani predsedajúca, najprv by som rád vrelo poďakoval Výboru pre hospodárske a menové veci a najmä pánovi spravodajcovi Christianovi Ehlerovi za podporu politiky stanovenej v tejto správe.
<P>
Plne podporujem vaše stanovisko, že legislatívne návrhy nie sú v tomto štádiu vhodné. Niektoré problémy sa môžu zlepšiť pomocou daných nariadení bez väčších výdavkov a pomocou spolupráce s Európskym fórom poisťovateľov vkladov (EFPV). Nedávny finančný zmätok je dôkazom, že udržiavanie vkladov a dôvery je počas finančných kríz nevyhnutné. Pokiaľ ide o ochrany vkladov hlavnými sa javia dva prvky - vhodná úroveň ochrany a krátke predĺženie platieb. Pokiaľ vkladatelia vedia, že ich vklad bude ochránený a pokiaľ sú si istí, že poistené vklady budú vrátené rýchlo, nie je potreba, aby sa zapájali do radu mimo banku.
<P>
Terajšia smernica dokázala, že je flexibilná a umožňuje členským štátom zvýšiť ochranu podľa ich hospodárskej situácie. Členské štáty môžu podniknúť okamžité kroky, pokiaľ sa ich úroveň ochrany ukáže ako nedostatočná. Včasné vyplatenie vkladov poisťovňou je možné zlepšiť. Podľa smernice by náhrady normálne nemali prekročiť tri mesiace, ale táto lehota odráža technológiu, ktorá bola k dispozícii v roku 1994, preto sme požiadali EFPV, aby určilo prekážky brániace rýchlemu vyplateniu.
<P>
Vkladatelia tiež musia byť informovaní o ochrane, ktorá im je k dispozícii. Terajšia povinnosť informovať stanovená v smernici sa aplikuje v celej Európe. Preto sme požiadali EFPV o určenie osvedčených postupov na vylepšenie šírenia týchto informácií vkladateľom. Pokiaľ ide o cezhraničnú krízu, mám rovnaký názor ako Parlament, že potrebujeme mať jasno v rozdelení záťaže a interakciách medzi všetkými zúčastnenými stranami skôr, než sa takáto kríza prejaví. Závery Rady ECOFIN zo dňa 9. októbra hovoria v tejto veci jasne. Zaregistroval som návrh, aby sa EFPV zúčastnilo diskusií o všeobecnom rozdelení záťaže. Dovoľte mi zdôrazniť, že iba málo systémov má právomoc, ktorá presahuje hranice jediného odškodňovania vkladateľov. Ich financie tiež pokryjú iba zlomok súm zahrnutých vo väčších cezhraničných kríz. Preto nemôžem podporiť návrh na zapojenie EFPV do diskusií o všeobecnom rozdelení záťaže.
<P>
Správa tiež zdôrazňuje význam odstránenia možných narušení trhu. Budem túto záležitosť skúmať, ako sa v správe žiada. V každom prípade sa v súčasnosti nedomnievame, že by vysoké náklady na plnú harmonizáciu terajšieho regulačného rámca, odhadované na 2,5 až 4,5 miliardy EUR, boli ospravedlniteľné. Niektoré otázky týkajúce sa rovných príležitostí sa už riešia. Napríklad potrebujeme uľahčiť navršovanie tam, kde by pobočka mala byť schopná ponúknuť úroveň ochrany v hostiteľskej krajine, ktorá je vyššia než v ich domovskej krajine. Niekedy však dohovory medzi systémami v rôznych členských štátoch v praxi nefungujú a my podporujeme snahy EFPV o dosiahnutie dohody o dobrovoľnom modeli. Niektoré členské štáty už prispôsobujú príspevky pomoci svojich systémov individuálnym rizikám bánk. Radi by sme pomohli dotyčným členským štátom, pretože toto by prispelo k rovnakým príležitostiam pre banky s podobnými rizikovými profilmi.
<P>
Na záver, Európa potrebuje systémy ochrany vkladov, ktoré vkladateľovi zaisťujú vo finančnej kríze dôveru. Som presvedčený, že s navrhovanými vylepšeniami sa tomuto cieľu priblížime.
<SPEAKER ID="357" NAME="Piia-Noora Kauppi">
v mene skupiny PPE-DE. - Vážená pani predsedajúca, najprv by som rada poďakovala, pretože túto tému preberáme práve včas.
<P>
Všetci vieme, že trvajúci finančný nepokoj vyzdvihol dôležitosť riadenia cezhraničných kríz a októbrové rozhodnutie Rady ECOFIN zvýšiť predbežnú koordináciu medzi členskými štátmi a najmä kontrolnými režimami je vrelo vítané.
<P>
Banky sú jadrom platobného systému a zaoberajú sa úsporami obyčajných sporiteľov, ktorí nie sú profesionálnymi finančníkmi. Preto je správne fungovanie platobných systémov a systémov zúčtovania a vyrovnania obzvlášť citlivou témou. Mnohé banky teraz fungujú cezhranične. Izolovaný vnútroštátny regulačný rámec nie je dostatočný. V súčasnosti nie sú vo všetkých členských štátoch rovnaké ani typy účtov, ktoré spadajú do požiadaviek pre systémy ochrany vkladov.
<P>
Nemali by sme dopustiť, aby sa z toho stal problém vkladateľov. Pán spravodajca Ehler vykonal na správe dobrú prácu a ukázal dostatok vôle ku kompromisom. V správe sa najmä správne zdôrazňuje význam odstránenia narušenia hospodárskej súťaže. Ako povedal pán komisár, je veľmi dôležité zaručiť rovnaké príležitosti.
<P>
V každom prípade však ľutujem, že sa správa nakoniec nezaoberá otázkou predbežných systémov ochrany vkladov. Napriek tomu, že niektoré štáty majú dostatočný systém ochrany vkladov, tvrdili, že je to problém špecifický pre Škandináviu a severské trhy, no nie je to tak. V skutočnosti to narúša hospodársku súťaž na celom jednotnom trhu. Pokiaľ sa pravidlá návratnosti a prenositeľnosti financií vyplatených do týchto systémov neharmonizujú, naruší to možnosť voľby medzi modelom pobočky a dcérskej spoločnosti v hostiteľskej krajine, čo vedie k narušeniu hospodárskej súťaže. Preto veľmi vítam, že Komisia túto záležitosť skúma a analyzuje, či ide o narušenie hospodárskej súťaže a umožňuje budúce odporučenia v tejto oblasti, najmä o návratnosti a prenositeľnosti predbežných poistení vkladov už zaplatených v hotovosti.
<P>
Preto vítam iniciatívu Komisie a správu pána Ehlera, ale je potrebné vykonať ešte viac práce.
<SPEAKER ID="358" NAME="Pervenche Berès">
v mene skupiny PSE. - (FR) Vážená pani predsedajúca, pán komisár, som pánovi spravodajcovi vďačná za jeho text. Tentoraz by som súhlasila s mnohými poznámkami pani Kauppiovej. Začali sme prácu na tomto texte na jar a domnievam sa, že udalosti z tohto leta dali za pravdu nám, ktorí sme ju považovali za veľmi dobre načasovanú.
<P>
To, čo sa tohto roku stalo, vyvoláva otázky o systémoch ochrany vkladov. My jednoducho musíme žiť so systémom, kde mnohí z účastníkov trhu pôsobia v mnohých krajinách bez dohôd o poistení vkladov, ktoré sú aspoň harmonizované alebo založené na spoločných zásadách, v záujme nielen hospodárskej súťaže, ale tiež dôvery verejnosti v trhové mechanizmy.
<P>
Na mojich cestách v lete -a nielen v škandinávskych krajinách - ma veľmi zasiahlo, ako systematicky bola zmieňovaná otázka systémov ochrany vkladov a že je považovaná za veľmi dôležitú. Samozrejme viem, čo povie pán komisár. "Keby ste dali dohromady všetky systémy ochrany na európskej úrovni, celkový výsledok by aj tak nebol viac než kvapka v oceáne v porovnaní so sumami potrebnými na vyriešenie krízy." To je chabý argument, keď potrebujeme znížiť svoj handicap z hľadiska konkurencieschopnosti, ako aj z hľadiska dôvery v trhové mechanizmy najmä preto, že má vplyv na narušovanie obchodných stratégií, keď sa spoločnosti musia naraz rozhodnúť, z nesprávnych dôvodov, medzi ich rôznymi sesterskými spoločnosťami a pobočkami.
<P>
Na základe týchto argumentov som požiadala moju skupinu, aby ma podporila. Skupina predložila pozmeňujúci a doplňujúci návrh, ktorý vyzýva Komisiu k rýchlejšej práci a k rozpoznaniu toho, čo od nej ľudia očakávajú: pretože nemôžu vyjadriť svoje požiadavky nahlas a konkrétne, z hľadiska priority, potrebujú sa zase uistiť o tom, ako európske finančné trhy fungujú a ako dobre reagujú na udalosti. Spoľahlivý systém ochrany vkladov na európskej úrovni iste v tomto smere prispeje.
<P>
Pán komisár, domnievam sa, že patrí k vaším povinnostiam hodnotiť úroveň dôvery či nedôvery vo fungovanie finančných trhov na európskej úrovni. Myslím, že nestačí nečinne čakať na nové výsledky výskumu. Je potrebné podniknúť opatrenia na zrýchlenie odozvy a umožniť pokračovať na harmonizovanejšom základe, s lepším a transparentnejším porozumením systémov ochrany vkladov a ich funkcii v Európskej únii.
<SPEAKER ID="359" NAME="Wolf Klinz">
v mene skupiny ALDE. - (DE) Vážená pani predsedajúca, pán komisár, dámy a páni, ako už bolo povedané, systémy ochrany vkladov sú v posledných týždňoch opäť stredobodom pozornosti verejnosti. Prípad spoločnosti Northern Rock, ktorých pobočky zaplavili stovky zákazníkov ponáhľajúcich sa vybrať svoje úspory a otázka odškodnenia investorov v prípade kolapsu banky, máme ešte v čerstvej pamäti.
<P>
To všetko jasne ukazuje, že globálna integrácia finančných trhov predstavuje výzvu aj pre Európu. Nárast cezhraničnej konsolidácie v bankovom sektore vyvoláva otázky vzhľadom na kontrolné právomoci, vhodnú úroveň ochrany systémov ochrany vkladov a cezhraničnú spoluprácu medzi týmito systémami. Ako vieme, minimálna úroveň ochrany v Európe je nastavená na 20 000 EUR, ale samozrejme v mnohých členských štátoch je oveľa vyššia. Financovanie systémov ochrany je pravdaže vecou členských štátov a štruktúry systémov sú pomerne odlišné.
<P>
Z tohto dôvodu je potrebné si vyjasniť nasledujúce body, a to rýchlo: v akom rozsahu má prebehnúť harmonizácia systémov ochrany, ich financovanie a proaktívne predbežné využívanie zdrojov na predchádzanie škodám.
<P>
Pokiaľ ide o cezhraničné inštitúcie, v prípade krízy sa pozornosť upiera na štruktúru dozoru, najmä v prípade skupinového dozoru a na rozdelenie záťaže. Pokiaľ sesterská spoločnosť funguje v hostiteľskom členskom štáte a spadá do systému ochrany vkladov tejto krajiny, ale podľa zásady skupinového dozoru je predmetom dozorného úradu domáceho členského štátu, medzi dozorným systémom a systémom poistenia vkladov je vytvorená priepasť, čo je rozhodne neprijateľné a v rozpore so záujmami investorov.
<P>
V každom prípade však podporujem smer, ktorým pán spravodajca mieri. Skôr, ako sa uchýlime k legislatívnym opatreniam, mali by členské štáty najprv odstrániť zostávajúce nedostatky vo svojich systémoch ochrany vkladov. Zároveň by Komisia mala čo najrýchlejšie realizovať cieľové štúdie cezhraničného riadenia rizík a podrobnú analýzu spôsobov financovania rôznych systémov. Na základe výsledkov by potom mohli prebehnúť vážne úvahy o neskorších legislatívnych opatreniach.
<SPEAKER ID="360" NAME="Gunnar Hökmark" AFFILIATION="PPE-DE">
Vážená pani predsedajúca, rád by som poďakoval pánovi spravodajcovi za zdôraznenie potreby štúdií a analýz, ale tiež za názor, že pokiaľ je narušovaný trh, je potrebné urobiť niečo v záujme dosiahnutia rovnakých príležitostí. Domnievam sa, že k tomu by sme v tejto debate mali dôjsť.
<P>
V prípade, že dochádza k narušovaniu trhu, môžeme mať rôzne názory - ak tu je. Ale pokiaľ k nemu dochádza, je potrebné niečo urobiť. Musíme niečo urobiť, pretože myslím, že sa všetci zhodneme, že stojíme o väčšiu cezhraničnú hospodársku súťaž a tiež chceme chrániť záujmy spotrebiteľov.
<P>
Je dôležité diskutovať o rozdieloch medzi rôznymi systémami, pretože ak máme v niektorých členských štátoch predbežné systémy a v niektorých odlišné dodatočné systémy, čo v skutočnosti znamená, že štát by mohol vypomôcť banke, ktorá môže platiť svojim zákazníkom, potom dochádza k narušeniu trhu.
<P>
Som toho názoru, že narušenie existuje už vzhľadom k našim rozdielnym názorom. Toto narušenie je o to vážnejšie, pokiaľ je založené na predpoklade, že by mal štát pomáhať bankám, ktoré nie sú schopné platiť svojim zákazníkom.
<P>
Domnievam sa, že úspechom tejto správy pána Ehlera je, že sme dospeli k tomuto záveru. Myslím, že je dôležité, aby na to Komisia svojimi budúcimi krokmi reagovala.
<P>
Môžeme mať rozdielne názory na súčasný stav. Ale zhodneme sa, že pokiaľ nasledujúce štúdie preukážu narušenie trhu, bude potrebné podniknúť opatrenia.
<P>
Rád by som sa poďakoval pánovi spravodajcovi a tiež by som požiadal pána komisára, aby podnikol patričné opatrenia.
<SPEAKER ID="361" NAME="Antolín Sánchez Presedo" AFFILIATION="PSE">
Vážená pani predsedajúca, dámy a páni, rád by som poďakoval pánovi Ehlerovi za jeho prácu, ktorá prichádza desať rokov po realizácii smernice o systémoch ochrany vkladov z roku 1994, v období finančných zmien, keď sa diskutuje o zlepšení európskeho trhu finančných služieb.
<P>
V súčasnosti existuje značný rozdiel v postojoch jednotlivých členských štátov a je potrebné vyriešiť dôležité otázky. Napriek tomu väčšina členských štátov využíva systém založený na predbežnom financovaní, stále pretrvávajú výrazné rozdiely v úrovniach poistenia, vo výške a spôsoboch financovania.
<P>
Uvádzam dva príklady: Zaručená suma je v najviac ochranárskom štáte osemkrát vyššia ako v najmenej ochranárskom štáte a záručný fond v jednom štáte predstavuje až 40 % európskeho súčtu. Táto situácia vytvára narušenie hospodárskej súťaže. Dodatočný systém ohrozuje vnútroštátnu a európsku finančnú stabilitu v čase krízy.
<P>
Cezhraničné bankové skupiny tiež prežívajú problémy. Konsolidácia fondov z rôznych systémov prináša praktické problémy. Sústredenie záruk v jedinom systéme je možné dosiahnuť prostredníctvom rozšírenia predpisov a dohôd medzi štátmi, čím sa systém roztriešti a bude citlivejší na neprípustný nárast rizík. Nad cieľmi systémov ochrany vkladov sa vznášajú veľké otázniky: harmonizácia úrovní ochrany, vklady odstupňované na základe rizika, využívanie fondov na zaistenie likvidity, rozdelenie záťaže, riadenie cezhraničných kríz, likvidácia inštitúcií a spolupráca medzi úradmi.
<P>
Systémy ochrany vkladov by mali poskytovať bezpečnostnú sieť ochrany vkladateľov, odstupňovanou na základe rizika a zabezpečujúcou spravodlivú a účinnú hospodársku súťaž, poskytujúcu stabilitu finančným trhom a prispievajúcu k spravodlivému rozdeleniu záťaže v krízových situáciách.
<P>
Preto by vytrhnutie všetkých možností z existujúceho rámca nemalo stáť v ceste dôkladnej a ambicióznej reforme po vykonaní nevyhnutných štúdií.
<SPEAKER ID="362" NAME="Mariela Velichkova Baeva" AFFILIATION="ALDE">
(BG) Kolegovia, upozorňujem na skutočnosť, že finančné krízy nie sú novým javom, sú ukazovateľom nesúmernosti medzi finančným sektorom a reálnym hospodárstvom. Hypotekárna kríza v USA nedávno prinútila finančných expertov k výrokom, že hospodárstvo a finančné trhy sú previazané a je potrebná rozsiahla diskusia v záujme zlepšenia riadenia rizík.
<P>
Myšlienka v návrhu uznesenia pána Ehlera zhodnotiť a vylepšiť preventívne a včasné výstražné opatrenia Európskej únie s úmyslom zaistiť stabilitu finančných trhov a otázka ochrany vkladov ako tradičnej formy úspor je v mojej krajine, v Bulharsku, veľmi aktuálna. V tejto súvislosti by som rada zdôraznila, že zodpovednosť bánk za starostlivú organizáciu svojho portfólia je nesmierne dôležitá. Samozrejme, väčšia informovanosť občanov o spôsoboch použitia flexibilných systémov, o rôznorodosti foriem vkladov a mechanizmoch, ako sú fondy poistenia vkladov, ďalej buduje dôveru a podporuje finančnú stabilitu.
<SPEAKER ID="363" NAME="Charlie McCreevy">
člen Komisie. - Vážená pani predsedajúca, rád by som poďakoval poslancom za ich príspevky. Na záver by som rád vyzdvihol dva kľúčové body.
<P>
Nedomnievame sa, že v súčasnosti je vhodná regulačná zmena. Smernica obstála v skúške časom. Dokáže sa prispôsobiť zmeneným okolnostiam. Dlhodobejšie bude z hľadiska finančnej stability nevyhnutné, aby pozitívne systémy ochrany prispeli k hladkému krízovému riadeniu v stále viac celoeurópskom bankovom prostredí.
<P>
Preto akékoľvek ďalšie kroky smerom k harmonizovanejším systémom v Európskej únii teraz záležia na výsledku širšej činnosti, ktorá práve prebieha v súvislosti s krízovým riadením.
<P>
Pokiaľ ide o problémy, na ktoré upozornila pani Kauppiová a pán Hökmark, náhradu príspevkov banke, ktorá z akéhokoľvek dôvodu opustí systém, terajšia smernica nepokrýva, teda je záležitosťou členských štátov. Harmonizácia na európskej úrovni by vyžadovala plnú harmonizáciu metódy financovania.
<P>
Rád by som poďakoval pánovi spravodajcovi Ehlerovi a Výboru pre hospodárske a menové veci za ich veľmi konštruktívny prístup.
<SPEAKER ID="364" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok, 13. decembra 2007.
