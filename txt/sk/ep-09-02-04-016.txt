<CHAPTER ID="016">
Používanie použitého oleja s PCB v továrni na recykláciu v Írsku (rozprava) 
<SPEAKER ID="369" NAME="Predsedajúca">
Ďalším bodom programu je stanovisko Komisie k používaniu použitého oleja s PCB v továrni na recykláciu v Írsku.
<SPEAKER ID="370" NAME="Androulla Vassiliou">
členka Komisie. - Vážená pani predsedajúca, Komisia si plne uvedomuje veľké nebezpečenstvo polychlórovaných bifenylov (PCB) pre ľudské zdravie a životné prostredie.
<P>
Udalosti podobné tým v Belgicku z roku 1999 a minulý rok v Írsku opäť dokázali, že dokonca aj malé množstvá PCB môžu zapríčiniť vážnu kontamináciu krmivového a potravinového reťazca.
<P>
Za posledných tridsať rokov zaviedla EÚ legislatívu na zníženie únikov PCB a dioxínov do životného prostredia s cieľom zmenšiť ohrozenie obyvateľstva a chrániť ľudské zdravie a životné prostredie.
<P>
Keďže zariadenia s obsahom PCB majú obyčajne dlhú životnosť, dokonca aj po zákaze PCB v roku 1985 ich veľké množstvo ostáva v použití a sú jedným zo zdrojov možného ohrozenia ľudí.
<P>
Najmä smernica Rady 96/59/ES zo septembra 1996 o zneškodnení polychlórovaných bifenylov a polychlórovaných terfenylov (PCB/PCT) poskytuje primerané nástroje na zabezpečenie urýchleného zneškodnenia zariadení a odpadov s obsahom PCB a zneškodnenia veľkých zariadení do roku 2010.
<P>
Avšak v úplnej realizácii tejto legislatívy sú stále veľké medzery. Komisia musela začať konania o porušení práva voči väčšine členských štátov v súvislosti s ich povinnosťou spísať zoznamy veľkých zariadení s obsahom PCB a vytvoriť plány na zneškodnenie PCB.
<P>
Vďaka týmto konaniam o porušení práva sa celková situácia zlepšila. Momentálne sú otvorené už len dva prípady, sú však tesne pred uzavretím.
<P>
Všetky členské štáty oznámili svoje plány na dekontamináciu a/alebo zneškodnenie spísaných zariadení a v nich obsiahnutých PCB a na zber a následné zneškodnenie zariadení s obsahom nižším ako 5 dm3 PCB (v zmysle článku 11 Smernice).
<P>
Napriek tomu je potrebné vyvinúť ďalšie úsilie. S cieľom zabezpečiť účinnosť plánov na zneškodnenie PCB musia členské štáty ďalej zlepšovať vykonávanie existujúcej legislatívy týkajúcej sa PCB a európskej legislatívy v oblasti odpadov vo všeobecnosti.
<P>
Komisia kladie čoraz väčší dôraz na riadne vykonávanie legislatívy EÚ v oblasti odpadov a aktívne podporuje členské štáty pri zlepšovaní vykonávania ich vlastných vnútroštátnych predpisov v oblasti odpadov.
<P>
Nariadenie o hygiene krmív č. 183/2005 ustanovuje minimálne požiadavky na hygienu krmív, ktoré sa vzťahujú na prvovýrobu krmív (na úrovni fariem), spracovanie a distribúciu až po samotné kŕmenie hospodárskych zvierat.
<P>
Prevádzkovatelia potravinárskych a krmovinárskych podnikov (FBO) by mali zaviesť, vykonávať a udržiavať postupy založené na princípoch HACCP. To znamená zisťovanie kritických bodov riadenia, okrem iného, možnej chemickej kontaminácie pri použití procesu priameho ohrevu na sušenie kŕmnych materiálov.
<P>
Zodpovednosť za dodržiavanie týchto požiadaviek je na prevádzkovateľoch potravinárskych a krmovinárskych podnikov, hoci primeranosť opatrení nimi zavedených do praxe musia preverovať príslušné orgány členských štátov. Vo väčšine prípadov je potrebná kontrola priamo na mieste.
<P>
Okrem toho existujú všeobecné princípy organizácie úradných kontrol ustanovené v nariadení o úradnej kontrole potravín a krmív, ktorá od členských štátov vyžaduje zabezpečenie pravidelného vykonávania týchto kontrol na základe rizika a v primeraných intervaloch. K týmto úradným kontrolám patria aj kontroly krmovinárskych podnikov.
<P>
Úlohu Komisie ustanovuje článok 45 nariadenia (ES) č. 882/2004 o úradnej kontrole potravín a krmív. Experti Komisie vykonávajú audity príslušných orgánov v členských štátoch s cieľom overiť, či sa kontroly uskutočňujú v súlade s právom Spoločenstva.
<P>
V roku 2008 sa v zmysle tohto článku uskutočnil hlavný audit vo viacerých odvetviach v Írsku a správa bude čoskoro k dispozícii. Zoznam podnikov, v ktorých sa vykoná audit, zostavujú príslušné vnútroštátne orgány v spolupráci s audítormi Potravinového a veterinárneho úradu (FVO).
<P>
Podnik spomenutý v otázke nebol v zozname podnikov, v ktorých sa mal vykonať hlavný audit v roku 2008.
<P>
V írskom prípade kontaminácie dioxínmi sa zistilo, že zdrojom kontaminácie bola kontaminovaná strúhanka použitá v krmive pre zvieratá. Strúhanka pochádzala z odpadu z pekárne (sušienky po dátume spotreby), ktoré sa sušia pomocou procesu priameho ohrevu. V procese priameho ohrevu sú splodiny spaľovania v priamom styku so sušeným krmivovým materiálom. Použité palivo bolo zjavne kontaminované olejom z transformátora s obsahom PCB. Príslušné zodpovednosti jednotlivých, od výrobcu strúhanky po dodávateľa paliva a tak ďalej, sa budú zisťovať v prebiehajúcom súdnom vyšetrovaní.
<P>
Rada by som zdôraznila zásadnú dôležitosť komplexného prístupu ku klasifikovaniu rizika, ktoré zahŕňa možné riziká súvisiace nielen s charakterom vstupného materiálu, v tomto prípade strúhanky, ale aj so samotným procesom.
<SPEAKER ID="371" NAME="Mairead McGuinness, v">
mene skupiny PPE-DE. - Vážená pani predsedajúca, chcela by som sa poďakovať Komisii za veľmi podrobné stanovisko k tejto problematike.
<P>
Podľa môjho názoru dôvodom dnešnej večernej rozpravy je, že sa chceme poučiť a postarať sa o to, aby sa to už neopakovalo. Problém je, že keď sa v roku 1999 objavila podobná situácia v Belgicku, mysleli sme, že sme už dostatočne sprísnili pravidlá, takže nám už nehrozí ďalší incident. Avšak teraz sme tam, kde sme, a poznáme dôsledky zlyhania systému, nielen z finančného hľadiska - i keď toto má obrovský význam pre Európsku úniu, pre írske ministerstvo financií, pre daňových poplatníkov - ale aj z hľadiska straty dôvery medzi spotrebiteľmi a všeobecného poškodenia írskeho odvetvia výroby potravín z hľadiska trhov.
<P>
Som rada, že sme už urobili pokrok a napravili sme si svoje meno na medzinárodnom trhu, ale intenzívne si uvedomujem aj to, že poľnohospodári v celej Európskej únií takisto čelia problémom kvôli ťažkostiam v Írsku. Preto si myslím, že dnešná večerná rozprava je nielen o Írsku. Podľa môjho názoru je z vášho stanoviska jednoznačné, že problém, ktorý nastal v Írsku, by potenciálne mohol nastať aj v iných členských štátoch. Predpokladám, že toto je bod, od ktorého by sa táto rozprava mala odvíjať.
<P>
Vieme, že tento olej sa nemal dostať do krmivového reťazca zvierat. Snažíme sa zistiť, ako sa to stalo a - ako správne hovoríte - je to predmetom vyšetrovania na cezhraničnej úrovni. Dúfam, že zistíme presnú postupnosť udalostí, aby sme sa podobnej situácii vedeli vyhnúť.
<P>
Ale vyvoláva to ďalšiu otázku, na ktorú ste narážali, a to ako nakladáme s odpadom alebo nadbytočnými potravinami. Recyklácia je momentálne "tá správna vec". Každý ju schvaľuje, pretože všetci chceme byť ekologicky priateľskí a všetci chceme trvalo udržateľné životné prostredie. Takže sú tu dve otázky: v prvom rade otázka recyklácie olejov, na ktorú ste narážali, a myslím, že si vyžaduje väčšiu pozornosť nielen vo vzťahu k PCB, ale aj vo všeobecnosti k zberu, distribúcii, manipulácii s odpadovými olejmi a podobne, hoci očividne najväčším problémom sú obavy konkrétne pokiaľ ide o PCB.
<P>
Čo sa týka zvyšných potravín - alebo odpadových potravín, ako sa niekedy nazývajú - podľa môjho názoru je vhodné použiť tieto výrobky v krmivovom reťazci zvierat, ale chcem povedať veľmi jasne, že ak nevieme zaručiť ich bezpečnosť, spôsob spracovania a manipulácie s nimi, potom sa obávam, že ich v potravinovom a krmivovom reťazci budeme musieť zakázať.
<P>
Bola by som nerada, keby sa to stalo, ale bola by som rovnako nerada, keby sa opakovalo to, čo sa stalo v Írsku aj so všetkými z toho plynúcimi dôsledkami. Chceli by sme, aby sa takéto zvyšné alebo odpadové potraviny používali, pretože sú kvalitné, a nie aby pre ne krmivový reťazec zvierat slúžil ako skládka odpadov - domnievam sa, že toto je dôležitý bod.
<P>
Musíme sa tiež veľmi otvorene rozprávať o celkovej otázke miešania krmív pre zvieratá. Poľnohospodári zvyknú kupovať jednotlivé zložky a miešať ich podľa vlastného pomeru, robí to väčšina veľkých poľnohospodárov. Je to v poriadku, pokiaľ to máme pevne pod kontrolou. Viem, že sa vykonávajú pravidelné kontroly, ale v tomto prípade sa očividne vyskytli isté medzery v kontrolách na tomto trhu. V skutočnosti poľnohospodári, ktorí pochybili a niesli dôsledky, pretože použili tento výrobok, mi povedali: "Prečo niekto neprišiel a neskontroloval, čo sa nám dostalo do dvorov?"
<P>
Čo sa týka otázky regulácie, domnievam sa, že kontroly prevádzkovateľov krmovinárskych podnikov, ktorí majú licenciu - v rámci združeného krmovinárskeho priemyslu Európskej únie - sú veľmi prísne a zaviedli sa kvôli praktikám v minulosti, ktoré bolo potrebné prísnejšie sledovať.
<P>
Mám pocit, že v členských štátoch mimoriadne prísne kontrolujeme tých, ktorí pravidlá dodržiavajú, a naopak, nestrážime tých, ktorí potenciálne pravidlá nedodržiavajú. Nepozeráme sa na problém z inej perspektívy. Možno je tendencia, ak sú raz dokumenty v poriadku a políčka zaškrtnuté, odložiť ich a nepátrať po tom, čo sa skrýva pod povrchom.
<P>
Myslím, že by sme mali prehodnotiť reguláciu. Robíme to vo finančnom odvetví a mali by sme to urobiť aj v potravinárskom odvetví. Taktiež si myslím, že na úrovni poľnohospodárov sa kontrolóri považujú za stelesneného diabla, ktorý prišiel na ich farmy. Prečo poľnohospodári nevítajú kontrolórov a nevnímajú ich ako ochrancov svojich podnikov?
<P>
Myslím, že na základe tejto skúsenosti je potrebné zmeniť celkový postoj v oblasti potravinového reťazca. Preto mimoriadne vítam oznámenie Združenia írskych poľnohospodárov o založení potravinového komanda. Je najvyšší čas, aby poľnohospodári prevzali určitú časť kontroly nad potravinovým reťazcom, v ktorom oni predstavujú prvý článok.
<P>
Na záver, otázka nízkonákladových zložiek sa momentálne nerieši, ale tlak na výrobcov, aby vyrábali ešte lacnejšie, je súčasťou tohto problému a je potrebné sa ním zaoberať.
<SPEAKER ID="372" NAME="Proinsias De Rossa, v">
mene skupiny PSE. - Vážená pani predsedajúca, rád by som spomenul niekoľko bodov vo vzťahu k tejto otázke a, samozrejme, by som si dovolil mierne nesúhlasiť s pani poslankyňou McGuinnessovou, čo sa týka postoja "toto nie je o Írsku". Samozrejme, že to je o Írsku. Toto je najnovší škandál v oblasti potravinových rizík.
<P>
Ochrana ľudského zdravia musí byť prvotným záujmom v tejto veci a to, o čom tu diskutujeme, je vykonávanie smernice z roku 1996. Bohužiaľ, Írsko bolo jedným z tých členských štátov, ktoré skutočne vykonali túto smernicu až pod hrozbou žaloby o päť rokov neskôr, v roku 2001. Samozrejme, zdalo by sa, že proces vykonávania stále prebieha a že kontrolné postupy na zabezpečenie dodržiavania smernice sa javia ako pomerne slabé. Ako som porozumel z toho, čo som si o udalosti prečítal, jednou z prekvapujúcich skutočností je nedostatok informácií o tom, čo presne sa stalo v tomto konkrétnom prípade, pokiaľ ide o kontamináciu bravčového mäsa. Mohlo by sa zdať, že v danej továrni, ktorá krmivo vyrobila, už istý čas nebola kontrola.
<P>
Taktiež musím podotknúť, že - a som si istý, že vláda by bola prekvapená, keby ma počula povedať to - verím, že vykonala správne rozhodnutie, keď okamžite dohliadla na distribúciu bravčového mäsa a stiahla bravčové mäso z pultov predajní. Samozrejme to poškodilo množstvo nevinných výrobcov, mäsiarov a tak ďalej, ktorí dodržiavali pravidlá: viac ako 90 % výrobkov vôbec nebolo kontaminovaných. Dotknutá továreň zásobovala len asi 10 predajní, takže to bol veľký ťah, ale bol to správny ťah. Najdôležitejšia vec je, že sa snažíme zabezpečiť, aby si verejnosť a spotrebitelia mohli byť istí, že potraviny, ktoré si kúpia v supermarketoch či v miestnych predajniach, sú bezpečné na konzumáciu. Ak nevykonáme okamžité a drastické kroky, aby sme to zaručili, potom si myslím, že zlyhávame vo svojej zodpovednosti.
<P>
Mám pre pani komisárku dve otázky: Prvá je, ako som spomenul, že hovoríme o realizácii smernice z roku 1996. Nie je toto argument pre revíziu tejto smernice? Nie sú kritériá stanovené v tejto smernici teraz už neadekvátne? Nemali by sme sa vážnejšie zaoberať odstránením PCB z obehu oveľa rýchlejšie ako sa predpokladá, najmä kvôli oneskorenému vykonaniu tejto smernice mnohými členskými štátmi?
<P>
Moja druhá otázka sa týka plánu riadenia, ktorý Agentúra pre ochranu životného prostredia v Írsku oneskorene zaviedla do praxe v roku 2008, kde spomína zoznam pravidiel, ktoré tento plán tiež obsahuje, pre riadenie používania PCB a zariadení s obsahom PCB. Rád by som vedel, či je tento zoznam pravidiel v skutočnosti v súlade so smernicou. Nemali by sme vyžadovať prísnejšie uplatňovanie pravidiel vo vzťahu k riadeniu PCB? Nie som zástancom pokutovania každého, kto z času na čas poruší isté pravidlo, ale domnievam sa, že pokiaľ ide o potravinovú bezpečnosť, mali by hroziť sankcie za trestné činy pre tých, ktorí bezohľadne zneužívajú svoje postavenie.
<SPEAKER ID="373" NAME="Liam Aylward, v">
mene skupiny UEN. - Vážená pani predsedajúca, priemysel spracovania bravčového mäsa hrá kľúčovú úlohu v írskom agropotravinárskom odvetví. Hodnota tohto priemyslu sa odhaduje na približne 1 miliardu EUR a priamo či nepriamo zamestnáva 10 000 ľudí.
<P>
Na pozadí súčasnej hospodárskej situácie a stúpajúcich cien potravín je nevyhnutné, aby sme urobili všetko, čo je v našich silách, na ochranu írskeho odvetvia spracovania bravčového mäsa, ktoré dosahuje tie najvyššie štandardy Európskej únie a medzinárodné štandardy.
<P>
Zistenie dioxínov presahujúcich povolenú hranicu vo vzorke bravčového tuku v rámci národného programu monitorovania zvyškových množstiev umožnilo rýchlo vystopovať zdroj kontaminácie v konkrétnej továrni na výrobu krmív. Zatiaľ čo akákoľvek kontaminácia našich potravín je vždy poľutovaniahodná, tento incident dokazuje, že írske orgány majú vysokú úroveň kontroly potravinovej bezpečnosti, aby zaručili bezúhonnosť potravinového reťazca. Inými slovami, tieto kontroly boli účinné.
<P>
Preto by som rád ocenil odbornosť a pohotovosť konania írskej vlády a ministerstva poľnohospodárstva vo vzťahu k rozhodnutiu stiahnuť z predaja všetky výrobky. Toto veľmi dobre prijali európske a medzinárodné trhy aj Európska komisia. Poukázalo to na skutočnosť, ako vážne naša krajina vníma problematiku potravinovej bezpečnosti a pomohlo nám to udržať si doma i v zahraničí reputáciu krajiny, ktorá vyrába kvalitné potraviny.
<P>
Írski spotrebitelia ďalej nakupovali bravčové mäso, ktoré sa objavilo na pultoch predajní, a došlo k rýchlemu obnoveniu obchodovania na väčšine európskych a medzinárodných trhov. Nepochybne je potrebné uskutočniť ďalšie kroky s cieľom obnoviť obchodovanie v plnej miere, ako napríklad lepšie marketingové kampane a tak ďalej.
<P>
Chcel by som pochváliť Výbor pre poľnohospodárstvo írskeho parlamentu Oireachtas za dôkladné vyšetrenie incidentu s dioxínmi, ktoré zahŕňalo viacero vypočúvaní za účasti ministerstiev, štátnych orgánov a zástupcov priemyslu spracovania bravčového mäsa. Teší ma tiež, že ministerstvo poľnohospodárstva vykonáva ďalšie vyšetrovanie pod vedením profesora Patricka Walla, ktorý je veľmi dobre známy v európskych kruhoch.
<SPEAKER ID="374" NAME="Friedrich-Wilhelm Graefe zu Baringdorf">
v mene skupiny Verts/ALE. - (DE) Vážená pani predsedajúca, vážená pani komisárka, prinajmenšom toto odhalili kontroly v prípade Írska. Pred desiatimi rokmi v Belgicku prípady pribúdali vo veľkom a rýchlo. V obidvoch prípadoch malo ísť o nehody, ale tieto nehody sa nikdy nepotvrdili. Prípad v Belgicku sa uzavrel teraz, po 10 rokoch. Jedna osoba dostala podmienečný trest na jeden a pol roka. Avšak to, ako sa látka dostala do výrobkov, nie je jasné. Musíme teda ďalej predpokladať, že toxické látky sa do krmív úmyselne primiešavali, že krmivá sa zneužívali na šetrenie na poplatkoch za likvidáciu. Teda že olej sa zriedil a pridal do krmív. V obidvoch prípadoch ide o olej z transformátora.
<P>
Pokiaľ sa tieto nehody spätne nezrekonštruujú a nedokáže sa, že išlo naozaj o dôsledok horenia, musíme predpokladať, že aj v Írsku došlo k trestnému činu primiešania toxických látok, konkrétne PCB, do krmiva. To znamená, že musíme zvýšiť frekvenciu kontrol, aby sa takéto pokusy o trestné činy nesústredili na krmivá v domnienke, že ide o jednoduchý spôsob znižovania nákladov.
<P>
Z tohto dôvodu predstavuje otvorené vyhlásenie, ktoré tu zajtra budeme prijímať, ďalšiu príležitosť nie na zvýšenie pozornosti voči pokusom o trestné činy, ale na zvýšenie frekvencie kontrol. Okrem toho sa riziká nesmú zisťovať iba z hľadiska toho, ktorých tovární sa to týka, ale aj vo vzťahu k tomu, kto je vlastne zodpovedný za prevádzkovanie týchto tovární a z akých pochybných zdrojov získal ten olej. Vieme, s akými ľuďmi tu máme do činenia, a orgány si preto musia uvedomiť, pokiaľ ide o kontroly, že predstavujú vyššie riziko, a preto musia podliehať prísnejším kontrolám.
<SPEAKER ID="375" NAME="Bairbre de Brún">
v mene skupiny GUE/NGL. - (GA) Incident, pri ktorom sa zistili vysoké množstvá dioxínov v írskych továrňach, spôsobuje obrovské hospodárske ťažkosti poľnohospodárom na severe a na juhu krajiny. To je zlá správa v súčasnej zložitej hospodárskej situácii. Vďaka rýchlemu zásahu si môže byť trh istý, že írske bravčové mäso je bezpečné. Tak či tak by sme nemali očakávať, že postihnuté subjekty by sa mali s dôsledkami vyrovnať sami. Viem, že niektoré z týchto hospodárskych otázok sa týkajú iných členov Komisie, ale je dôležité poukázať na nasledujúce body.
<P>
Cieľom Programu na stiahnutie bravčového mäsa z obehu, ktorý írska vláda zverejnila v decembri 2008, bolo stiahnuť kontaminované írske bravčové mäso z trhu. Nech už je to akokoľvek, nezdá sa, že by sa tento program postaral o 4 000 kontaminovaných ošípaných poslaných do továrne na spracovanie bravčového mäsa Vion v Cookstowne v grófstve Tyrone, v mojom volebnom obvode, od 1. septembra do 6. decembra 2008.
<P>
Našťastie, môžeme bezvýhradne konštatovať, že írske bravčové mäso je absolútne bezpečné. Ak táto továreň nemá nárok na náhradu škody v rámci režimu podpory EÚ, existuje reálne nebezpečenstvo, že nebude schopná pokračovať v prevádzke.
<P>
EÚ nesmie dovoliť, aby táto továreň musela sama čeliť dôsledkom prevzatia 4 000 kontaminovaných ošípaných.
<P>
Ak nedostanú náhradu škody v rámci Programu na stiahnutie bravčového mäsa z obehu dohodnutého medzi Komisiou a írskou vládou, je potrebné dohodnúť podobný program medzi Komisiou a ministerstvom pre poľnohospodárstvo a rozvoj vidieka Zhromaždenia v Belfaste.
<P>
V duchu solidarity by mala Európska únia schváliť spolufinancovanie náhrad škôd potrebných pre postihnutých touto udalosťou. Rok 2009 bude zložitým rokom pre každého - nezabúdajme na obzvlášť výnimočné okolnosti, ktoré zanechali množstvo ľudí v potravinárskom odvetví v kritickej situácii, ktorú nespôsobili.
<P>
Ministri Zhromaždenia v Belfaste a írska vláda čoskoro predstavia stratégiu na zabezpečenie zdravia zvierat na úrovni celého ostrova.
<P>
Musíme mať celoírsky prístup, ktorý sa netýka len zdravia zvierat, ale predstavuje jednotný prístup k regulácii na úrovni celého ostrova. To znamená, že nariadenia EÚ by sa mali riadiť a vykonávať v rámci celého ostrova. Každý írsky poľnohospodár by mal z takéhoto stavu prospech a odstránenie dvojitej legislatívy by zvýšilo účinnosť sledovania nariadení EÚ.
<SPEAKER ID="376" NAME="Kathy Sinnott, v">
mene skupiny IND/DEM. - Vážená pani predsedajúca, môj kolega pán poslanec spomenul pochybný spôsob, ktorým sa PCB dostali do potravinového reťazca v Írsku. Myslím, že niekedy je možno horšie pozrieť sa na históriu PCB. Polychlórované bifenyly existujú takmer 100 rokov. Vyrobil ich človek a od samotného začiatku bolo zrejmé, že sú veľmi nebezpečné.
<P>
Dlhé roky sa používali v kondenzátoroch, hydraulických palivách, lakoch na drevené dlážky; PCB jednoznačne nie je nič, čo chceme mať v potravinovom reťazci. Ale už od začiatku dvadsiateho storočia až do roku 1966, kedy švédski vedci skutočne dokázali ich nebezpečnosť, to ľudia nebrali do úvahy a umožnili ich používanie, hoci sa stále opakovali početné nehody v priemyselných podnikoch.
<P>
Napriek poznatkom vedy boli PCB vo verejnej sfére zakázané až v sedemdesiatych rokoch, konkrétne v roku 1972, a dokonca aj vtedy sa ešte mohli používať, a až do roku 2000 neboli zakázané v celom rozsahu. Preto sa medzi nami nachádza množstvo PCB a nič sme s nimi nerobili takmer 100 rokov odvtedy, ako sme zistili, že je to problém.
<P>
Takže napriek smernici Komisie z roku 1996, ktorá požaduje zneškodnenie PCB, ich znova a znova nachádzame, a to najmä v Belgicku a nedávno v Írsku.
<P>
Ale zistila som, že ľudia v Írsku skutočne nedokážu pochopiť jednu vec. Spomínam si, ako som v tom čase išla do mäsiarstva, a mäsiar tomu jednoducho nerozumel. Povedal, zaviedli sme tak veľa sledovanosti. Vieme presne zistiť, odkiaľ pochádza toto vajce, kedy ho zniesla sliepka, a keby sme veľmi chceli, vieme aj presne zistiť, na ktorej farme a tak ďalej. Napriek tomu, že sa našiel zdroj PCB, bol tento mäsiar, ktorý vie, odkiaľ pochádza všetko jeho bravčové mäso, ktorý má všetky čísla kódov atď., prinútený vyhodiť a zničiť všetko svoje mäso.
<P>
Nerozumiem, ako sa to mohlo stať, pretože sme vo Výbore pre životné prostredie tak intenzívne pracovali, a vy ste tiež tak tvrdo pracovali na tom, aby sme dosiahli sledovateľnosť, a napriek tomu, keď prišlo na lámanie chleba, tieto systémy neboli funkčné. Možno pomohli nájsť farmy, ale nepomohli napraviť reputáciu tým, ktorí v tom boli nevinne, a ľudia za to museli draho zaplatiť - moja krajina za to musela draho zaplatiť, pretože sa to nedotklo len konkrétnych dodávateľských reťazcov, dotklo sa to celej krajiny.
<P>
A nejasnosti sú aj v iných veciach. Dnes hovoríme o PCB a dioxínoch, čo je správne, ale opäť prejde 100 rokov, kým si uvedomíme súvislosti medzi dioxínmi a spaľovaním? O toto sa tiež neustále snažím, a to o odstránenie dioxínov pochádzajúcich zo spaľovania z potravinového reťazca.
<SPEAKER ID="377" NAME="Jim Allister" AFFILIATION="NI">
Vážená pani predsedajúca, veľa poľnohospodárov a tovární na spracovanie mäsa v mojom volebnom obvode čelí stratám miliónov libier, a nie vlastným zavinením, pretože kontaminované krmivo v dobrej viere kúpili z továrne na recykláciu potravín, kde došlo k svojvoľnému nedodržaniu správnych postupov. Niet divu, že sú títo voliči veľmi nahnevaní.
<P>
Mám niekoľko otázok pre pani komisárku. Ak nebudú zodpovedané dnes, bol by som rád, keby boli zodpovedané písomne, ak je to možné.
<P>
Po prvé, aká je história továrne na recyklované krmivá, ktorá udalosť zavinila, čo sa týka dodržiavania nariadení EÚ? Mala svoje vlastné zákony, ako sa hovorí?
<P>
Po druhé, mala firma Millstream licenciu na použitie inkriminovaného oleja? Ak nie, nebolo povinnosťou členského štátu odhaliť a riešiť takéto jednoznačné nedodržiavanie základných požiadaviek na reguláciu?
<P>
Po tretie, vykonávala firma Millstream analýzu rizík na základe princípov HACCP a mala plán vlastných kontrol podľa požiadaviek smernice o hygiene potravín?
<P>
Po štvrté, je Komisia spokojná s úrovňou a frekvenciou kontrol a dohľadom nad továrňou a jej výrobou, ktoré v nej zaviedol členský štát, vzhľadom na jeho povinnosť dozrieť na plán úradných kontrol na základe rizika? Došlo zo strany írskych orgánov k zanedbaniu dôrazného presadzovania požiadaviek zákona o krmivách a požiadaviek na potravinovú bezpečnosť?
<P>
Po piate, v mojom volebnom obvode musia povolené továrne na recyklované krmivá dodržiavať prísne kontroly a normy v rámci režimu zabezpečenia kvality. Prečo sa v továrni na recyklované krmivá Millstream nevykonávali podobné kontroly?
<P>
Po šieste, spoliehali sme sa na samocertifikáciu bezpečnosti tovární na recyklované krmivá, a ak áno, prečo sa to umožnilo tu, keď je to povolené len v prípade malých prevádzkovateľov?
<P>
Na záver, ak môžem, na akom právnom základe Komisia odsúhlasila značnú sumu pre írsky štát, keďže pôvodne sa hovorca Komisie vyjadril, že žiadny podobný základ neexistuje? Bude nasledovať ďalšie vyšetrovanie porušenia práva, ak sa zistí, že tento členský štát porušil svoje povinnosti?
<SPEAKER ID="378" NAME="Maria Petre" AFFILIATION="PPE-DE">
(RO) Je prospešné, že dnes večer môžeme mať rozpravu na základe vyhlásenia Komisie o používaní použitého oleja pri výrobe krmív v Írsku, o ktorom ste nás, vážená pani komisárka, informovali.
<P>
Rada by som túto rozpravu trochu rozšírila, aby som vám povedala, že veľké množstvo členských štátov vrátane Rumunska, o ktorom budem hovoriť, zasiahla táto udalosť, alebo presnejšie povedané, táto udalosť zasiahla mäsopriemysel, ale predovšetkým spotrebiteľov. Zasiahla priemysel, ktorý zaznamenal vážne straty v mimoriadne krátkom časovom rozpätí, a spotrebiteľov v čase, keď je prinajmenšom v Rumunsku v súvislosti s udržiavaním tradície vianočných sviatkov spotreba bravčového mäsa vysoká.
<P>
Jedna vec, ktorá fungovala neobyčajne dobre, bolo upovedomenie veterinárnych úradov prostredníctvom európskeho systému rýchleho varovania. Okrem tohto opatrenia však všetky informácie zmizli. Aké bolo množstvo kontaminovaného mäsa, kam sa distribuovalo a kde sa nachádzajú potravinové výrobky - to sú otázky, ktoré boli zodpovedané čiastočne, a v niektorých prípadoch vôbec. Aký bol dôsledok? Panika medzi spotrebiteľmi a obrovské straty pre výrobcov, ako aj pomerne slabá schopnosť zodpovedných orgánov efektívne riadiť takúto udalosť.
<P>
Z môjho pohľadu máme najmenej dva problémy. Prvým je kontaminácia dioxínom v dôsledku použitia použitých olejov, pričom dioxín je, ako všetci vieme, látka, ktorá predstavuje závažné riziko, keďže je vysoko toxická pre ľudský organizmus, dokonca aj v minimálnych množstvách. Čo môžeme robiť, aby sa takáto udalosť už nikdy viac nezopakovala?
<P>
Druhý problém je: ako zlepšiť schopnosť zodpovedných orgánov v členských štátoch reagovať a konať v takýchto nebezpečných situáciách?
<P>
Na záver, dúfam, že táto rozprava nám poskytne odpovede aspoň na tieto dve otázky.
<SPEAKER ID="379" NAME="Petya Stavreva" AFFILIATION="PPE-DE">
(BG) Vážená pani predsedajúca, vážená pani komisárka, vážené dámy a páni, problém použitia použitého oleja s obsahom polychlórovaných bifenylov v továrni na recykláciu potravín opäť oživil otázku potreby zaručiť potravinovú bezpečnosť v Európskej únii.
<P>
V prvom rade musíme podčiarknuť, že problém nevyplýva z choroby zvierat, ale z neadekvátneho monitorovania opatrení stanovených pre hygienu a bezpečnosť v Európskej únii. Napriek vykonaným kontrolám sa vysoké hodnoty dioxínu zistili až v čase, keď sa už dostal do bravčového mäsa. Otázka logicky znie: prečo sa to nestalo skôr?
<P>
Mnohí európski občania sa dnes pýtajú, či má Európska únia k dispozícii potrebnú legislatívu, ktorá by od členských štátov vyžadovala uplatnenie primeraného monitorovania bezpečnosti krmív pre zvieratá. Odpoveď na túto otázku je naliehavo potrebná, ak vezmeme do úvahy skutočnosť, že nedodržanie bezpečnostných noriem čo len v jednej továrni na recykláciu potravín môže mať osudné následky a môže zapríčiniť straty vo výške stoviek miliónov eur.
<P>
Rada by som vyzvala Európsku komisiu, aby podnikla potrebné kroky na zintenzívnenie monitorovania, ktoré je neoddeliteľnou súčasťou politiky Európskej únie v oblasti ochrany bezpečnosti spotrebiteľov. Bravčové mäso s vysokým obsahom dioxínu z Írska sa dostalo až do Bulharska, ako aj do mnohých iných európskych krajín. Avšak takéto udalosti sú v budúcnosti neprípustné, pretože cena, ktorá sa za ne platí, je príliš vysoká, či už z finančného hľadiska alebo z hľadiska spoločnosti.
<P>
Na záver by som rada uvítala iniciatívu pani poslankyne McGuinnessovej predložiť túto záležitosť Komisii na podrobné preverenie.
<SPEAKER ID="380" NAME="Elisabeth Jeggle" AFFILIATION="PPE-DE">
(DE) Vážená pani predsedajúca, vážená pani komisárka, dnes večer diskutujeme o použití použitých olejov s obsahom PCB v továrni na recykláciu potravín v Írsku. Zajtra budeme mať rozpravu o umiestňovaní krmív na trh a ich používaní. Zajtra uvidíme, že sme už spoločne dosiahli viacero dôležitých a prospešných opatrení v tejto oblasti. Avšak stále sú v tejto oblasti problémy. To je dôvod, prečo sa päť otázok, ktoré položila pani poslankyňa McGuinnessová, musí brať vážne a musia sa na ne dať vážne odpovede.
<P>
Vážená pani komisárka, vy sama ste hovorili o medzerách, ktoré je potrebné vyplniť vo vykonávaní našich právnych predpisov v mnohých členských štátoch. Je pravda, že celkovo krmivové odvetvie v posledných rokoch preukázalo svoju spoľahlivosť, ale určité podniky si buď neuvedomujú riziká, alebo ich nechcú vidieť. Okrem toho sa zdá, že je ešte stále veľa priestoru na zlepšenie v mnohých členských štátoch, čo sa týka kontrol na primeranom základe rizika.
<P>
My všetci - Parlament, poľnohospodári, ktorých počet klesá, aj spotrebitelia - očakávame riadne uplatňovanie právnych predpisov EÚ a kontroly ich dodržiavania. Z tohto dôvodu sa domnievam, že je potrebné preveriť všeobecnú legislatívu v oblasti potravín, hygienu potravín a krmív a podmienky licencií pre továrne na recykláciu potravín.
<P>
Áno, chceme využiť nadbytočné potraviny. Ja osobne by som bola rada, keby sa nadbytočné potraviny nemuseli zničiť. Je však potrebné zabezpečiť sledovateľnosť. Nechcené látky a výrobky je potrebné vylúčiť bezpečným a kontrolovaným spôsobom. Ak sú krmovinárske podniky licencované, musí sa zaručiť odborná spôsobilosť ich personálu v oblasti bezpečnosti potravín a krmív.
<P>
Krmivá sú základom potravinovej bezpečnosti a v tomto musia mať istotu poľnohospodári, aby si spotrebitelia mohli byť istí, že dostanú bezpečné a neškodné potraviny.
<SPEAKER ID="381" NAME="James Nicholson" AFFILIATION="PPE-DE">
Vážená pani predsedajúca, predovšetkým chcem povedať, že vítam možnosť pre túto rozpravu. Poľnohospodári zistili, akí sú zraniteľní voči tomu, čo urobia iní.
<P>
Tento prípad sa stal v Írskej republike, ale iróniou osudu je, že použitý olej, ktorý je predpokladanou príčinou problému, pôvodne pochádza zo Severného Írska. Ale objavil sa v kŕmnej zmesi z Írskej republiky.
<P>
Problém, ktorý vznikol, pokiaľ som si vedomý, je v tom, že poľnohospodári v Írskej republike, či už chovajú ošípané alebo hovädzí dobytok, dostali náhradu škody, pomoc a podporu od Európy. Poľnohospodári v Severnom Írsku v tom čase obišli naprázdno, bez akejkoľvek pomoci a podpory. Poľnohospodári v Severnom Írsku boli zničení a mnohým z nich hrozí strata ich fariem a ukončenie podnikania bez vlastného zavinenia. Nespravili nič nesprávne, nespáchali žiadny priestupok, a musím dnes otvorene povedať tomuto Parlamentu a pani komisárke, že podľa mňa sme poľnohospodárov v Severnom Írsku vážne sklamali, sklamalo nielen naše ministerstvo poľnohospodárstva a lokálneho rozvoja, v Severnom Írsku známe pod skratkou DARD, ale sklamal najmä minister, ktorý sa javí ako nekompetentný, slabý a neschopný vyriešiť tento problém.
<P>
Minister poľnohospodárstva Írskej republiky jasne ukázal, že sa v prvom rade stará sám o seba. Tomu rozumiem. Chcel by som sa pani komisárky opýtať: Dostanete informácie z vyšetrovania, ktoré polícia údajne vedie, z obidvoch strán hraníc? Budete pripravená konať na základe poskytnutých informácií a budete pripravená zabezpečiť rovnakú podporu pre poľnohospodárov zo Severného Írska, akú dostali poľnohospodári v Írskej republike tak, aby neboli žiadnym spôsobom finančne znevýhodnení? A predovšetkým, toto je moja posledná poznámka, zabezpečíte, aby sa podobný problém už nikdy viac neopakoval? Jediným jeho výsledkom je strata dôvery spotrebiteľa a predovšetkým zničenie výrobcu.
<SPEAKER ID="382" NAME="Avril Doyle" AFFILIATION="PPE-DE">
Vážená pani predsedajúca, jeden možný zdroj vystavenia ľudí PCB je cez potravinový reťazec, ako hovorí pani komisárka. Avšak otvorený oheň a cigaretový dym sú oveľa väčšími zdrojmi, ktorým je vystavené oveľa väčšie množstvo ľudí. Buďme rozumní a vynechajme hystériu z tejto rozpravy, vnesme do nej viac svetla a menej horúcej krvi.
<P>
Minimálne požiadavky na hygienu krmív sú skutočne veľmi dôležité a musia sa dôrazne vyžadovať, ale musí ich sprevádzať aj dôsledná identifikácia a sledovateľnosť všetkých mäsových výrobkov - nielen hovädzieho mäsa, ale aj hydiny, bravčového a jahňacieho mäsa. Predložila som pozmeňovacie a doplňujúce návrhy k súčasnej legislatíve v tomto zmysle, o ktorých budeme v Parlamente diskutovať už čoskoro.
<P>
Ku kontaminácii krmiva pre ošípané strúhankou v skutočnosti došlo, pretože továreň na recykláciu potravín Millstream Recycling neúmyselne použila na sušenie strúhanky palivo, ktoré v dobrej viere kúpila od firmy, s ktorou spolupracovala už roky a s ktorou nikdy predtým nemala žiadne problémy. Prebieha policajné vyšetrovanie a dotknutá spoločnosť plne spolupracuje s políciou.
<P>
Rada by som úplne poprela tvrdenie pána poslanca Allistera, že továreň úmyselne nedodržala pravidlá. Dokáže sa, že to tak nebolo, preto buďme opatrní v tom, čo tu hovoríme.
<P>
Najväčší problém bol, že sme museli stiahnuť 100 % všetkých výrobkov z bravčového mäsa a zničiť ich, i keď len jednorázovo. Odnieslo si to živobytie mnohých írskych poľnohospodárov a, samozrejme, utrpela aj reputácia írskych potravinárskych výrobkov v zahraničí, pretože sme museli reagovať tak neprimerane, pričom kontaminovaných bolo len šesť až sedem percent fariem s ošípanými, keďže írsky systém identifikácie a sledovateľnosti zlyhal na úrovni bitúnkov. V Írsku musia byť všetky ošípané označené ušnou značkou alebo tetovaním, ale z nejakých dôvodov sa na úrovni bitúnkov stalo, že sme nedokázali odlíšiť ošípané, ktoré dostali kontaminované krmivo, od veľkej väčšiny ostatných ošípaných, ktoré ho nedostali.
<P>
Na tento problém by mali sme mali upriamiť našu pozornosť. Komisia musí preveriť celkovú úlohu identifikácie a sledovateľnosti, a predovšetkým počkajme na výsledky policajného vyšetrovania, ktoré podľa mňa prekvapia verejnosť.
<P>
Dotknuté spoločnosti mimoriadne mrzia, a vyjadrili to verejne, škody spôsobené potravinovému reťazcu a reputácii Írska, ako aj hospodárske škody spôsobené mnohým poľnohospodárom, ktorí kúpili ich doteraz vynikajúce krmovinárske výrobky. Momentálne sú späť na trhu a vyrábajú, dalo by sa povedať, vynikajúce kŕmne zmesi pre poľnohospodárov.
<P>
Bola to desivá udalosť. Nikto si neželal, aby sa niečo podobné stalo.
<SPEAKER ID="383" NAME="Mairead McGuinness" AFFILIATION="PPE-DE">
Vážená pani predsedajúca, pokúšala som sa nesúdiť tento írsky prípad, pretože kvôli tomu tu dnes večer nie sme, ale rada by som pani komisárke položila tri otázky: Aké množstvo PCB je ešte v obehu? Viete zaručiť, že nespôsobia kontamináciu potravinového reťazca v najbližších 23 mesiacoch, počas procesu ich zneškodňovania? Mohla by Komisia predstaviť správu o stave uplatňovania smernice o hygiene potravín, ktorú by si Parlament rád vypočul?
<P>
Rada by som upozornila pána poslanca Jima Allistera, že toto je cezhraničná otázka. Kontaminácia, ako sme porozumeli, prišla - ako pán poslanec Jim Nicholson správne podotkol - spoza hraníc. To je dôvod, prečo nesúhlasím s pánom poslancom Proinsiasom de Rossom. Toto je európska otázka, pretože má cezhraničný rozmer. Čo sa stalo v Írsku, by sa mohlo stať v ktoromkoľvek členskom štáte, pretože sa v obehu nachádzajú - ak tomu dobre rozumiem - tisíce ton PCB. Možno by pani komisárka mohla objasniť tento bod.
<SPEAKER ID="384" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Vážená pani predsedajúca, vážená pani komisárka, vyšetrila alebo zrekonštruovala Komisia postupnosť udalostí vedúcich k nehode? Považujem myšlienku, že spaľovanie použitého oleja a dym, ktorým nasiakne strúhanka, by mohli spôsobiť kontamináciu dioxínom na takej úrovni, že sa 200-násobne zvýšené množstvá dioxínu ocitnú v bravčovom mäse - nie v krmive, ale v samotnom mäse - za dosť komickú. Naďalej budem vychádzať z toho, pokiaľ sa nedokáže opak, že išlo o úmyselné primiešanie.
<P>
Pri každej dopravnej nehode sa robí jej rekonštrukcia a vyšetruje sa, ako mohlo k takejto nehode dôjsť. Táto nehoda - ak to naozaj bola nehoda - sa musí takisto zrekonštruovať a musí sa vyšetriť, či spôsob spaľovania a dym, ktorým nasiakne mäso, skutočne môže byť príčinou takého veľkého množstva dioxínu v mäse. Ako človek z praxe by som povedal, že všetko, čo sa hovorí v tomto ohľade, je nezmysel. To, o čom tu hovoríme, bolo úmyselné primiešanie a my sa stávame schránkami pre tento jed, ktorý sa prirodzeným spôsobom nerozloží a ktorý pretrvá po mnohé ľudské generácie.
<SPEAKER ID="385" NAME="Jan Mulder" AFFILIATION="ALDE">
- (NL) Je to nesmierne zaujímavá rozprava. Obávam sa, že s podobnými prípadmi sa stretneme aj v budúcnosti. Nikdy sa nezbavíme ľudí, ktorí páchajú trestné činy a ktorí zneužívajú systém.
<P>
Jedna zo záležitostí, o ktorej sme dnes večer nediskutovali, je systém súkromného známkovania kvality. Prečo neposkytne Komisia priemyslu väčšiu podporu na vykonávanie vlastných kontrol a vývoj systému súkromného známkovania kvality? Potom by Komisia mohla povedať: "My môžeme vykonať konečné kontroly, ale v prvom rade je na vás, aby ste kontrolovali vašich kolegov a aby ste zabezpečili, že tieto veci sa už nestanú. Ak vytvoríte rozumný systém, podporíme ho a uznáme ho." Zdá sa mi, že je potrebné začať od podlahy, aby sa podobné praktiky v budúcnosti nevyskytli.
<SPEAKER ID="386" NAME="Jim Allister" AFFILIATION="NI">
Vážená pani predsedajúca, je nespochybniteľné, že tento olej zjavne pochádzal zo Severného Írska. To nie je problém.
<P>
Problém je, že ak sa továreň Millstream rozhodla kúpiť tento olej s vedomím, že ide o olej, ktorý sa bude používať v zariadeniach na spracovanie krmív, konkrétne na sušenie strúhanky, prečo kúpila olej tohto druhu, a to bez ohľadu na to, odkiaľ pochádzal?
<P>
Prečo ho neskontrolovali štátni kontrolóri ani samotná továreň? Použitie oleja v týchto okolnostiach je, ako to vnímam ja, protizákonné, ide o porušenie nariadení o potravinách a hygiene. Takže to, odkiaľ olej pochádzal, nie je problém - problém je, prečo sa dostal do továrne a prečo sa použil na to, na čo sa použil.
<SPEAKER ID="387" NAME="Avril Doyle" AFFILIATION="PPE-DE">
Vážená pani predsedajúca, obvinenie pána poslanca Graefe zu Baringdorfa o úmyselnom primiešavaní tejto látky do krmiva je odsúdeniahodné a nevhodné pre každého profesionálneho politika. Nech prebehne riadny proces súdneho vyšetrovania.
<P>
Dotknutá firma Millstream Recycling plne spolupracuje. Majú kompletnú dokumentáciu svedčiacu o tom, že tento olej kúpili od licencovanej firmy z Dublinu, ktorá dodáva oleje. Kúpili ho ako recyklovaný ľahký vykurovací olej, čo by bol vhodný olej na použitie v tomto konkrétnom procese sušenia. Kúpili ho od licencovanej firmy a, pokiaľ ide o nich, to, čo kúpili, bol recyklovaný ľahký vykurovací olej, avšak pripúšťajú, že to, čo v skutočnosti dostali, je transformátorový olej s obsahom dioxínu.
<P>
Prebieha súdne a policajné vyšetrovanie. Kým neprebehne riadny proces, prestaňme s týmito obvineniami, pretože ide o veľmi vážnu situáciu, ktorej nepomôže hysterická a neprimeraná reakcia.
<SPEAKER ID="388" NAME="James Nicholson" AFFILIATION="PPE-DE">
Vážená pani predsedajúca, všetci súhlasia - a nikto nespochybňuje - že olej pochádzal zo Severného Írska. To nemôžeme poprieť. Ale kým my diskutujeme, osem poľnohospodárov v Severnom Írsku končí s podnikaním, a v Írskej republike takisto. Aj oni trpeli, uznávam. Toto nie je o politike. Toto je o utrpení obyčajných ľudí, a sú to naši poľnohospodári, ktorí na to finančne doplácajú.
<P>
Pravdou je - a musíme sa jej postaviť tvárou v tvár, aj vy, vážená pani komisárka, sa jej musíte postaviť tvárou v tvár - že boli tony bravčového mäsa, ktorých pôvod sa nedal určiť. Nikto nevedel, odkiaľ pochádzali ošípané, ani odkiaľ pochádzalo mäso. Vážená pani komisárka, je najvyšší čas, už včera bolo neskoro, na zavedenie priameho a jednoznačného označovania pôvodu. Ak by bolo aspoň toto, vedeli by sme, na čom sme a aká je situácia.
<P>
Nechcem z toho robiť politickú záležitosť, pretože pre mňa to nie je o politike. Každý deň sa rozprávam s mojimi poľnohospodármi a niektorí z nich pravdepodobne prídu o svoje farmy. Takže situácia je vážna. Ak budeme musieť čakať na súdne vyšetrovanie až do úplného konca, počkáme - ale chcem, aby moji poľnohospodári boli chránení, nechcem, aby ostali bez pomoci. Chcem, aby od vás mali riadnu ochranu, aby boli v rovnakej pozícii a aby mali rovnakú ochranu ako poľnohospodári Írskej republiky.
<SPEAKER ID="389" NAME="Androulla Vassiliou">
členka Komisie. - Vážená pani predsedajúca, táto rozprava bola veľmi živá, a dostala som veľa otázok. Odzneli aj mnohé domnienky, a ja by som súhlasila s pani poslankyňou Doylovou v tom, že musíme byť trpezliví a počkať na ukončenie vyšetrovania. Potom môžeme vyvodiť závery a prijať rozhodnutia pre budúcnosť. Jedna vec, ktorú musím spomenúť - nebola som vtedy pri tom, ale počula som o tom - je, že k podobným incidentom prišlo v Nemecku a Belgicku, a že o týchto incidentoch boli všetky členské štáty podrobne informované. Človek by si myslel, že rozvážny členský štát bude mať prísnejšie kontrolné opatrenia. Ale dokonca aj s tými najprísnejšími kontrolnými opatreniami sa takéto veci môžu stať, či už kvôli podvodu alebo nedbanlivosti alebo z iného dôvodu. Našou zodpovednosťou je dohliadnuť na to, aby sme mali legislatívu - ktorá je teraz podľa môjho názoru dostatočná - a dohliadnuť na to, aby členské štáty konali v súlade s touto legislatívou. Úlohou Komisie je vykonávať kontroly a dozerať na plnenie povinností členských štátov.
<P>
Potravinové a veterinárne úrady (FVO) vykonávajú svoje vlastné kontroly a správy z nich sú prístupné verejnosti, a teda úroveň dodržiavania našich zákonov je možné zistiť na základe týchto správ, ktoré sa vypracovávajú osobitne pre jednotlivé krajiny.
<P>
Mnohí z vás ste spomenuli otázku sledovateľnosti, ktorá je skutočne jedným z hlavných pilierov všeobecného potravinového zákona, a za ňu zodpovedajú prevádzkovatelia potravinárskych podnikov, ktorí musia vedieť, od koho nakupujú a komu predávajú. Avšak miera podrobnosti alebo špecifickosti internej sledovateľnosti, ktorú si volí daný prevádzkovateľ potravinárskeho podniku, určuje konečnú hospodársku stratu, ktorú v prípade stiahnutia výrobkov z trhu znášajú prevádzkovatelia potravinárskych podnikov. V tomto konkrétnom prípade v Írsku pravidlá sledovateľnosti vyžadovali zaznamenávať len dátum výroby a nie farmu, z ktorej mäso pochádza. Preto bolo nevyhnutné stiahnuť z trhu všetko mäso vyrobené v posledných dvoch mesiacoch. Keby sa boli uplatnili prísnejšie pravidlá sledovateľnosti, ktoré by boli samozrejme drahšie, stačilo by stiahnuť len to mäso, o ktorom sa vedelo, že pochádza z danej farmy. Preto sa musíme rozhodnúť, či zaplatíme viac a budeme mať lepšie pravidlá sledovateľnosti alebo zaplatíme menej a v konečnom dôsledku budeme znášať stratu.
<P>
Bolo spomenuté, že sme poskytli pomoc ako Komisia - hoci vyplácanie náhrad škôd nie je v mojej kompetencii, ale v kompetencii pani komisárky Fischer Boelovej - a musím povedať, že to, čo bolo vyplatené v tomto prípade, bolo vyplatené na rovnakom základe Írskej republike ako aj Severnému Írsku. Mám tu niekoľko údajov. Komisia zaviedla schému pomoci na súkromné skladovanie pre Severné Írsko a v rámci tejto schémy je možné skladovať až 15 000 ton počas maximálne šiestich mesiacov. Rozpočet pre toto opatrenie je 6,9 miliónov EUR. Podobná schéma na súkromné skladovanie bola prijatá aj v Írskej republike. Podľa tejto schémy je možné skladovať až 30 000 ton počas šiestich mesiacov s maximálnym rozpočtom 13,9 miliónov EUR. V Írskej republike bola prijatá aj schéma zneškodnenia, ktorú spolufinancovalo Spoločenstvo a ktorá stála 20,6 miliónov EUR. Komisia nevykonala žiadne priame platby poľnohospodárom v Írskej republike ani v Severnom Írsku, pretože pre takúto náhradu škody neexistuje právny základ.
<P>
Na záver by som zhrnula, že podľa mňa máme dobré zákony, ale v budúcnosti musíme byť vždy obozretní. Musíme zabezpečiť, aby členské štáty uplatňovali tieto zákony a musíme spolupracovať s členskými štátmi. Čo sa týka Komisie, musíme pokračovať v kontrolách a zabezpečiť, aby členské štáty konali v súlade s našimi nariadeniami.
<P>
Okrem toho, hneď ako dostaneme výsledky vyšetrovania, môžeme rozmýšľať o budúcnosti. Ak veríme, že je priestor na zlepšenie našich nariadení, mali by sme to bez váhania urobiť.
<SPEAKER ID="390" NAME="Predsedajúca">
Rozprava sa skončila.
