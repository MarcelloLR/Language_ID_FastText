<CHAPTER ID="015">
Jednominútové vystúpenia k otázkam politického významu
<SPEAKER ID="033" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="034" NAME="Margaritis Schinas" AFFILIATION="PPE-DE">
(EL) Vážený pán predseda, politika týkajúca sa hospodárskej súťaže je výlučne zodpovednosťou Európskej komisie. Potom sa možno čudovať, prečo Komisia nevykonáva túto výlučnú zodpovednosť, keď cena ropy od začiatku roka stúpla o 50 %.
<P>
Ešte viac dôvodov na obavy, prečo Komisia nevykonáva túto zodpovednosť, existuje z dvoch aspektov: vonkajšieho, keď ropný kartel obvykle zohráva úlohu pri stanovovaní cien, ktoré sú veľkou prekážkou pre zraniteľnejšie časti európskeho obyvateľstva, a takisto vnútorného, keď iný ropný kartel podobným spôsobom udržiava neprimerane vysoké ceny, kým zisky ropných spoločností zostávajú nadmerné.
<P>
Vyzývam preto komisárku pre hospodársku súťaž, aby vykonávala svoje povinnosti v týchto špecifických oblastiach, v rámci ktorých to od nej občania očakávajú: vo veciach, ktoré sa týkajú ich každodenného života.
<P>
(potlesk)
<SPEAKER ID="035" NAME="Gyula Hegyi" AFFILIATION="PSE">
(HU) Ďakujem veľmi pekne, vážený pán predsedajúci. Alergie sú epidémiou dnešnej doby a v Európe sa rozšírili najmä po druhej svetovej vojne. Dnes má alergiu tretina detí, a ak s tým niečo neurobíme, tak v krátkom čase bude touto chorobou trpieť polovica európskeho obyvateľstva. Potraviny, ktoré obsahujú chemické látky, a znečistené životné prostredie majú za následok alergie. Spúšťačmi alergických príznakov však môžu byť prírodné a umelé potravinové prídavky, korenia, peľ a iné prírodné látky.
<P>
V Maďarsku je najväčším problémom ambrózia. Európska únia, žiaľ, v súčasnosti nemá stratégiu pre alergie, ako Komisia na moju žiadosť potvrdila. Organizácie občianskej slobody pre alergické ochorenia a mnoho miliónov európskych občanov, ktorých sa to týka, od nás očakávajú, že v prípade alergií budeme konať aj na európskej úrovni, robiť niečo v rámci prevencie, eliminovať spúšťače a zabezpečovať, aby boli tieto ochorenia bez príznakov. Akciou proti alergiám by sa takisto dokázalo, že Európskej únii záleží na zdraví a každodenných starostiach jej občanov. Veľmi pekne vám ďakujem.
<SPEAKER ID="036" NAME="Toomas Savi" AFFILIATION="ALDE">
Vážený pán predseda, minulý týždeň sa v meste Chanty-Mansijsk konal samit EÚ - Rusko a tento samit bol podnetom na začatie rokovaní o novej dohode o partnerstve a spolupráci.
<P>
Okrem tejto významnej udalosti uskutočnili prezident Toomas Hendrik Ilves a prezident Dmitrij Medvedev prvé oficiálne stretnutie vedúcich predstaviteľov týchto dvoch krajín po 14 rokoch.
<P>
Medzi niekoľkými diskutovanými záležitosťami bola aj zmluva o hraniciach medzi Estónskou republikou a Ruskou federáciou. Prezident Ilves uviedol, že preambula, ktorú sa estónsky parlament rozhodol pridať k tomuto dokumentu, ktorú štátna Duma potom neratifikovala, nie je nevyhnutná.
<P>
Komisár Siim Kallas pripomenul, že ďalšia preambula, ktorá odkazovala na mierovú zmluvu z Tartu, bola jednoducho domácou politickou provokáciou počas súčasných udalostí.
<P>
Nevidím žiadny dôvod, prečo by sa táto preambula nemala vypustiť zo zmluvy o hraniciach, pretože mierová zmluva z Tartu je stále platnou medzinárodnou zmluvou, a novou zmluvou o hraniciach sa iba potvrdzuje kontrolná čiara medzi Estónskom a Ruskom, ich hranica, ktorá je aj vonkajšou hranicou Európskej únie.
<SPEAKER ID="037" NAME="Bogusław Rogalski" AFFILIATION="UEN">
(PL) Vážený pán predseda, minulý týždeň poslanec Európskeho parlamentu za nemeckú Slobodnú demokratickú stranu (FDP), pán Koch-Mehrin, navrhol, že ak sa Poľsko rozhodne neratifikovať Lisabonskú zmluvu, malo by sa vylúčiť z Únie.
<P>
Tento škandalózny výrok pol poznámkou k vyhláseniu poľského prezidenta, ktorá sa týkala nepodpísania zmluvy po fiasku v rámci írskeho referenda, keďže by to bolo irelevantné. Podľa právnych predpisov EÚ sa v tejto súvislosti vyžaduje jednomyseľnosť.
<P>
Tento absurdný výrok kolegu poslanca je súčasťou hanebnej tradície v tomto Parlamente znevažovať vôľu európskych ľudí, čo predstavuje vážnu hrozbu pre základy demokracie. Dôkazom je nedostatočné rešpektovanie výsledku írskeho referenda, spolu s výzvou na vylúčenie Poľska z EÚ. Krajiny, ktoré si zakladajú na právnych predpisoch Spoločenstva, majú byť potrestané za dodržiavanie týchto právnych predpisov. To je naozajstná tvár dnešnej EÚ. Je to len krôčik od totality.
<P>
Rád by som vyzval všetkých mojich kolegov poslancov, aby prejavili viac úcty tým, ktorí nás zvolili. My by sme mali transformovať ich vôľu do činnosti, nie naopak. Na to nesmieme zabúdať!
<SPEAKER ID="038" NAME="Predseda">
Vážený pán Rogalski, s potešením sme si vypočuli vyhlásenie vášho prezidenta, že Poľsko ratifikuje Lisabonskú zmluvu. Parlamenty sa naozaj dohodli, že to urobia.
<SPEAKER ID="039" NAME="László Tőkés" AFFILIATION="Verts/ALE">
(HU) Vážený pán predseda, v máji tohto roku poslali vedúci predstavitelia rumunskej komunity na Ukrajine otvorený list rumunskému prezidentovi a spoločným hlasom sa v osobitnom vyhlásení postavili proti ukrajinskej politike vzdelávania, ktorá je diskriminujúca, a ktorej cieľom je úplne ukončiť vyučovanie v rumunčine a násilným spôsobom asimilovať rumunskú komunitu.
<P>
Maďari žijúci v ukrajinskej podkarpatskej oblasti sú postihnutí rovnakou protimenšinovou politikou. Vo výnose ministerstva školstva č. 461/2008 sa uvádza, že výučba národnostných menšín v školách sa zmení na oficiálny jazyk ukrajinčinu, a že táto výučba sa úplne poukrajinčí. Európsky parlament a členské štáty Európskej únie vrátane Rumunska a Maďarska, odsudzujú systematické pokusy Ukrajiny o asimiláciu národnostných menšín, a vyzývajú ju, aby plne dodržiavala medzinárodné záväzky, ktoré prijala v oblasti ľudských práv a práv národnostných menšín, a ustanovenia Európskej charty regionálnych a menšinových jazykov, ktorú takisto podpísala. Ďakujem.
<SPEAKER ID="040" NAME="Pedro Guerreiro" AFFILIATION="GUE/NGL">
(PT) Vážený pán predseda, rád by som využil túto príležitosť na vyjadrenie našej solidarity s pracovníkmi spoločnosti Fabopol, proti ktorým sa začalo disciplinárne konanie, ktorého cieľom je ich prepustenie, pretože žiadajú vyrovnanie svojich nezaplatených miezd.
<P>
Na základe disciplinárneho konania poslalo vedenie spoločnosti Fabopol neprijateľným spôsobom oznámenie o prepustení pracovníkom, z ktorých niektorí pracovali pre túto spoločnosť viac ako 35 rokov. Postihlo to celú štruktúru spoločnosti vrátane manažmentu a zástupcov odborov, ktorí sa zúčastnili demonštrácie za vyrovnanie nezaplatených miezd. Vyjadrujúc našu solidaritu so všetkými pracovníkmi a odborármi, ktorí sa dostali do konfliktu s touto represívnou akciou, ako aj s Úniou pracovníkov v chemickom, farmaceutickom, ropnom a plynárenskom priemysle v severnom Portugalsku, sme presvedčení, že prístup tejto spoločnosti sa treba čo najdôraznejším spôsobom odsúdiť, keďže jeho cieľom je zastrašovať pracovníkov a odborárov prostredníctvom postoja blízkeho honbe na čarodejnice, ktorý je v rozpore s demokraciou a slobodou.
<SPEAKER ID="041" NAME="Slavi Binev" AFFILIATION="NI">
(BG) Vážené kolegyne a vážení kolegovia, rád by som vás oboznámil s prípadom porušenia práv dvoch bulharských detí a ich rodičov v Holandsku. V júni 2006 sociálny úrad odobral deti občianke Bulharska Rumiane Ivanovej s pobytom v Holandsku. Deti sú vo veku štyri a štrnásť rokov. Jediné povolené stretnutie s nimi sa ukončili, pretože matka hovorila po bulharsky. Napriek mnohým žiadostiam rodičia po tomto stretnutí nevideli svoje deti rok. V rozpore s právnymi predpismi boli deti od seba oddelené. Dievča sa nachádza v mládežníckom zadržiavacom zariadení pre problémové deti a úrady neposkytujú informácie o mieste pobytu chlapca. Dokonca aj veľvyslanec odmieta stretnutie a neposkytuje informácie.
<P>
Bulharská štátna agentúra na ochranu detí a iné organizácie naďalej posielajú žiadosti o povolenie vychovávať deti v Bulharsku, podľa článkov 5, 9 a 20 Dohovoru OSN o právach dieťaťa, pokiaľ ide o kontakt s rodičmi, ich vyživovanie a starostlivosť o nich v ich rodnej krajine. Holandské orgány dodnes nezaujali žiadne stanovisko. Som presvedčený, že bulharská a európska verejnosť by nemala zostať nezainteresovaná, pokiaľ ide o porušovanie medzinárodných dohovorov a nemala by pripustiť druhý líbyjský prípad, tentokrát však v srdci Európy.
<P>
Vážení kolegovia, prosím vás, aby ste pred holandskými orgánmi vyjadrili váš kategorický postoj k tejto záležitosti.
<SPEAKER ID="042" NAME="Nickolay Mladenov" AFFILIATION="PPE-DE">
(BG) Vážený pán predseda, vážené kolegyne a vážení kolegovia, most je symbolom jednotnosti, je na každej bankovke od 50 EUR do 5 EUR. Medzi Bulharskom a Rumunskom sa na 350-kilometrovom úseku riečnej hranice, ktorou je Dunaj, nachádza iba jediný most. Jeho obojstranné prekročenie stojí skoro 17 EUR. Poplatok nie je legitímny a je prekážkou obchodu a voľného pohybu osôb. Neodráža reálne náklady na údržbu mosta. V roku 2007 sa na Bulharskej strane vyzbieralo 12 miliónov EUR, kým do údržby mosta sa investovalo iba 17 000 EUR. Som presvedčený, že ak by sa tým zaoberal Európsky súd, vyniesol by rozsudok proti tomuto poplatku. Prečo by však obyvatelia Ruse a Giurgiu na to mali čakať?
<P>
Vyzývam bulharské a rumunské orgány, aby reagovali na očakávania obyvateľov zrušením poplatku za prekročenie mosta medzi Ruse a Giurgiu. Takisto sa obraciam na Komisiu, aby podporila hľadanie riešenia tohto naliehavého verejného problému.
<SPEAKER ID="043" NAME="Katrin Saks" AFFILIATION="PSE">
(ET) Môj kolega poslanec Toomas Savi už spomenul Chanty-Mansijsk, malé mesto na Sibíri, kde sa koncom minulého mesiaca konal samit Európska únia - Rusko; v tomto meste sa takisto uskutočnilo ďalšie veľmi dôležité podujatie, konkrétne piaty svetový kongres ugrofínskych národov, na ktorom sa zúčastnili prezidenti štyroch príslušných krajín - Ruska, Maďarska, Fínska a Estónska. Tento kongres takisto navštívila päťčlenná delegácia Európskeho parlamentu a naším hlavným cieľom bolo zamerať sa na malé ugrofínske národy, z ktorých 19 žije v Ruskej federácii, a upriamiť pozornosť na skutočnosť, že ich jazyky a kultúry čelia riziku zániku.
<P>
Dúfam, že v rámci dohody, ktorej základy sa stanovili na samite EÚ - Rusko v meste Chanty-Mansijsk, sa pozornosť bude venovať aj situácii v oblasti ľudských práv, ktorá je v skutočnosti žalostná.
<SPEAKER ID="044" NAME="Milan Gaľa" AFFILIATION="PPE-DE">
(SK) Privítal som fakt, že témou júnovej Rady ministrov zdravotníctva Európskej únie bola aj iniciatíva pod názvom "Deň povedomia o zodpovednom používaní antibiotík".
<P>
Cieľom je zvýšiť povedomie občanov o tom, že antibiotiká je potrebné užívať zodpovedne a v indikovaných prípadoch. Nesprávne užívanie sa stáva vážnou hrozbou pre verejné zdravie Baktérie sú čoraz viac rezistentné a spôsobuje to, že použitie antibiotík v budúcnosti bude veľmi obmedzené. Za kampaň je zodpovedné Európske centrum pre prevenciu a kontrolu chorôb (ECDC), inštitúcie Európskej únie a Svetová zdravotnícka organizácia. Kampaň by mali dopĺňať národné stratégie. V Paríži sa uskutoční workshop o antimikrobiologickej rezistencii a české predsedníctvo pripraví na túto tému konferenciu. Zároveň bolo predstavené aj logo kampane.
<SPEAKER ID="045" NAME="Cristian Silviu Buşoi" AFFILIATION="ALDE">
(RO) Vážený pán predseda, vážení kolegovia, vítam iniciatívu Európskej komisie, ktorá minulý týždeň prijala smernicu o cezhraničnej zdravotnej starostlivosti.
<P>
Výhodou tohto návrhu je vytvorenie jasného legislatívneho rámca, ktorým sa stanovujú pravidlá, podľa ktorých sa európski občania môžu uchýliť k službám zdravotnej starostlivosti v oblasti Európskej únie, v inom členskom štáte, ako je členský štát, v ktorom prispievajú do zdravotníckeho systému, ako aj spôsob hradenia výdavkov týmto pacientom.
<P>
Tento návrh, ktorý mal byť Európskemu parlamentu a Rade predložený na prijatie už dávno, je dlho očakávaným a aktuálnym návrhom, najmä v súvislosti s tým, že zdravotná starostlivosť bola vyňatá zo smernice o liberalizácii služieb.
<P>
Európski občania sa doteraz museli odvolávať na Európsky súdny dvor, ktorý vo všetkých prípadoch potvrdil právo občanov na lekárske ošetrenie a zaviazal členské štáty hradiť ich výdavky.
<P>
Som pevne presvedčený, že táto iniciatíva bude mať pozitívny vplyv na zlepšenie zdravotného stavu európskych občanov, ktorí z rôznych dôvodov nemôžu žiadať o takéto služby vo svojich krajinách pôvodu, ako aj na zvýšenie kvality lekárskych postupov v európskej oblasti.
<SPEAKER ID="046" NAME="Ryszard Czarnecki" AFFILIATION="UEN">
(PL) Vážený pán predseda, my, poľskí poslanci Európskeho parlamentu, sme veľmi znepokojení situáciou v Bielorusku, krajine, ktorá hraničí s Európskou úniou. Parlament tejto krajiny nedávno schválil veľmi reštriktívny zákon o slobode prejavu, ktorý môže viesť k ešte väčšiemu zmenšeniu už teraz úzkeho priestoru na slobodu prejavu v Bielorusku. Nadobudnutie účinnosti tohto zákona závisí iba od podpisu diktátora, pána Lukašenka, a ide jednoducho iba o formalitu. Veľmi represívny charakter tohto zákona bude mať vplyv predovšetkým na nezávislých novinárov a vydavateľov. Je zrejmé, že ide o umlčanie slobodných médií v Bielorusku, nezávislého verejného názoru a vytvárajúcej sa občianskej slobody.
<P>
Vzhľadom na túto situáciu musí Európsky parlament upozorniť na základné normy, ktoré sa uplatňujú na našom kontinente, ktorého súčasťou je aj Bieloruská republika. Ešte väčším dôvodom na uskutočnenie tohto kroku je skutočnosť, že Európsky parlament udelil pred troma rokmi Sacharovovu cenu Bieloruskej asociácii novinárov.
<SPEAKER ID="047" NAME="Milan Horáček" AFFILIATION="Verts/ALE">
(DE) Vážený pán predseda, miesto konania samitu EÚ - Rusko nebolo vybraté náhodne. Chanty-Mansijsk je centrom ruskej ťažby ropy.
<P>
Rusko kladie v rámci novej dohody o partnerstve a spolupráci dôraz na ekonomiku. Z pohľadu EÚ by sa mal väčší dôraz klásť na ľudské práva. Aj za Dmitrija Medvedeva sú Alexander Lebedev a Michail Chodorkovský stále vo väzení. Minulý týždeň obom hrozil nový trest s potenciálnou dobou odňatia slobody až 20 rokov. Ruské orgány naťahujú čas, kým pán Medvedev zaujme jasné stanovisko. Pokrok v tejto oblasti a záväzný prísľub zo strany Moskvy sú nevyhnutné, aj v súvislosti s vyriešením politických vrážd a objasnením situácie, ktorá sa týka obmedzení slobody tlače a prejavu.
<P>
V budúcnosti musí byť EÚ pri dialógu s Moskvou zomknutá a jednotná, aby sa vytvoril politický tlak. Ide práve o dôveryhodnosť EÚ.
<SPEAKER ID="048" NAME="Kristian Vigenin" AFFILIATION="PSE">
(BG) Vážený pán predseda, počas posledných týždňov sa v tlači začali objavovať komentáre k postoju Európskej komisie k rôznym členským štátom, ako príkladu dvojitých štandardov. Každé ďalšie rozšírenie zrejme narazí na prísnejšie uplatňovanie kritérií. Bulharsko a Rumunsko napríklad podliehajú bezprecedentnému mechanizmu spolupráce a verifikácie v oblasti spravodlivosti a vnútorných vecí. Niet pochýb, že existujú vážne problémy, a že tieto dve krajiny musia zachovať vysoké tempo reforiem. Má však Európska komisia rovnaký prístup ku všetkým?
<P>
Existujú krajiny, v ktorých organizovaný zločin prenikol hlboko a dôsledky sú zrejmé: zneužívanie európskych fondov, meškanie platieb, pouličná kriminalita a xenofóbia. Nestretol som sa však s oficiálnym stanoviskom alebo návrhom na príslušné opatrenia zo strany Komisie. Ak hovoríme o korupcii v rámci koridorov moci, viem si predstaviť, aká by bola reakcia Komisie, ak by bulharský predseda vlády zaviedol zákon, ktorý by ho oslobodzoval od trestného stíhania. Takéto akcie však prechádzajú bez pripomienok, ak ide o krajinu bývalého komisára pre spravodlivosť a vnútorné veci. Mohol by som uviesť niekoľko iných príkladov. Rád by som bol presný - nežiadam ústupky pre Bulharsko alebo Rumunsko, žiadam spravodlivé a rovnaké zaobchádzanie pre každý členský štát.
<SPEAKER ID="049" NAME="Zita Pleštinská" AFFILIATION="PPE-DE">
(SK) V marci 2003, keď Castrov režim nespravodlivo odsúdil a uväznil 75 kubánskych disidentov, zaviedla Európska únia sankcie voči Kube. Viac ako 50 politických väzňov, ktorých rodiny dlhodobo podporujeme formou "adopcie", je naďalej väznených v neľudských podmienkach v kubánskych väzniciach. Máme obavy z ich zlého zdravotného stavu.
<P>
Spýtali sa zainteresovaní, pred svojím rozhodnutím zrušiť sankcie EÚ voči Kube, laureátok ceny Andreja Sacharova z roku 2005 "Žien v bielom", či sa situácia v oblasti ľudských práv a občianskych slobôd na Kube od nástupu Raúla Castra zmenila?
<P>
Vážený pán predseda, ďakujem vám za vašu osobnú zaangažovanosť v otázke oslobodenia politických väzňov na Kube a zároveň vás žiadam, aby ste v mene Európskeho parlamentu opäť vyzvali kubánskeho prezidenta, aby s okamžitou platnosťou prepustil všetkých kubánskych disidentov.
<SPEAKER ID="050" NAME="Jaromír Kohlíček" AFFILIATION="GUE/NGL">
(CS) Vážené dámy a vážení páni, jednou z kľúčových spoločných hodnôt Európskej únie je jazyková a kultúrna diverzita. V rámci podpory tejto diverzity prijal celý rad štátov popri vlastných právnych predpisoch aj Chartu menšinových jazykov. Medzi tieto štáty patrí aj Spolková republika Nemecko. Rád by som zdôraznil, že takto prijaté záväzky si vyžadujú finančnú podporu pre menšinové kultúrne inštitúcie. V prípade Załožby za serbski lud (Nadácia pre srbský ľud) sa tieto zdroje počas posledných rokov postupne zmenšovali. To nie je dobrým príkladom plnenia záväzkov v rámci tejto charty. Vyzývame nemeckú vládu, aby dodržiavala svoje sľuby. Nemôžeme dopustiť, aby z mapy Európy zmizol ďalší národ.
<SPEAKER ID="051" NAME="Chris Davies" AFFILIATION="ALDE">
Vážený pán predseda, minulý mesiac palestínsky novinár z Gazy, Mohammed Omer, ktorý je za urovnanie konfliktu a mier s Izraelom, s pomocou holandskej vlády vycestoval do Európskej únie, aby si mohol prevziať cenu za svoju novinársku činnosť. Po návrate bol zadržiavaný, ponižovaný, bitý a mučený izraelskou tajnou službou. Dozvedel som sa, že holandská vláda vyjadrila pohoršenie, toto správanie sa Izraela je však súčasťou typického príkladu.
<P>
Prečo uvažujeme o užších vzťahoch s Izraelom, keď agenti tejto vlády realizujú takéto akty násilia voči ľuďom, ktorí obhajujú mier a urovnanie konfliktu, pričom majú podporu veľkej väčšiny poslancov tohto Parlamentu? Prečo podporujeme takéto kroky, keď vieme, že táto vláda neurobí vôbec nič v rámci kritiky alebo odsúdenia ich správania?
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Vážené dámy a vážení páni, voľný pohyb osôb v rámci schengenského priestoru je nepochybne pozitívnou európskou hodnotou. Takisto však znamená voľný pohyb mnohých a rôznych nepriateľov spoločnosti. Vďaka informačným systémom a úsiliu Europolu a Interpolu funguje pátranie po obvinených osobách a osobách na úteku primeraným spôsobom, opakovane však čelíme problémom pri presadzovaní nápravných opatrení, ktoré sú uložené ako súčasť trestu súdmi. Mám na mysli opatrenia, ako napríklad zákaz vykonávania určitých povolaní, nútenú psychiatrickú alebo sexuologickú liečbu a celú oblasť dohľadu nad podmienečne prepustenými osobami. Nepochybne je potrebné urýchliť prácu v oblasti európskeho informačného systému a predovšetkým zabezpečiť, aby boli vnútroštátne inštitúcie povinné do tohto systému nielen prispievať, ale aj čerpať z neho príslušné údaje.
<SPEAKER ID="053" NAME="Marian-Jean Marinescu" AFFILIATION="PPE-DE">
(RO) Pred pristúpením Rumunska k Európskej únii bolo v tomto Parlamente počuť mnoho hlasov, ktoré tvrdili, že Rómovia sú v Rumunsku diskriminovaní. Niekoľko mimovládnych organizácií preto v tejto oblasti uverejnilo rôzne štúdie.
<P>
Rumunsko neustále tvrdilo, že Rómovia sú pre orgány veľkým problémom, nemožno však povedať, že tu existuje diskriminácia. Rumunsko implementovalo programy zamerané na integráciu Rómov do spoločnosti vrátane opatrení, ktoré sa týkajú najmä vzdelávania, a dokonca akcií pozitívnej diskriminácie.
<P>
Po roku 2007 sa Rómova nielen z Rumunska, ale aj z východných krajín, vydali do Európy z ekonomických dôvodov, najmä však z dôvodov týkajúcich sa kočovnej tradície týchto ľudí. Bolo to príležitosťou pre tých, ktorí radili implementovať ju.
<P>
Čo sa stalo v Taliansku, žiaľ, nie je európskou lekciou. Je neprijateľné brať odtlačky prstov európskym občanom, najmä deťom, nie je normálne zakladať požiare v existujúcich táboroch, s tichým súhlasom orgánov.
<P>
Som presvedčený, že situácia Rómov je záležitosťou Európskeho spoločenstva a vyzývam všetkých, ktorí sú zodpovední - európske inštitúcie, vlády, mimovládne organizácie - aby prispeli k vypracovaniu spoločnej, súdržnej politiky zameranej na integráciu týchto ľudí, založenú však výhradne na európskych princípoch.
<SPEAKER ID="054" NAME="Neena Gill" AFFILIATION="PSE">
Vážený pán predseda, rada by som vyjadrila našu solidaritu s pracovníkmi spoločnosti Fujitsu v Birminghame, ktorým hrozí prepustenie. Existujú plány na premiestnenie časti aktivít spoločnosti Fujitsu do USA, a to by mohlo znamenať stratu zamestnania až pre 140 ľudí. V tomto prípade je zainteresovaná Únia pracovníkov v oblasti komunikácie, ktorá bola v rámci rokovaní s manažmentom spoločnosti Fujitsu obdivuhodne flexibilná. Jednozmenným systémom, ktorý navrhli spoločnosti Fujitsu, by sa zachovalo 60 pracovných miest, konečným rozhodnutím správnej rady z 30. júna, bez žiadneho predchádzajúceho náznaku, že rozhodnutie sa prijme tak rýchlo, sa však alternatívne návrhy hneď zamietli. Rada by som vyzvala spoločnosť Fujitsu, aby zvážila toto premiestnenie, alebo aby aspoň zabezpečila, že strata zamestnania bude výlučne na dobrovoľnej báze, a že tí, ktorí chcú ďalej pracovať, budú môcť.
<P>
V právnych predpisoch EÚ sa jasne uvádza, že spoločnosť musí uskutočniť postup konzultácie so svojimi zamestnancami, zamestnávatelia však doteraz robia príliš málo a príliš neskoro na to, aby sa prispôsobili týmto právnym predpisom.
<SPEAKER ID="055" NAME="Erna Hennicot-Schoepges" AFFILIATION="PPE-DE">
(FR) Vážený pán predseda, rada by som položila administratívnu otázku týkajúcu sa tohto Parlamentu. Už viac ako dva roky je voľný post vedúceho kancelárie Európskeho parlamentu v Luxemburgu. Tento post bol uverejnený raz, pred šiestimi mesiacmi. Kandidáti sa vybrali, po mojich otázkach určených správe sa však neprijalo žiadne rozhodnutie. Vážený pán predseda, ani vaša kancelária nie je schopná poskytnúť mi odpoveď. Rada by som sa dozvedela, či existujú osobitné dôvody, pre ktoré nie je tento post obsadený, a prečo neboli úspešní kandidáti vymenovaní.
<SPEAKER ID="056" NAME="Silvia-Adriana Ţicău" AFFILIATION="PSE">
(RO) Pracovný program Komisie na rok 2008 zahŕňa okrem strategických iniciatív prijatie balíka týkajúceho sa rozvoja ekologickej dopravy.
<P>
Na jeseň Komisia predloží legislatívny návrh na revíziu smernice 2009/38 o eurovignetách. Cieľom tejto revízie je zabezpečiť efektívnejšie využívanie dopravnej infraštruktúry, ako aj zníženie negatívnych vplyvov dopravy na životné prostredie na základe princípu "znečisťovateľ platí".
<P>
V súvislosti s čoraz drahšími palivami narastá význam tejto smernice. Trvalo udržateľný hospodársky rozvoj Únie takisto závisí od rozvoja ekologickejšej a efektívnejšej dopravy vo vzťahu k energii.
<P>
Vyzývam Európsku komisiu, aby sa internalizácia vonkajších nákladov, ktoré sú vygenerované dopravou, uskutočňovala v širšom kontexte, konkrétne, aby sa prehodnotili aj nízke sadzby DPH uplatniteľné v Únii, ako aj smernica č. 14 z roku 2001 o zdaňovaní a vyberaní poplatkov za používanie železničnej infraštruktúry a smernica 96/2003 o zdaňovaní energetiky.
<SPEAKER ID="057" NAME="Jules Maaten" AFFILIATION="ALDE">
(NL) Vážený pán predseda, pred desiatimi dňami sme odštartovali našu kampaň proti detskému sexuálnemu turizmu na internetovej stránke http://www.sayno.eu" . Každý rok sa tisíce mužov z Európy, Spojených štátov, Austrálie a Kórey vydávajú do chudobných krajín v juhovýchodnej Ázii, Afrike a Latinskej Amerike, aby sa zúčastnili tejto ohavnej formy turizmu, ktorá skoro vždy zostáva nepotrestaná. Odkaz, ktorý sa pomocou tejto občianskej iniciatívy snažíme vyjadriť, znie, že to už nie je akceptovateľné. Európska únia pred tým už takisto nemôže ďalej zatvárať oči a musíme posilniť napríklad úlohu Europolu.
<P>
S potešením vám môžem oznámiť, že v tomto veľmi krátkom čase sme zozbierali už 14 000 podpisov. Táto kampaň samozrejme pokračuje. Rád by som poďakoval za širokú podporu, ktorej sa táto kampaň teší, aj so strany poslancov tohto Parlamentu. Podpísali sa nielen poslanci mojej skupiny, skupiny Aliancie liberálov a demokratov za Európu; na zozname som videl aj mená kolegov poslancov za skupinu Európskej ľudovej strany (kresťanských demokratov) a európskych demokratov, Socialistickej skupiny v Európskom parlamente, Konfederatívnej skupiny Európskej zjednotenej ľavice - Nordickej zelenej ľavice a iných - čo je veľmi milé.
<P>
Rád by som využil prítomnosť zástupcu francúzskeho predsedníctva, aby som poďakoval francúzskej vláde za iniciatívy, ktoré v tejto súvislosti v minulosti prijala, často v rozpore s názorom iných členských štátov. Som však presvedčený, že vás to neodradilo, a že aj počas týchto šiestich mesiacov budete vyvíjať ďalšie iniciatívy.
<SPEAKER ID="058" NAME="Ewa Tomaszewska" AFFILIATION="UEN">
(PL) Vážený pán predseda, pred niekoľkými mesiacmi sme v tejto rokovacej sále diskutovali o situácii v lodenici v Gdansku. Zástupcovia všetkých skupín upriamili pozornosť na potrebu efektívnej hospodárskej súťaže medzi európskymi lodenicami a inými lodenicami na svetovom trhu, najmä kórejským lodiarskym priemyslom. Zdôraznili, že zatvorenie dvoch z troch šikmých rovín na stavbu lodí by lodenicu v Gdansku vyradilo z tejto hospodárskej súťaže a zničilo jej šancu na prežitie.
<P>
Stretávame sa v Štrasburgu, v meste, ktoré symbolizuje európsku integráciu. Zachovanie tohto symbolu ako sídla Európskeho parlamentu si každoročne vyžaduje stovky miliónov eur, tento symbol však rešpektujeme. Lodenica v Gdansku je symbolom pádu komunizmu a integrácie medzi západnou Európou a strednou a východnou Európou. Stálo by za to umožniť, aby tento symbol zostal žijúcim ekonomickým subjektom, miestom práce tisícov zamestnancov. Bola to výzva, ktorú pracovníci lodenice, ktorí nedávno demonštrovali v Bruseli, adresovali Európskej komisii.
<SPEAKER ID="059" NAME="Hélène Flautre" AFFILIATION="Verts/ALE">
(FR) Vážený pán predseda, rada by som upriamila vašu pozornosť na udalosti, ktoré sa v súčasnosti odohrávajú v Tunise, v ťažobnej oblasti Gafsa.
<P>
Niekoľko týždňov sa organizujú zhromaždenia proti chudobe v tejto oblasti, ktorá je bohatá, pretože sa v nej nachádza množstvo fosfátov. Je potrebné povedať, že miestne obyvateľstvo nemá zo ziskov žiadne výhody, a teraz sme svedkami veľmi vážnej policajnej a vojenskej represie spojenej s prenasledovaním, väznením, zatýkaním a blokovaním miest, konkrétne mesta Redeyef.
<P>
Vyzývam vedúceho misie EÚ - prostredníctvom vás, pretože som presvedčená, že intervencia Európskeho parlamentu je nevyhnutná - aby túto záležitosť prediskutoval s tuniskými orgánmi, aby sa implementovali usmernenia týkajúce sa obhajcov ľudských práv, keďže odborári sú väznení a máme správy o niekoľkých prípadoch mučenia, a aby vedúci predstavitelia misie navštevovali súdne pojednávania, stretávali sa s rodinami a od tuniských orgánov požadovali vysvetlenie represie, ktorá tu existuje.
<SPEAKER ID="060" NAME="Mihaela Popa" AFFILIATION="PPE-DE">
(RO) Sloboda prejavu je základným princípom Charty základných práv Európskej únie. Každá krajina musí garantovať slobodu prejavu vrátane zabezpečenia podmienok pre nezávislé médiá.
<P>
Žiaľ, v Moldavskej republike sa Únia novinárov sťažuje na akcie zamerané proti médiám, ktoré počas obdobia rokov 2001 až 2008 realizuje vláda v Kišiňove. Akcie, ktoré majú na mysli novinári, a ktoré používa vláda v rámci pokusov o politickú kontrolu verejných médií, sú: cenzúra informácií, trestné stíhanie novinárov za šírenie názorov, ktoré nie sú v súlade s politikou štátu, falošné obviňovanie, podporovanie nespravodlivej súťaže v rámci tlače, maximálne obmedzenie priestoru na diskusiu vo verejných audiovizuálnych médiách - ktoré v konečnom dôsledku ovplyvňujú rozhodujúcu politickú pluralitu a samozrejme aj demokraciu.
<P>
Berúc do úvahy tieto akcie si myslím, že Európska únia by mala podrobnejšie monitorovať dodržiavanie slobody prejavu v tejto krajine.
<SPEAKER ID="061" NAME="Viktória Mohácsi" AFFILIATION="ALDE">
(HU) Rada by som interpretovala slová Andrása Léderera, predsedu Liberálnej strany Maďarska Nová generácia. V sobotu sa v Budapešti začal maďarský pochod dôstojnosti. Ako aj minulý rok, tento rok sa pozornosť venovala predsudkom voči homosexuálom, aj keď iba na jeden deň. Po útokoch pomocou Molotovových koktailov počas predchádzajúcich týždňov, sa sprievodu zúčastnilo niekoľko stoviek občanov, ktorí sympatizujú s homosexuálmi.
<P>
Sprievod sprevádzalo mimoriadne násilie. Bolo zranených mnoho civilistov, policajtov a demonštrantov, vrátane riaditeľa administratívy Liberálnej strany Maďarska, pána Gábora Horna, a socialistickej poslankyne Európskeho parlamentu, pani Kataliny Lévaiovej. Od vytvorenia Maďarskej gardy niekoľko extrémistických pravicových neonacistických portálov nepretržite organizovalo agresívne útoky, či už proti židovskej predajni lístkov alebo proti rómskym usadlostiam a teraz proti homosexuálom, kým vláda je zjavne bezmocná a orgány činné v trestnom konaní nie sú schopné predkladať výsledky. Veľmi pekne vám ďakujem.
<SPEAKER ID="062" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predsedajúci, rada by som upriamila vašu pozornosť a pozornosť francúzskeho predsedníctva na problém európskych škôl, ktoré, hoci slúžia ako referenčné kritériá a modely pre európske vzdelávanie, vôbec nezohľadňujú ťažkosti študentov pri učení sa (dyslexia, zajakávanie sa), a v dôsledku týchto ťažkostí mnoho detí stagnuje vo svojom pokroku v škole a v rámci svojej ďalšej kariéry.
<P>
Potom sme svedkami zlyhaní a predčasného odchodu detí zo škôl, čo spôsobuje vážne ťažkosti ich rodičom, ktorí sú našimi kolegami poslancami a úradníkmi EÚ; sú prinútení presťahovať sa, aby ich deti mohli navštevovať bežné školy v členských štátoch, ktoré sú schopné naplniť osobitné potreby detí s ťažkosťami pri učení, ako si vyžadujú právne predpisy a ľudská dôstojnosť, najmä pokiaľ ide o potrebu chrániť deti.
<P>
Parlament bude mať ďalšiu príležitosť na zváženie problémov, s ktorými sa tieto deti stretávajú.
<SPEAKER ID="063" NAME="Marios Matsakis" AFFILIATION="ALDE">
Vážený pán predseda, v Zimbabwe sa dejú veľmi skľučujúce a ohavné veci. Z pána Mugabeho, bývalého bojovníka za oslobodenie sa spod koloniálneho otroctva, sa teraz stal bezcitný diktátor a barbarský utláčateľ spravodlivosti a ľudských práv miliónov svojich spoluobčanov.
<P>
Samotné medzinárodné spoločenstvo - vrátane EÚ - je vyčerpané svojou rétorikou, odsudzujúcimi vyhláseniami a prevažne neúčinnými sankciami.
<P>
Nastal čas na nové voľby. Vzhľadom na to som presvedčený, že pán Mugabe by mal byť postavený pred Medzinárodný trestný tribunál a obvinený zo zločinov proti ľudskosti. Som pevne presvedčený, že takéto opatrenie je úplne oprávnené a realistické, a že by malo žiaduci a veľmi potrebný účinok, pričom by pomohlo ľuďom v Zimbabwe zbaviť sa totalitného režimu, ktorý túto krajinu rýchlo vedie do záhuby. Som presvedčený, že EÚ by mala v rámci vydania Mugabeho medzinárodnej spravodlivosti zohrávať vedúcu úlohu.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Vážený pán predseda, ešte raz by som chcel tu, v Európskom parlamente, nastoliť otázku, ktorá sa týka rybárov mojej krajiny, rybárov Stredomoria a každého, komu záleží na životnom prostredí.
<P>
Gréci a európski rybári vo všeobecnosti podliehajú prísnym obmedzeniam - a to oprávnene - pokiaľ ide o rybárske metódy a nástroje, obdobia rybolovu atď.
<P>
Avšak tretie krajiny - tureckí rybári sú toho typickým príkladom - lovia ako chcú a kedy chcú, používajú akúkoľvek výbavu, takže zásoby rýb sa znižujú, moria degradujú a životné prostredie sa zhoršuje.
<P>
Myslím si, že by sme mali prijať iniciatívy týkajúce sa Turecka, aby táto krajina realizovala korektné postupy v oblasti rybolovu. V prvom rade ide o životné prostredie; a ak hovorím o Turecku, mám samozrejme na mysli všetky tretie krajiny, ktoré používajú neštandardné metódy.
<SPEAKER ID="065" NAME="Marie Anne Isler Béguin" AFFILIATION="Verts/ALE">
(FR) Vážený pán predseda, takisto s radosťou vítam francúzske predsedníctvo s francúzskym ministrom, pánom Jouyetom, medzi nami. Je pravda, že prítomnosť predsedníctva v pondelok, dokonca počas týchto otázok, je neobyčajná.
<P>
Budem však hovoriť o dnešnom rozmiestnení polície, poriadkovej polície, pred Parlamentom. Keď som dnes dorazila, prešla som cez dva kordóny poriadkovej polície. Bola som zvedavá, akej hrozbe by mohol čeliť Parlament, keď sa musela rozmiestniť taká armáda poriadkovej polície. Dvakrát som sa musela identifikovať; pýtali sa ma, čo robím v priestore Európskeho parlamentu. Vážený pán Jouyet, bola som naozaj veľmi prekvapená, pretože sa tu necítim ohrozená, naopak, všetky tieto bariéry na mňa pôsobia skôr deprimujúco. Rada by som vám pripomenula, že obkolesiť tento Parlament obyvateľov Európy poriadkovou políciou je čudným spôsobom odštartovania francúzskeho predsedníctva a naozaj by som rada zdôraznila, že si želáme, aby tento Parlament zostal Parlamentom ľudí, ktorý je pre občanov otvorený.
<SPEAKER ID="066" NAME="Anna Záborská" AFFILIATION="PPE-DE">
(SK) Keďže sa stretneme až po 21. auguste, kedy si pripomenieme 40. výročie okupácie Československa vojskami Varšavskej zmluvy, pokladám si za povinnosť pripomenúť túto drámu.
<P>
Vtedy sa v celej nahote ukázalo, že komunistický režim je zločinom proti ľudskosti ako každý totalitný režim. Po auguste 1968 sme boli v mojej vlasti ďalších 20 rokov svedkami mnohých foriem komunistického násilia a teroru tejto organizovanej mašinérie zla. Našu úctu si zaslúžia tí, ktorí sa vtedy nevzdali a zachovali sa čestne. Dovoľte mi parafrázovať slová slovenského kňaza Antona Srholca, predsedu Konfederácie politických väzňov Slovenska: "Nesmieme prestať vydávať svedectvo o tom, že na Slovensku sú státisíce čestných ľudí, ktorí prispeli k uchovaniu slobody a ľudských práv. Ich zásluhou dnes znovu stojíme na strane demokracie, slobody a práva".
<SPEAKER ID="068" NAME="Csaba Sógor" AFFILIATION="PPE-DE">
(HU) Ďakujem. Mesto Chanty-Mansijsk, ktoré sa nachádza v sibírskej provincii Jugra, je miestom konania ruského samitu a samitu ugrofínskych národov, o dva dni sa tu uskutoční piaty svetový kongres ugrofínskych národov. EÚ takisto poskytuje finančnú podporu ugrofínskym národom v rámci boja za zachovanie ich identity. Vo vystúpeniach prítomnej delegácie EÚ a štyroch vedúcich predstaviteľov štátov, najmä vedúcich predstaviteľov Maďarska, sa zdôraznilo, že je veľmi dôležité, aby mali ohrozené národy nielen tanečné skupiny a zbory, ale aj vzdelávanie vo svojom materinskom jazyku a sebaurčenie.
<P>
Tento kongres má pre EÚ dva odkazy. Prvým je, že Rok medzikultúrneho dialógu by nemal byť iba rokom dialógu medzi kultúrami veľkých národov. Druhým je, že sa stretávame s nepochopiteľným fenoménom, keď sa parlament európskej krajiny pokúša hlasovať s cieľom rozhodnúť, že krajina by mala byť jednojazyčná, pričom v tejto krajine existuje 75 regionálnych jazykov. Ak považujú EÚ a Rusko za dôležité zachovať kultúru a materinský jazyk národov žijúcich na ich území, tento príklad by mali nasledovať aj členské štáty EÚ. Ďakujem.
<SPEAKER ID="069" NAME="Hanna Foltyn-Kubicka" AFFILIATION="UEN">
(PL) Vážená pani predsedajúca, niekoľko týždňov pred konaním olympijských hier v Pekingu prestala v Číne vysielať jediná nezávislá spravodajská stanica New Tang Dynasty Television.
<P>
Hoci táto situácia trvá už niekoľko týždňov, doteraz nevieme, čo spôsobilo poruchu, ktorú oznámil satelitný prevádzkovateľ, Eutel Communications, nevieme ani termín odstránenia poruchy. Vieme však, kto by mohol mať z tejto poruchy výhody a kto nevýhody. Milióny existujúcich zákazníkov nezávislej neziskovej televízie, ktorá vysiela v čínštine a angličtine, sú čínskymi orgánmi nútené znášať cenzúru informácií, z ktorých by sa mohli dozvedieť, akým efektívnym spôsobom čínske sily zaobchádzajú s tibetskými teroristami. Títo ľudia sa nedozvedia o štrajkoch, nepokojoch a problémoch, ktoré sa počas organizácie hier dejú.
<P>
My, občania a zástupcovia Európskej únie, Čínu rešpektujeme, pretože ako veľký národ, ktorý do veľkej miery prispel k celkovému dedičstvu ľudstva, si to bezpochyby zaslúži. Je škoda, že v rámci výmeny za tento rešpekt s nami orgány v Pekingu zaobchádzajú mimoriadne nedbanlivo. Dodržiavanie dohôd a oddanosť rovnakým princípom sú záležitosťou, ktorú musíme vyžadovať od oboch strán, od nás, ako aj od našich čínskych partnerov.
<SPEAKER ID="070" NAME="Emmanouil Angelakas" AFFILIATION="PPE-DE">
(EL) Vážená pani predsedajúca, podľa článku, ktorý sa pred pár dňami objavil v The New York Times, sa rokuje o uzatvorení dohody medzi vládou USA a Európskou komisiou, ktorá európskym vládam, bankám a spoločnostiam so sídlom v Európskej únii umožní, aby agentúram USA poskytovali informácie o európskych občanoch, ako napríklad transakcie s kreditnými kartami, podrobnosti týkajúce sa uskutočnených ciest, e-mailov a návštev internetových stránok - toto všetko v rámci snahy v boji proti terorizmu.
<P>
Prebiehajú rokovania o možnosti, v rámci ktorej by európski občania mohli využiť právne prostriedky voči vláde USA, ak sú presvedčení, že v dôsledku používania ich osobných údajov sa porušujú ich osobné práva.
<P>
Vyzývam predsedu a poslancov Európskeho parlamentu, aby túto záležitosť preskúmali, a vyzývam Európsku komisiu, aby poskytla vysvetlenie, a aby tento Parlament informovala o obsahu a charaktere týchto rokovaní. Povinnosťou Európskeho parlamentu je chrániť osobné práva a súkromie európskych občanov, keď sa porušujú.
<SPEAKER ID="071" NAME="Eoin Ryan" AFFILIATION="UEN">
Vážená pani predsedajúca, rád by som nastolil otázku nárastu cien ropy a najmä otázku komoditnej burzy s ropou. Existuje mnoho dôvodov pre nárast cien na trhu s ropou. Jedným je dopyt; ďalším je dodávka a dlhoročné slabé investície do ropnej infraštruktúry. Odborníci v ropnom priemysle a na trhu s ropou čoraz častejšie spomínajú otázku absurdne nízkej požiadavky minimálneho krytia pre termínované obchody so surovou ropou. Nachádza sa v rozmedzí 5 % až 7 %. Inými slovami, ak chcete v rámci termínovaného obchodu kúpiť ropu v hodnote 10 miliónov EUR, jediné, čo musíte urobiť, je zložiť pol milióna EUR ako investíciu.
<P>
Nezávislá renomovaná americká výskumná inštitúcia TrimTabs Investment Research uviedla, že ak by sa požiadavka minimálneho krytia zvýšila na 25 až 50 %, pričom túto úroveň platí väčšina investorov aktívnych na burze, malo by to značný vplyv na zníženie cien ropy. Nízka požiadavka minimálneho krytia na trhu znamená, že trh je otvorený manipuláciám. O tom niet pochýb. Nemám problém s ľuďmi, ktorí investujú do termínovaných obchodov a komodít, toto je však naozaj absurdne nízka úroveň krytia.
<P>
Touto záležitosťou sa musíme zaoberať. Úroveň krytia sa musí zvýšiť, pretože globálny ekonomický vplyv je naozaj obrovský a musíme urobiť všetko, čo je v našich silách, aby sa globálne znížila cena ropy.
<SPEAKER ID="072" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, poľský prezident sa rozhodol nepodpísať zákon o ratifikácii Lisabonskej zmluvy, považujúc túto zmluvu za nefunkčnú v dôsledku toho, že Íri tento dokument v referende odmietli. Poľský prezident teda pripomenul základný princíp fungovania Európskej únie, ktorým je, že zmluvy nadobúdajú platnosť jedine po ratifikácii všetkými členskými štátmi EÚ. Uplatňovanie tohto princípu bolo doteraz jasné, a uplatnil sa aj po odmietnutí Ústavnej zmluvy Francúzmi a Holanďanmi. Keď sa to stalo - napriek pokračovaniu procesu ratifikácie tejto zmluvy v mnohých krajinách - sa predsa uznalo, že Ústavná zmluva už nie je funkčná. Žiaľ, po výsledku referenda v Írsku a po rozhodnutí poľského prezidenta sa v Európskej únii objavili hlasy vrátane niektorých prominentných politikov, požadujúce ratifikáciu tejto zmluvy Poľskom, čo je v rozpore s podstatou európskej demokracie. Rád by som vyjadril dôrazný protest proti týmto hlasom a proti tlaku a zvláštnemu druhu vydierania, ktorý predstavujú.
<SPEAKER ID="073" NAME="Predsedajúca">
Jednominútové vystúpenia k otázkam politického významu sa týmto skončili.
