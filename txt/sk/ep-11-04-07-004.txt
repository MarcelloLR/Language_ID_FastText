<CHAPTER ID="004">
Vakcinácia proti katarálnej horúčke oviec (modrému jazyku) (rozprava)
<SPEAKER ID="048" NAME="Predsedajúci">
Ďalším bodom programu je správa, ktorú predložil Janusz Wojciechowski v mene Výboru pre poľnohospodárstvo a rozvoj vidieka, o návrhu smernice Európskeho parlamentu a Rady, ktorou sa mení a dopĺňa smernica 2000/75/ES, pokiaľ ide o vakcináciu proti katarálnej horúčke oviec (modrému jazyku) - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Veľmi ma teší, že môžem Parlamentu predstaviť svoju správu o zmenách a doplneniach smernice, pokiaľ ide o vakcináciu proti katarálnej horúčke, ochoreniu, ktoré predstavuje obrovské riziko pre dobytok, ovce a kozy, ktoré sa chovajú v mnohých členských štátoch EÚ. Teší ma to najmä preto, lebo pred tromi rokmi som v predchádzajúcom funkčnom období mal v tejto snemovni možnosť predstaviť správu o novej stratégii týkajúcej sa zvierat podľa zásady "prevencia je lepšia ako liečba". Dnešná zmena a doplnenie tejto smernice, pokiaľ ide o vakcináciu proti katarálnej horúčke, je praktickou realizáciou tejto zásady. Zlepšujeme ochranu proti tomuto ochoreniu a prispievame k lepšiemu zdraviu zvierat. Náklady súvisiace s ich liečbou budú nižšie a celkový priebeh vakcinácie bude lepšie organizovaný.
<P>
Tento pozmeňujúci a doplňujúci návrh súvisí s tým, že súčasná smernica z roku 2000 bola prispôsobená vtedajším podmienkam, najmä vakcináciám, ktoré boli vtedy dostupné na trhu. Tieto vakcinácie sa museli a stále sa musia vykonávať, ale s určitými obmedzeniami vzhľadom na to, že hrozí nebezpečenstvo prenosu vírusu zo zaočkovaných zvierat na zvieratá, ktoré neboli zaočkované. To znamená, že v priebehu vakcinácie sa vyžadujú rôzne obmedzenia, napríklad aby sa vakcinácie vykonávali v stanovených oblastiach, a obmedzenia, ktoré sa vzťahujú na pohyb zvierat. Pre chovateľov to predstavuje pomerne veľkú záťaž, čo má za následok obmedzenú účinnosť týchto vakcinácií. V oblasti vedy došlo k veľkému pokroku. Máme vakcinácie druhej generácie, ktoré sú testované a ktoré sa môžu vykonávať bez obáv o prenos vírusov na nezaočkované zvieratá. V dôsledku toho sa môžu vykonávať bez uplatňovania súčasných obmedzení. Vykonávanie týchto vakcinácií bude preto prospešné pre chovateľov, pretože budú predstavovať menšie zaťaženie a určite budú účinnejšie. Bude možné vykonávať ich v oveľa väčšom rozsahu.
<P>
Čo sa týka tejto záležitosti, postupy sa menia veľmi rýchlo. Výbor pre poľnohospodárstvo vykonal svoju prácu krátko po tom, ako dostal návrh tohto právneho predpisu z Európskej komisie, a teraz ho predkladá Parlamentu. Dúfame, že bude možné vykonávať hromadné vakcinácie pomocou novej vakcíny v priebehu tohtoročnej letnej sezóny. To je dôvod zmien a doplnení, a preto Parlament do svojich pozmeňujúcich a doplňujúcich návrhov správy, ktorú som predložil, zahrnul harmonogramy, v rámci ktorých by sa právne predpisy členských štátov mali prispôsobiť požiadavkám tejto smernice, aby sa vakcinácie mohli vykonávať tento rok a aby sme nemuseli čakať do budúcej sezóny.
<P>
Chcel by som vám pripomenúť polemiku v súvislosti s touto správou a pozmeňujúcimi a doplňujúcimi návrhmi smernice týkajúcej sa tabuliek zhôd, ktoré predložila Komisia. V tejto správe súhlasíme so zavedením povinnosti zahrnúť tabuľky zhôd, ktoré obsahujú informácie týkajúce sa transpozície smernice do vnútroštátnych právnych predpisov, a informácie o tom, ktorými konkrétnymi ustanoveniami sa transponujú ustanovenia smernice do vnútroštátnych právnych predpisov. Považuje sa to za byrokratickú požiadavku zo strany vlád určitých členských štátov, ale je potrebné pozerať sa na to z iného pohľadu. Vďaka zavedeniu tejto požiadavky bude európske právo transparentnejšie. Občania si budú môcť ľahšie overiť, či a akým spôsobom sa smernica transponovala do vnútroštátnych právnych predpisov. Myslím si, že je to dobrá vec. Pokiaľ viem, je to prvá smernica alebo jedna z prvých smerníc, ktoré sa majú prijať, v ktorých sa zavádza táto požiadavka, a myslím si, že je to celkom oprávnené. Malo by sa to stať bežnou praxou v našich právnych predpisoch.
<P>
Ešte raz by som sa vám chcel poďakovať za to, že ste mi umožnili predstaviť túto správu. Mám pocit, že zlepšujeme životný údel chovateľov a tiež znižujeme utrpenie zvierat v EÚ.
<SPEAKER ID="050" NAME="Maroš Šefčovič">
podpredseda Komisie. - Komisia je vďačná Parlamentu za jeho podporu týkajúcu sa návrhu ďalej uľahčiť vakcináciu proti katarálnej horúčke a za jeho odporúčania v súvislosti s touto veľmi dôležitou otázkou. Chcel by som poďakovať najmä pánovi spravodajcovi Wojciechowskému za jeho oddanosť tejto veci.
<P>
Katarálna horúčka spôsobuje veľké starosti všetkým poľnohospodárom v Európskej únii. Katarálna horúčka sa do 90. rokov 20. storočia považovala v EÚ za exotické ochorenie, ktorej nákazy sa len sporadicky vyskytovali v južnej Európe. V minulých rokoch však došlo k niekoľkým epidemickým vlnám tohto ochorenia, ktoré postihli mnoho členských štátov vrátane štátov v strednej a severnej Európe, pričom spôsobili významné straty v oblasti živočíšnej výroby a narušenie obchodu so živými zvieratami.
<P>
Za posledné roky sa situácia katarálnej horúčky v EÚ výrazne zlepšila vďaka nemalým opatreniam zameraným na masívne očkovacie kampane, ktoré zväčša spolufinancovala Európska únia. EÚ spolufinancovala 150 miliónov EUR v roku 2008 a vyčlenila 120 miliónov EUR v roku 2009 a 100 miliónov EUR na nasledujúce roky. Podľa súčasných pravidiel je vakcinácia povolená len v oblastiach, ktoré podliehajú určitým obmedzeniam z dôvodu prítomnosti katarálnej horúčky. Navrhované pozmeňujúce a doplňujúce návrhy smernice zavádzajú možnosť použitia inaktivovaných očkovacích látok kdekoľvek v Európskej únii. Pozmeňujúci a doplňujúci návrh by umožnil širšie použitie preventívnych vakcinácií proti katarálnej horúčke, čím by sa zabezpečila lepšia kontrola nad ochorením a znížilo by sa riziko, ktoré to predstavuje pre odvetvie poľnohospodárstva.
<P>
Správa Parlamentu prichádza v správnom čase a je dôležitá pre situáciu zdravia zvierat v Európskej únii. V správe sa správne rozpoznáva naliehavá potreba poskytnúť členským štátom dostatočný čas na očkovanie zvierat skôr, ako začne budúca sezóna katarálnej horúčky. Nesmieme zabudnúť na to, že aj napriek výraznému zlepšeniu situácie katarálnej horúčky v minulých rokoch toto ochorenie ešte nevymizlo. EÚ naďalej hrozia nové epidemické vlny katarálnej horúčky v budúcnosti a je dôležité, aby členské štáty mali možnosť chrániť ohrozené zvieratá proti vírusu. Členské štáty by mali byť schopné optimalizovať svoje očkovacie programy s cieľom znížiť dosah budúcich šírení nákaz katarálnej horúčky v Európskej únii. Samozrejme, mnoho členských štátov už naznačilo, že chcú pri najbližšej príležitosti zaviesť toto opatrenie.
<P>
Pán spravodajca poukazuje na naozaj veľmi náročnú otázku tabuliek zhôd, ktoré sú veľmi dôležité na sledovanie správnej a primeranej transpozície právnych predpisov EÚ do vnútroštátnych právnych systémov. Ide o dlhodobý problém a v tomto Parlamente sme už mnohokrát diskutovali tom, ako kontrolovať a sledovať náležitú transpozíciu práva EÚ do vnútroštátnych právnych systémov. Vidíme, že na to, na sledovanie a zabezpečenie náležitej transpozície práva EÚ, sú najlepším nástrojom tabuľky zhôd.
<P>
Zároveň si veľmi dobre uvedomujeme, že najmä pri takých naliehavých otázkach, ako je tá, o ktorej dnes diskutujeme, musíme veľmi intenzívne pracovať na hľadaní riešenia medzi Parlamentom a Radou, aby sme sa vyhli zbytočným prekážkam. Dúfam, že Rada preukáže dostatočnú flexibilitu, aby tento právny predpis mohol byť včas prijatý ešte skôr, ako sa začne sezóna, v ktorej môže vypuknúť katarálna horúčka.
<SPEAKER ID="051" NAME="Elisabeth Jeggle" LANGUAGE="DE">
Ako tu už odznelo, návrh smernice o vakcinácii proti katarálnej horúčke je veľmi dôležitý krok k likvidácii tohto nebezpečného ochorenia zvierat. Je to ochorenie, ktoré postihuje prežúvavce, ako napríklad dobytok, ovce a kozy. Môže mať za následok úhyn zvierat. Nové inaktivované vakcíny umožňujú vylúčenie rizika infekcie, takže túto vakcínu možno úspešne použiť v oblastiach, kde sa toto ochorenie ešte nevyskytlo.
<P>
Členským štátom to umožní používať vakcinácie účinnejšie, čím sa výrazne zníži zaťaženie odvetvia poľnohospodárstva v dôsledku tohto ochorenia. Nové vakcíny umožnia raz a navždy potlačiť toto ochorenie na skutočne širokom poli a ja dúfam, že členské štáty a poľnohospodári využijú túto príležitosť. Poskytuje väčšiu bezpečnosť a ide nepochybne o významné zlepšenie zdravia zvierat.
<P>
Čím viac zabránime rozšíreniu katarálnej horúčky pomocou nových vakcín, tým viac príležitostí vývozu poľnohospodárskych zvierat budeme mať v prospech hospodárstva.
<P>
Na to, aby táto smernica mohla nadobudnúť platnosť a nové vakcíny mohli byť dostupné, je naozaj dôležité, aby sme sa rýchlo rozhodli. V pondelok vyslal Výbor pre poľnohospodárstvo a rozvoj vidieka jasný signál tým, že jednomyseľne schválil správu, a Poslanecký klub Európskej ľudovej strany (kresťanských demokratov) ho v tom bude pri dnešnom plenárnom hlasovaní nasledovať. Podporujem výzvu spravodajcu na ponechanie tabuliek zhôd v správe. Napokon, v Európe nemôžeme prijímať rozhodnutia bez toho, aby nám členské štáty neposkytli informácie o tom, ako ich realizujú. Potrebujeme túto transparentnosť - a hovorím to Rade veľmi jasne -, aby sme posilnili dôveryhodnosť EÚ.
<P>
Na záver by som sa chcela poďakovať pánovi spravodajcovi za dobrú prácu a konštruktívnu spoluprácu. Veľká vďaka. Správa bude mať našu podporu.
<SPEAKER ID="052" NAME="John Stuart Agnew" AFFILIATION="EFD">
Vážený pán predsedajúci, chcel by som skôr niečo poznamenať, ako sa opýtať. Hlasovanie nebolo jednomyseľné, pretože som nehlasoval za túto správu.
<SPEAKER ID="053" NAME="Sergio Gutiérrez Prieto" LANGUAGE="ES">
Katarálna horúčka predstavuje stálu hrozbu pre naše hospodárske zvieratá, a teda aj pre verejné zdravie.
<P>
Až doteraz sme na boj proti tomuto ochoreniu používali aktivovanú vakcínu, použitie ktorej znamená potrebu obmedziť pohyb zvierat na určité oblasti, aby sa zabránilo rozšíreniu vírusu na nenakazené zvieratá.
<P>
Používanie vakcíny a používanie vakcinácie sa preto obmedzovalo na oblasti, kde sa v minulosti zistili nakazené zvieratá. Malo to nepriaznivý vplyv na poľnohospodárov, ktorých to poškodilo dvojako: po prvé z hľadiska ochorenia a po druhé z hľadiska obmedzení.
<P>
Všetkým týmto problémom možno očividne zabrániť použitím novej inaktivovanej vakcíny, ktorá okrem prevencie možných porúch na vnútornom trhu s hospodárskymi zvieratami umožní aj rozvoj nových, ďalekosiahlejších - a tie sú naozaj dôležité - stratégií prevencie na boj s týmto ochorením.
<P>
Pre odvetvie chovu hospodárskych zvierat je preto nesmierne dôležité, aby sme zmenili a doplnili túto smernicu s cieľom umožniť používanie tejto vakcíny a aby sme to urobili čo najskôr.
<P>
Dámy a páni, súlad s našimi zmluvami, najmä čo sa týka tabuliek zhôd, by nemal byť výhovorkou na to, aby sme do leta nedosiahli nadobudnutie účinnosti tohto nariadenia. Také oneskorenie by znamenalo ďalšie poškodenie poľnohospodárov.
<SPEAKER ID="054" NAME="Marit Paulsen" LANGUAGE="SV">
Chcela by som sa veľmi poďakovať pánovi Wojciechowskému za vynikajúcu a účinnú prácu. Predchádzajúci rečníci už spomenuli, o čo vlastne ide - o novú účinnú vakcínu. Preto by som rada využila zostávajúci čas, aby som upozornila na to, že ide možno o prvý hmatateľný dôkaz toho, čo sa stane v našom poľnohospodárstve, keď sa dramaticky zmení klíma. Vo Švédsku, odkiaľ pochádzam, bola pred štyrmi alebo piatimi rokmi myšlienka, že by sme mali u prežúvavcov ochorenie, ako je katarálna horúčka, úplne nereálna. Išlo o sporadické ochorenie v južnej Európe. Dnes je realitou a mali sme prvú epidémiu. Preto je veľmi dôležité, aby sme začali s vakcináciou, ale keď hovoríme o klíme, životnom prostredí a budúcnosti, je tiež mimoriadne dôležité, aby sme si uvedomili, že sa nezmenia len suchá a zrážky. Významná zmena klímy prinesie aj niečo úplne iné: epidémie chorôb a hromadných nákaz zvierat medzi ľuďmi aj zvieratami. Musíme sa s tým vyrovnať, keď diskutujeme napríklad o stratégii Európa 2020. Akým smerom sa chceme uberať? Je dôležité, aby sme to pochopili aj my ako zákonodarcovia. Dokážeme prijímať rozhodnutia na základe poznatkov, ktoré dnes máme, ale musíme byť dostatočne flexibilní na to, aby sme vedeli prijať nové rozhodnutia, keď získame nové poznatky a - v tomto prípade - nové vakcíny.
<SPEAKER ID="055" NAME="James Nicholson">
v mene skupiny ECR. - V prvom rade by som sa chcel poďakovať pánovi Wojciechowskému za rýchlosť, akou dokázal predložiť túto správu Parlamentu. Pracoval na nej mimoriadne intenzívne. Chcel by som sa vrátiť späť k otázke tabuliek zhôd. Pán komisár povedal, že dúfa v dostatočnú flexibilitu, ale musím mu povedať, že dúfať nestačí. Ide o veľmi vážne ochorenie, ktoré musíme dostať pod kontrolu toto leto. Prenáša ho malý hmyz, ktorý voláme pakomáre, a je potrebné dostať ho toto leto pod kontrolu.
<P>
Pán Wojciechowski urobil svoju prácu a nemôžeme ho nijako viniť za meškanie. Bolo by veľmi nešťastné, keby mali meškanie spôsobiť rozbroje v Bruseli alebo nadmerná byrokracia. Určite musíme konať, pretože ochorenie sa šíri mimoriadne rýchlo, a musíme byť schopní očkovať mimo postihnutých oblastí. Tak ako už pán Wojciechowski a ďalší rečníci povedali, musím Parlamentu pripomenúť, že mnohokrát je prevencia lepšia ako liečba. V tomto prípade si myslím, že musíme začať konať, a chcem, aby nás Komisia ubezpečila, že nás nezabrzdí byrokracia.
<SPEAKER ID="056" NAME="John Stuart Agnew">
v mene skupiny EFD. - Ide o ochorenie, v súvislosti s ktorým by mali poľnohospodári prijať vlastné rozhodnutia na základe vlastných konkrétnych okolností. Ako poľnohospodár v Spojenom kráľovstve sa spoľahnem na veterinárne odporúčanie a nie na názor byrokratov v iných štátoch. Vážim si podporu britského daňovníka, ktorý financuje moje vakcíny, a som znechutený z toho, že sa EÚ do toho vôbec musí zapájať. Vy ste nám dali toto ochorenie. Prosím vás, nezhoršujte veci ešte viac.
<P>
Teraz diskutujeme o tejto otázke napriek ubezpečeniam, že Lisabonská zmluva nepredstavovala podstatnú zmenu. Ak je to tak, prečo sa toľko opatrení, významných aj nevýznamných, ako toto musí prepracovať, aby boli v súlade so Zmluvou o fungovaní Európskej únie? Nevieme, ako sa tento problém s tabuľkami zhôd vyrieši, a táto téma dokonale ukazuje zmätok, ku ktorému môže viesť takzvané spolurozhodovanie. Zatiaľ čo britská vláda minie to, čo dostane, na to, aby sa prispôsobila vášmu spôsobu myslenia, iné členské štáty sa môžu pozerať na veci úplne inak.
<SPEAKER ID="057" NAME="Diane Dodds" AFFILIATION="NI">
(DE) Veľmi pekne ďakujem pánovi spravodajcovi za túto správu. Zatiaľ čo vo všeobecnosti súhlasím s princípom, ktorý táto správa vyjadruje, chcela by som dodať, že táto vakcína by sa mala používať len vtedy, keď príslušný orgán rozpozná značné riziko pre populáciu hospodárskych zvierat. V Severnom Írsku poľnohospodári aj ministerstvo poľnohospodárstva a rozvoja vidieka pracovali mimoriadne intenzívne na tom, aby Severné Írsko zostalo podľa tohto nariadenia oblasťou bez nákazy.
<P>
Je dôležité, že Komisia a Rada uznávajú status oblasti bez nákazy v EÚ a zabezpečujú ochranné prvky týmto oblastiam. V Európe však stále existuje značné riziko možného rozšírenia tohto ochorenia a v takom prípade verím, že je nevyhnutné, aby Severné Írsko malo možnosť používať tieto vakcíny. Je nesmierne dôležité, aby príslušný orgán v prípade potreby sledoval pohyb a uvalil zákazy obchodovania s cieľom zastaviť šírenie katarálnej horúčky a aby tento osvedčený postup dodržiavali všetci aktéri.
<P>
Je dôležité, aby všetky členské štáty konštruktívne spolupracovali s cieľom znížiť riziko rozšírenia tohto ochorenia a ochrániť toto odvetvie pred vážnym vypuknutím nákazy. Komunikácia medzi členskými štátmi a Komisiou je neoddeliteľnou súčasťou monitorovania a kontrolovania výskytov ochorenia. To by som podporila.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Epidémie, ako napríklad katarálna horúčka, majú vážny dosah nielen na chovateľov hospodárskych zvierat, ale aj na spotrebiteľov a celkovo európske hospodárstvo, pretože spôsobujú úmrtnosť zvierat a narušenie trhu.
<P>
Obmedzenia pohybu zvierat majú veľmi nepriaznivý vplyv na hospodárske zdroje miest alebo regiónov, na ktoré boli uvalené. Podľa súčasných právnych predpisov sa musí napríklad pri preventívnej vakcinačnej kampani udržiavať obmedzená oblasť, aj keď nebol zaznamenaný žiadny výskyt katarálnej horúčky. Z tohto dôvodu je opatrenie, ktoré navrhuje Komisia, spravodlivé a hospodársky prospešné pre výrobcov a spotrebiteľov. Opatrenie zároveň spočíva v udržaní zásady využitia každého vedeckého pokroku v poľnohospodárstve.
<P>
Mal by som tiež spomenúť dôležitý prínos, ktorým boli doteraz európske fondy, pokiaľ ide o zlepšovanie situácie s ohľadom na epidémie katarálnej horúčky. Únia spolufinancovala za posledné tri roky významné vakcinačné kampane vo výške 370 miliónov EUR, ako spomenul aj pán komisár. Myslím si, že spolufinancovanie vakcinačných programov by malo pokračovať aj v nasledujúcich rokoch vzhľadom na ich účinnosť a nový, oveľa jednoduchší legislatívny rámec, o ktorom dnes diskutujeme.
<SPEAKER ID="059" NAME="Paolo De Castro" AFFILIATION="S&amp;D">
(IT) V prvom rade by som sa chcel poďakovať pánovi Wojciechowskému a všetkým tieňovým spravodajcom za prácu vykonanú na tejto správe, ktorej cieľom je vytvoriť flexibilnejšie pravidlá, pokiaľ ide vakcináciu proti katarálnej horúčke. Výbor pre poľnohospodárstvo a rozvoj vidieka vynaložil všetko úsilie na naliehavé schválenie tohto textu, aby sa do leta umožnilo spustenie vakcinačnej kampane.
<P>
Európska komisia predstavila návrh, ktorý nezohľadnil prijatie Lisabonskej zmluvy. Inými slovami, ponecháva rozhodovaciu právomoc výhradne na Rade, čím úplne vylučuje Parlament. Po intenzívnych diskusiách, za ktoré by som sa chcel poďakovať právnym službám Parlamentu a sekretariátu Výboru pre poľnohospodárstvo a rozvoj vidieka, sa nám podarilo dospieť k dohode o zmene právneho základu v súlade s článkom 43 ods. 2 Lisabonskej zmluvy; inými slovami, v rámci bežného legislatívneho postupu.
<P>
Teraz očakávame, že Rada bude rovnako schopná pri prijímaní našej pozície a zahŕňaní tabuliek zhôd s cieľom poskytnúť pohotovú reakciu európskym chovateľom hospodárskych zvierat.
<SPEAKER ID="060" NAME="Liam Aylward" AFFILIATION="ALDE">
Vďaka kombinácii vakcinácií a obmedzením pohybu zvierat za posledné roky výrazne klesol počet výskytov katarálnej horúčky. Toto ochorenie spôsobuje veľké utrpenie a úhyn postihnutých zvierat a má merateľný negatívny dosah na vidiecke hospodárstvo a poľnohospodárske spoločenstvo. Vítam opatrenia umožňujúce členským štátom používať inaktivovanú vakcináciu proti katarálnej horúčke v oblastiach, ktoré nie sú postihnuté týmto ochorením, a ďakujem pánovi spravodajcovi za jeho prácu na tejto záležitosti.
<P>
Členským štátom by sa mala umožniť určitá flexibilita, aby boli aktívne a využívali technické pokroky pri výrobe vakcín, čím by sa znížilo zaťaženie odvetvia poľnohospodárstva, ktoré predstavuje toto ochorenie, a čím by sa predišlo výskytu nákazy bez toho, aby sa poprel status členských štátov bez ochorenia, ako to bolo v minulosti. Vakcinácia predstavuje účinné veterinárne opatrenie ako odpoveď na katarálnu horúčku, ktoré spolu s ďalšími opatreniami, napríklad dohľadom, znamená, že likvidácia tohto ochorenia v Európe je reálna.
<P>
Vakcinácia spolu s kontrolou a prípadne likvidácia ochorenia bude viesť k nižším hospodárskym stratám a bude prospešná pre európske hospodárske zvieratá.
<SPEAKER ID="061" NAME="Julie Girling" AFFILIATION="ECR">
S radosťou môžem povedať, že tento právny predpis poskytne poľnohospodárom flexibilitu, možnosť výberu a nádej.
<P>
Našu stratégiu očkovania už dlho brzdí to, že sme nevyvinuli dostatočne sofistikované produkty, ktoré by nám umožnili vakcináciu zvierat mimo oblastí vylúčenia. Byť v zóne vylúčenia môže mať katastrofálne následky na živobytie poľnohospodárov. Katastrofou môže byť aj nezabezpečenie ochrany zvierat pred ochorením, najmä pred takým škodlivým a nákazlivým ochorením, ako je katarálna horúčka. Vývoj nových vakcín a pravidiel sa mení, s čím dnes bude Parlament, dúfam, súhlasiť, a Spojenému kráľovstvu to umožní získať štatút štátu bez katarálnej horúčky. Umožní to voľný pohyb zvierat a ušetrí peniaze vo vidieckych oblastiach.
<P>
Je však nesmierne dôležité, aby tieto pravidlá nadobudli platnosť čo najskôr. Poľnohospodári v regióne West Country musia byť schopní očkovať do konca mája, aby zabezpečili úplnú ochranu zvierat. Všetci rozumieme dôvodom medziinštitucionálneho boja v súvislosti s tabuľkami zhôd, ale môžem vám povedať, že poľnohospodári, ktorých zastupujem, im nerozumejú a spoliehajú sa na nás, svojich volených zástupcov, že to za nich vyriešime. Ide o naliehavú záležitosť a musí zvíťaziť zdravý rozum. Tak poďme na to, odsúhlasme rýchle riešenie týchto naliehavých otázok, dotiahnime to a presaďme očkovanie našich hospodárskych zvierat.
<SPEAKER ID="062" NAME="Elisabeth Köstinger" AFFILIATION="PPE">
(DE) Katarálna horúčka je živočíšne epidemické ochorenie postihujúce prežúvavce, ktoré už spôsobilo veľké škody v odvetví chovu hospodárskych zvierat a živočíšnej výroby. Od vypuknutia epidémie v mnohých členských štátoch v roku 2000 boli spôsobené značné hospodárske škody. Keď vzniknú hospodárske straty, finančnú ujmu ako vždy utrpia najviac tí na konci výrobného reťazca. Konkrétne to spôsobilo úpadok prekvitajúceho obchodu v oblasti chovu hospodárskych zvierat. V niektorých štátoch bol vývoz napriek očkovaniu úplne paralyzovaný. Živobytie mnohých poľnohospodárov bolo ohrozené aj v Rakúsku, kde má chov hospodárskych zvierat dlhú tradíciu.
<P>
Teraz musíme venovať čas tomu, aby sme prijali preventívne opatrenia. Toto ochorenie nezaniklo a kedykoľvek sa môže znova objaviť. Musíme sa poučiť zo skúseností a vedieť rýchlo ponúknuť pomoc. To, čo platilo pred desiatimi rokmi, už neplatí. Starú smernicu o opatreniach na boj proti katarálnej horúčke z roku 2000 je potrebné zlepšiť a aktualizovať.
<P>
Pravidlá očkovania, ktoré vtedy platili, sa musia prispôsobiť technickému rozvoju s cieľom účinnejšie bojovať proti katarálnej horúčke a znížiť zaťaženie poľnohospodárov. Vtedajšie pravidlá boli vypracované na používanie živých oslabených vakcín, ktoré boli jedinými dostupnými vakcínami pred 10 rokmi, keď bola smernica prijatá. Dnešné vakcíny sú pokrokovejšie. Tento fakt musíme vziať do úvahy.
<P>
Vítam rýchle kroky zo strany Komisie a Parlamentu a som za rýchle vykonávanie novej smernice. Ako zástupkyňa spoločenstva poľnohospodárov viem, aké dôležité je rozmýšľať v súvislosti s ročným cyklom. Rýchle prijatie rozhodnutia nám umožní, že do jesene budeme mať použiteľné a jednotné pravidlá, ktoré sú v záujme členských štátov a predovšetkým chovateľov a poľnohospodárov. Úprimne ďakujem pánovi spravodajcovi.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Nemám žiadne vážne výhrady k návrhom v tomto legislatívnom uznesení a chcel by som zablahoželať Komisii k tejto iniciatíve, ktorá sa snaží zohľadniť vedecký rozvoj a povoliť používanie vakcín na boj proti katarálnej horúčke mimo oblastí podliehajúcich obmedzeniam pohybu zvierat, pretože tento typ vakcíny nepredstavuje žiadne riziko vzhľadom na nežiaduce šírenie vírusu.
<P>
Chcel by som tiež zablahoželať a vyjadriť vďaku za vykonanú prácu spravodajcovi Výboru pre poľnohospodárstvo a rozvoj vidieka pánovi Wojciechowskému a jeho predsedovi pánovi De Castrovi, ktorý umožnil, aby Rada a Komisia dospeli k rýchlej dohode, pokiaľ ide o právny základ tohto návrhu. Na rozdiel od pôvodného návrhu sa legislatívna právomoc delí medzi Parlament a Radu podľa bežného legislatívneho postupu, ktorý zaviedla Lisabonská zmluva.
<P>
Výbor pre poľnohospodárstvo a rozvoj vidieka prediskutoval a schválil túto správu za krátky čas, aby sa tu mohlo uskutočniť dnešné hlasovanie a aby sa čo najskôr mohol urobiť ďalší krok k dohode s Radou, čím by sa umožnilo nadobudnutie účinnosti nových ustanovení tejto smernice. Preto by som chcel Radu vyzvať, aby dospela ku kompromisu s Komisiou a pozíciou Parlamentu, o ktorej som presvedčený, že ju tu dnes prijmeme veľkou väčšinou.
<SPEAKER ID="064" NAME="Horst Schnellhardt" AFFILIATION="PPE">
(DE) Prispôsobenie pravidiel o vakcinácii proti katarálnej horúčke je v súlade s novou vakcinačnou politikou EÚ, čo je vyjadrené aj v stratégii týkajúcej sa zdravia zvierat na roky 2007 - 2013 sloganom "prevencia je lepšia ako liečba".
<P>
Flexibilnejší postup, pokiaľ ide o vakcináciu hospodárskych zvierat, je nevyhnutný, ak chceme byť schopní účinnejšie bojovať proti epidémiám, ako napríklad katarálnej horúčke, a znížiť ich vplyv na poľnohospodárstvo. Väčšia flexibilita a prevencia by boli nepochybne žiaduce pri množstve zvieracích epidémií.
<P>
Prísna politika neočkovania, akú sme v EÚ dlho presadzovali, už nie je dôležitá. V dôsledku toho zastávam názor, že robíme krok správnym smerom. Chcel by som tiež podporiť pani Paulsenovú, ktorá povedala, že v dôsledku zmeny klímy musíme v blízkej budúcnosti očakávať aj príchod ďalších zvieracích epidémií. Naopak, svedčí to o tom, že potrebujeme jasnú stratégiu, a tu to, samozrejme, môžeme správne vykonať. V tejto súvislosti by som tiež chcel zopakovať, že už by sa ani v Komisii nemalo diskutovať o redukovaní.
<P>
V prípade katarálnej horúčky sme, samozrejme, využili skutočnosť, že sme podporili výskum, a teraz máme inaktivovanú vakcínu a sme schopní vykonať komplexnú vakcináciu, ktorá bola predtým veľmi nebezpečná a veľmi náročná. Preto sa nachádzame v novej situácii.
<P>
Chcel by som sa tiež poďakovať spravodajcovi za tak rýchlo vykonanú prácu. Zo skúseností sme sa naučili očakávať prvé výskyty ochorenia koncom leta a na jeseň. Štáty preto musia vypracovať stratégie očkovania a aj ich zrealizovať.
<P>
Pán Agnew, chcel by som vám povedať, že ak máte dobrého veterinára, odporučí vám vakcináciu, pretože ju veterinári, ktorých poznám, chcú a práve to počas diskusií opakovane počúvam.
<P>
Pravdaže, tým sa to ešte nekončí. Komisia musí vypracovať vykonávacie nariadenia a prispôsobiť ich novému procesu a to je potrebné rovnako rýchlo urobiť aj tu v Parlamente. Preto vyzývam Komisiu, aby pracovala rýchlo, aby sme mohli začať využívať tento vedecký pokrok ešte do konca roka.
<SPEAKER ID="065" NAME="Marc Tarabella" AFFILIATION="S&amp;D">
(FR) Som vďačný nášmu kolegovi poslancovi pánovi Wojciechowskému za správu, ktorá nám pripomína význam príslušných právnych predpisov o tejto záležitosti.
<P>
To, či je vakcína živá a oslabená, alebo inaktivovaná, nám však vzhľadom na súčasný stav našich poznatkov neumožní z krvných testov zistiť, ako sa patogénny organizmus dostal do krvi zvieraťa - inými slovami, či pochádza z vakcíny alebo z voľnej prírody. Preto kým sa nevyvinie označená inaktivovaná vakcína - to znamená vakcína, ktorej patogénny organizmus má pôvod vo vakcíne -, nebude možné rozlíšiť zaočkované zviera od zvieraťa nakazeného vírusom. To je zatiaľ základná podmienka, ak sa má región alebo štát vyhlásiť za bezpečný, pokiaľ ide o akúkoľvek nákazu. Preto hrozí veľké nebezpečenstvo, že štáty, ktoré sú chránené pred akoukoľvek nákazou, postavia obchodné prekážky medzi seba a štáty, ktoré používajú inaktivovanú vakcínu.
<P>
Európska únia je teda povinná podporovať prebiehajúci výskum označenej inaktivovanej vakcíny, aby zabezpečila väčšiu biologickú bezpečnosť v rámci Únie, čo nám umožní účinnejšie kombinovať naše prístupy v oblasti zdravia a obchodu.
<SPEAKER ID="066" NAME="Mairead McGuinness" AFFILIATION="PPE">
Oplatí sa zaznamenať poznámku pána komisára, že výskyt katarálnej horúčky klesá: zo 48 000 prípadov v roku 2008 na 120 v roku 2010. To znamená, že stále si nie sme istí, aký bude trend v budúcnosti, takže vývoj tejto novej inaktivovanej vakcíny a diskusia o technickej stránke jej používania sú veľmi vítané.
<P>
Bolo by užitočné, keby bola Rada v Parlamente, aby sme sa mohli zaoberať tým, či je vlastne ochotná poskytnúť tabuľky zhôd, o ktorých si Parlament a Komisia myslia, že sú nevyhnutné - a možno je to niečo, na čo by nám Rada mohla dať odpoveď celkom rýchlo. Prevencia všetkých ochorení a najmä tohto sa sústreďuje na chov hospodárskych zvierat, na obmedzenie pohybu zvierat, na ochranu pred nositeľmi nákazy a na vec, o ktorej sme dnes ráno diskutovali - teda vakcináciu.
<SPEAKER ID="067" NAME="Oldřich Vlasák" AFFILIATION="ECR">
(CS) Problémom používania inaktívnej vakcíny na vakcináciu mimo uzatvorených oblastí je to, že zvieratá budú mať pozitívne výsledky sérologických testov, a na určenie, či zvieratá boli zaočkované, alebo sú naozaj choré, bude potrebné vykonať virologický test, ktorý je drahší. Spôsobí to problémy v obchodovaní so zvieratami a s ich presunom. Vzhľadom na to, že ide o transpozíciu smernice do vnútroštátneho práva, aj termín 30. jún 2011 bude z procedurálnych dôvodov ťažko splniteľný. Osobne nesúhlasím ani so zmenou dátumu nadobudnutia účinnosti tejto smernice zo skoršieho dvadsiateho dňa na deň nasledujúci po jej zverejnení. Mali by sme si tiež uvedomiť, že vypracovanie tabuliek zhôd bude znamenať ďalšie zvýšenie administratívneho zaťaženia.
<SPEAKER ID="068" NAME="Giommaria Uggias" AFFILIATION="ALDE">
(IT) Myslím si, že robíme krok k tomu, aby sme si uvedomili, že nejde o problém spojený s niektorými oblasťami Európy, južnej Európy alebo severnej Afriky. Toto opatrenie však vnímam pozitívne.
<P>
Chcel by som sa spýtať pána Tarabellu, či si on alebo Komisia nemyslí, že by sa mal okamžite riešiť aj problém požiadania o veterinárne služby, aby sme mohli mať opatrenie, ktoré by umožňovalo eliminovať tento problém v celej Európskej únii.
<SPEAKER ID="069" NAME="Peter Jahr" AFFILIATION="PPE">
(DE) Zlepšenie podmienok týkajúcich sa vakcinácie proti katarálnej horúčke je mimoriadne dôležitá záležitosť. Nové inaktivované vakcíny umožnia výrobcom prvýkrát vylúčiť riziko nákazy týmto potenciálne veľmi nebezpečným ochorením, pretože vakcíny teraz možno použiť v oblastiach, kde sa katarálna horúčka v minulosti nevyskytovala. Vzhľadom na to musíme opakovane zdôrazňovať, že poľnohospodárstvo - vrátane vývozu hospodárskych zvierat - je dôležitým prvkom vo všetkých štátoch Európy. Poľnohospodári preto musia vedieť využiť najnovšie poznatky v oblasti zdravia zvierat, ktoré sa použili na vývoj týchto vakcín.
<P>
Teraz potrebujeme dve konkrétne veci. Po prvé, potrebujeme rýchle riešenie týkajúce sa realizácie v Európskej únii. Po druhé, podľa môjho názoru rovnako naliehavo potrebujeme oznamovaciu povinnosť týkajúcu sa opatrení zavedených v členských štátoch; inými slovami, povinnosť členských štátov oznamovať opatrenia Komisii.
<SPEAKER ID="070" NAME="Maroš Šefčovič">
podpredseda Komisie. - Najprv by som sa chcel Parlamentu poďakovať za výraznú podporu tohto návrhu a tiež za jeho uznanie naliehavosti tohto problému a veľmi rýchle postupy.
<P>
Niekoľkí z vás spomenuli problém tabuliek zhôd. Len by som vám chcel pripomenúť, že Konferencia predsedov sa začala intenzívne venovať riešeniu tohto problému a pripisuje mu veľkú dôležitosť, najmä pokiaľ ide o uznanie problému transpozície právnych predpisov EÚ do vnútroštátneho práva.
<P>
Chcel by som sa spýtať, či je naozaj také ťažké, aby členské štáty informovali Komisiu o právnom základe, na ktorom transponujú toto nariadenie EÚ do svojho vnútroštátneho právneho poriadku. Je to naozaj také ťažké? Som si istý, že keď uvažujú o tom, ako transponovať právne predpisy, musia sa na to pripraviť a rozhodnúť sa, ako ich chcú transponovať.
<P>
Myslím si, že si všetci uvedomujeme - a o tejto otázke sme už niekoľkokrát diskutovali -, že je na škodu Európskej únie, keď transpozícia práva EÚ nie je rovnomerná. Nesprávna transpozícia by mohla mať škodlivý vplyv najmä pri takej dôležitej záležitosti, o akej dnes diskutujeme.
<P>
Zároveň chcem zdôrazniť, ako som už povedal vo svojich úvodných poznámkach, že Komisia je jednoznačne proti nepotrebným zdržaniam. Plne si uvedomujeme naliehavosť tejto záležitosti. Preto verím, že prostredníctvom zvýšenej flexibility a intenzívnych rokovaní môžeme nájsť riešenie tohto problému. Komisia sa pokúsi byť čo najviac nápomocná, aby sme mohli prijať tento právny predpis ešte pred začiatkom sezóny možného vypuknutia katarálnej horúčky.
<P>
Čo sa týka pripravenosti Komisie na vykonanie tohto opatrenia, chcel by som ubezpečiť pána Schnellhardta a pána Uggiasa, že Komisia už urobila svoju prácu. Naše vykonávacie opatrenia sú takmer hotové. Potrebujeme, aby tento návrh schválil zákonodarný orgán. Keď to dosiahneme, môžeme postupovať veľmi rýchlo.
<P>
Ešte raz by som sa chcel poďakovať nášmu spravodajcovi a zároveň aj Parlamentu za výraznú podporu tohto opatrenia.
<SPEAKER ID="071" NAME="Janusz Wojciechowski" LANGUAGE="PL">
Chcel by som sa poďakovať všetkým poslancom, ktorí sa zúčastnili na tejto diskusii a vyjadrili podporu mojej správe. Ďakujem všetkým tieňovým spravodajcom a členom Výboru pre poľnohospodárstvo a rozvoj vidieka, vďaka ktorým sme mohli s touto správou tak rýchlo a účinne napredovať. Nestáva sa často, aby sme sa tak jednomyseľne zhodli na prijatí konštruktívneho dokumentu, ktorý má očividne za cieľ zlepšiť súčasnú situáciu.
<P>
Pokiaľ ide o tabuľky zhôd, ktoré sa v diskusii spomínali ako možný zdroj problémov, myslím si, že by bolo ťažké na tomto mieste sympatizovať so správnymi orgánmi alebo vládami členských štátov. Vytvorenie tabuliek a ich odoslanie Komisii naozaj nebude veľký problém. Isté je, že občania, ktorí si chcú overiť, či sú právne predpisy ich členského štátu v súlade s právom Európskej únie, budú mať väčšie problémy. Oni sa budú musieť usilovať a hľadať, ak nebudú mať žiadne tabuľky tak, ako to bolo doteraz. Často je veľmi ťažké, aby sa človek vyznal v právnych predpisoch EÚ. Myslím si a dúfam, že tento nástroj bude k dispozícii každému, kto oň bude mať záujem, nielen Komisii, a že to bude okamžite dostupný dokument, ktorý bude v prípade potreby k dispozícii. Bude to tiež veľmi užitočný dokument.
<P>
Nalieham na Radu, aby nepovažovala tabuľky zhôd za problém, a ak musí, aby tak nerobila v tomto prípade, aby sa nové vakcinácie mohli uplatniť podľa očakávania počas tejto sezóny. Nemôžeme si dovoliť žiadne zdržania, pretože by to bolo v rozpore s našou rýchlou a účinnou prácou. Ešte raz vám ďakujem za spoluprácu na tejto správe.
<SPEAKER ID="072" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
