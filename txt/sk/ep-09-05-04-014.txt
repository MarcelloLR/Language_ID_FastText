<CHAPTER ID="014">
Jednominútové vystúpenia k otázkam politického významu
<SPEAKER ID="028" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="029" NAME="Tunne Kelam" AFFILIATION="PPE-DE">
Vážený pán predseda, ďakujem za gratuláciu k výročiu rozšírenia Európskej únie.
<P>
Na konci tohto volebného obdobia by som chcel vzdať hold činnosti medziskupiny Európskeho parlamentu pre baltickú Európu, ktorá vypracovala od posledného rozšírenia praktické závery týkajúce sa skutočnosti, že Baltské more sa vlastne stalo vnútorným morom Únie. Podnietila novú európsku politiku - stratégiu pre oblasť Baltského mora. Môžeme byť úplne spokojní, že pod tvorivým a skúseným vedením pána Christophera Beazleyho si stratégia pre oblasť Baltského mora získala podporu Komisie a onedlho bude predstavená švédskemu predsedníctvu. Preto dôrazne odporúčam, aby táto medziskupina pokračovala vo svojej práci aj počas činnosti nového Európskeho parlamentu.
<P>
Vykonávanie stratégie pre oblasť Baltského mora bude dlhým procesom, ktorý potrebuje parlamentný dohľad a občas aj správy. Dúfam aj v to, že činnosť medziskupín ako základnej formy parlamentnej demokracie nebude novým Európskym parlamentom obmedzovaná. V tejto chvíli opakujem slová svojho kolegu pána Bushilla-Matthewsa.
<SPEAKER ID="030" NAME="Glyn Ford" AFFILIATION="PSE">
Vážený pán predseda, v mene skupiny svojich voličov vás naliehavo žiadam o intervenciu u Komisie. Občanov Gibraltáru, ktorých mám česť formálne zastupovať počas piatich rokov a neformálne počas dvadsiatich predchádzajúcich rokov, vážne znepokojuje zvýšený výskyt rakovinových ochorení, ktorý bol nedávno zistený na Gibraltári aj na španielskej strane hranice.
<P>
Keď sa nachádzate na Gibraltári, určite si všimnete, a občas aj cítite, dym a znečistenie z rafinérií v blízkosti hraníc. Vyskytli sa obavy, že sú príčinou zvýšeného výskytu rakovinových ochorení.
<P>
Boli by sme radi, keby sa uskutočnilo spoločné vyšetrovanie na oboch stranách a aby sa spoločne stanovili podmienky s cieľom pokúsiť sa o zmiernenie starostí a obáv ľudí na oboch stranách hranice v súvislosti so znečistením a jeho následkami.
<SPEAKER ID="031" NAME="Bill Newton Dunn" AFFILIATION="ALDE">
Vážený pán predseda, v mene jedného zo svojich voličov chcem upozorniť na prípad mladého muža s dvojitou britsko-gréckou štátnou príslušnosťou, ktorý sa volá John Zafiropoulos. Minulý rok bol gréckym súdom prvého stupňa odsúdený na neprimerane tvrdý trest odňatia slobody v Grécku. Podľa informácií, ktoré mám, pán predseda, usudzujem, že boli porušené základné predpisy gréckej legislatívy, ako aj ustanovenia pre spravodlivé súdne konanie. Tieto ustanovenia sú vymedzené v celej Európe a má na ne právo každý európsky občan.
<P>
Začiatkom roka som písal gréckemu ministrovi spravodlivosti do Atén, aby som ho upozornil na svoje obavy. Odpoveď, ktorú som dostal po troch mesiacoch, bola podpísaná bežnými úradníkmi z ministerstva a vôbec sa netýkala veci, v ktorej som písal, teda porušenia pravidiel spravodlivého súdneho konania. Táto záležitosť ma veľmi znepokojuje, pán predseda, a preto ju predkladám v Parlamente práve teraz. Dúfam, že Atény mi pošlú primeranú odpoveď a že uskutočnia úplnú a spravodlivú revíziu prípadu pána Zafiropoulosa.
<SPEAKER ID="032" NAME="Ewa Tomaszewska" AFFILIATION="UEN">
(PL)Vážený pán predseda, rada by som sa vyjadrila o spôsobe práce Európskeho parlamentu. Myslím si, že hlasovanie o dôležitých dokumentoch len pár minút po skončení rozpravy o nich nie je rozumné. Nie všetky argumenty vychádzajú najavo pred zasadnutiami politických skupín a v prípade, že ide o veľké množstvo pozmeňujúcich a doplňujúcich návrhov, stojí za to uvažovať o presunutí hlasovania na ďalší deň. Túto záležitosť by bolo treba zvážiť počas ďalšieho volebného obdobia.
<P>
V poslednom čase sa, bohužiaľ, odohrali dve udalosti, ktoré sú pre mňa veľmi významné, a rada by som sa vyjadrila aj o nich. Po prvé, Rusko podpísalo s Abcházskom a Osetskom dohodu, ktorá zabezpečuje prítomnosť ruských jednotiek v týchto gruzínskych provinciách. Aké právo máme teda na to, aby sme tvrdili, že situácia v Čečensku je vnútornou záležitosťou? Dúfam, že Parlament sa počas budúceho volebného obdobia vyjadrí aj o tejto otázke.
<P>
V Poľsku prišlo počas posledného roka o prácu ďalších 114 000 ľudí. Nie je to len dôsledok krízy. Na úrady práce prichádzajú oznamy o plánoch na hromadné prepúšťanie, ktoré sa týkajú viac ako 80 000 zamestnancov poľských lodeníc. O pracovné miesta ich pripravila Európska únia, ktorá umožňuje využitie štátnych finančných prostriedkov na podporu iných pracovných miest v iných krajinách. To je diskriminácia.
<SPEAKER ID="033" NAME="Milan Horáček" AFFILIATION="Verts/ALE">
(DE) Vážený pán predseda, Slovinsko minulý týždeň zintenzívnilo svoju opozíciu voči pristúpeniu Chorvátska. Rád by som opísal tento konflikt jasne, pretože toto správanie sa mi zdá neprimerané a nehodné členského štátu Európskej únie.
<P>
Chorvátsko je kandidátska krajina, ktorá čaká na vstup do Európskej únie a preukázalo veľkú ochotu pri zavádzaní reforiem. Nesplnilo síce všetky kritériá, ale zvolený smer je jasný. Slovinsko musí skoncovať s týmto malicherným správaním, aby bolo možné rýchlo nájsť riešenie. Lisabonská zmluva a proces rozširovania umožnia Európskej únii ďalej sa rozvíjať a Chorvátsko sa stane členským štátom.
<SPEAKER ID="034" NAME="Urszula Krupa" AFFILIATION="IND/DEM">
(PL) Vážený pán predseda, v súvislosti s obavou o budúcnosť Európy by som chcela dnes, na poslednom zasadnutí tohto volebného obdobia v Štrasburgu pripomenúť slová nášho významného rodáka, Svätého Otca Jána Pavla II., ktorý povedal: "Európsku jednotu nedosiahneme, kým nebude založená na jednote ducha". Práve kresťanstvo poskytlo Európe najhlbší základ jednoty a po stáročia ju posilňovalo. Bolo to kresťanské evanjelium a jeho chápanie ľudstva a prínos pre vývoj histórie, ľudí a národov. Neznamená to, že využívame históriu vo svoj prospech, pretože história Európy je ako obrovská rieka, do ktorej sa vlievajú mnohé prítoky a potoky a rozmanitosť tradícií a kultúry, ktorá vytvorila Európu, je jej obrovským bohatstvom. Samotný základ európskej identity je postavený na kresťanstve a súčasný nedostatok duchovnej jednoty je predovšetkým výsledkom krízy nášho uvedomovania si tejto kresťanskej identity.
<SPEAKER ID="035" NAME="Ashley Mote" AFFILIATION="NI">
Vážený pán predseda, posledných päť rokov som s hrôzou sledoval nekonečné škandalózne inštitucionalizované rabovanie peňazí daňových poplatníkov zo strany EÚ. S hrôzou som sledoval už preľudnené Spojené kráľovstvo zaplavované stovkami a tisícmi nevítaných zahraničných pracovníkov, ktorí prichádzajú pre vlastný prospech a využívajú náš systém sociálneho zabezpečenia. Podrobne som sledoval legislatívny systém, ktorý dovoľuje anonymným byrokratom vytvárať takzvané zákony bez ohľadu na škody, ktoré spôsobujú britskému hospodárstvu a podnikom. Podrobne som sledoval -
<P>
(Poznámka zo zadných lavíc: "Z väzenia jej Veličenstva!")
<P>
nákladné neplodné diskusie parlamentu, ktorý vytváral premyslenú ilúziu zodpovednej demokracie, obrovský podvod voči voličom, ktorí nás sem poslali.
<P>
Prezident Gorbačov mal pravdu. EÚ je starý Sovietsky zväz prezlečený do západného oblečenia. Jedného dňa si uvedomíte, že nie je možné byť pánom v cudzom dome.
<SPEAKER ID="036" NAME="Predseda">
Vystupujete v slobodnom parlamente. Keby nebol slobodný, nemohli by ste si dovoliť ani toto vystúpenie.
<P>
(potlesk)
<SPEAKER ID="037" NAME="Ljudmila Novak" AFFILIATION="PPE-DE">
(SL) Dňa 2. apríla tento Parlament prijal veľkou väčšinou uznesenie o svedomí Európy a totalitarizme. Milujem svoju vlasť Slovinsko, zarmucuje ma však, že toto uznesenie Európskeho parlamentu nepadlo v Slovinsku na úrodnú pôdu a že nám nepomohlo pri riešení pálčivých problémov minulosti.
<P>
Naopak, sú istí ľudia, ktorí chcú pozdvihnúť Tita na úroveň hrdinu a pomenovať po ňom ulicu v slovinskom hlavnom meste aj napriek tomu, že bol zodpovedný za hromadné vraždenie po vojne. Keďže Tito nebol nikdy postavený pred súd, mnohí ľudia nechcú pripustiť, že toto hromadné povojnové vyvražďovanie predstavuje zločin a že tí, ktorí ho organizovali, boli zločinci.
<P>
Možno by bolo vhodné, aby Európsky parlament alebo aby ste vy, pán predseda, vyzvali národné parlamenty, aby sa oboznámili z uznesením a aby ho podporili alebo doplnili, pričom by zohľadnili špecifické okolnosti svojho štátu. Prispeli by tak k jasnejšiemu a spravodlivejšiemu chápaniu svojich a európskych dejín.
<SPEAKER ID="038" NAME="Richard Corbett" AFFILIATION="PSE">
Vážený pán predseda, často odsudzujeme predpokladanú nedostatočnú informovanosť verejnosti tesne pred európskymi voľbami. Po vystúpení pána Mota, ktoré sme si pred chvíľou vypočuli, by som chcel skonštatovať, že väčší problém predstavuje úmyselné dezinformovanie, možno až lži, ktoré sa na verejnosti šíria.
<P>
Po mojej krajine má v súčasnosti takzvaná Strana za nezávislosť Spojeného kráľovstva, za ktorú bol zvolený pán Mote, rozmiestnené plagáty s tvrdením, že členstvo v Európskej únii nás denne stojí 400 miliónov EUR. To by bolo 15 miliárd EUR ročne. Táto suma je v skutočnosti päťkrát vyššia ako reálna suma, ku ktorej sa môžete dostať v knižnici Dolnej snemovne. Nezaostal ani ich sponzor Stuart Wheeler, ktorý povedal, že Európa stojí Spojené kráľovstvo 120 miliárd GBP ročne, čo je 36-krát viac ako skutočná suma.
<P>
Pravdou však je, že európsky rozpočet vo výške 3,3 miliardy EUR predstavuje jednoducho 1 %HDP. Je to pomerne nízky rozpočet, dosť nízky v porovnaní s obrovskými hospodárskymi prínosmi, ktoré dosahujú v mojej krajine výšku približne 2 000 EUR na rodinu. Ide o obrovský prínos, ktorý stojí za členstvo a za to, aby sa o ňom hovorilo.
<P>
Ako ste povedali, pán predseda, cenou za slobodu je právo niektorých ľudí dezinformovať a klamať. Túto cenu musíme zaplatiť, musíme však zanietene chrániť pravdu.
<P>
(potlesk)
<SPEAKER ID="039" NAME="Chris Davies" AFFILIATION="ALDE">
Vážený pán predseda, riaditeľ pre prevádzku agentúry UNRWA v Gaze John Ging minulý týždeň vystúpil pred poslancami tohto Parlamentu a informoval nás o tom, že do Gazy sa doposiaľ nedostali žiadne materiály potrebné na rekonštrukciu po bombových útokoch, žiadna pomoc obchodu alebo priemyslu a že OSN pokryla len 60 % potrieb obyvateľov súvisiacich s kúrením.
<P>
Vážený pán predseda, situáciu ste videli na vlastné oči. Táto situácia však pretrváva a je výsledkom kolektívneho trestania nevinných ľudí zo strany Izraela.
<P>
Len pred pár dňami sme si s údivom vypočuli, že Izrael sa vyhráža Európskej únii a tvrdí, že keď bude pani komisárka Ferrerová-Waldnerová aj naďalej odmietať obnovenie dohody o pridružení medzi Izraelom a EÚ, vplyv Európy sa zmenší a oslabí a v mierovom procese nebudeme zohrávať žiadnu úlohu.
<P>
Je najvyšší čas zastaviť to. Správanie Izraela je urážkou ľudstva a civilizácie. Je čas, aby sme platnosť dohody nielenže neobnovili, ale aby sme ju pozastavili.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Vážený pán predseda, nadchádzajúcich volieb do Európskeho parlamentu sa zúčastní len 13 % poľských občanov. O voľbe väčšiny rozhodne menšina, a to je veľká škoda. V období celosvetových problémov potrebujeme EÚ a ľudia vidia hodnotu medzinárodnej solidarity.
<P>
V poslednej dobe sa však neurobilo nič, aby sa zvýšilo zapojenie spoločnosti do tejto oblasti. Diskusii v Poľsku dominujú šarvátky medzi dvoma stranami. Verejné peniaze sa nezmyselne míňajú na veľkoplošné tabule s fádnymi tvárami tých, ktorí nevedia, ako sa dostať medzi ľudí a ako s nimi hovoriť. Premiér Tusk sa o skutočnú diskusiu o európskych otázkach zaujíma rovnako ako pán Kaczyński pred ním.
<P>
Naposledy, keď som vystúpil v tomto Parlamente, som sa pýtal, či Európsky parlament očakáva na poslednú chvíľu nejaké výrazné úsilie s cieľom presvedčiť ľudí, aby šli voliť. Bohužiaľ, tejto rozprave predsedal pán Siwiec, ktorý, ako sa zdá, si ešte stále nevie zvyknúť na myšlienku, že demokracia bez účastí ľudí nestojí za nič.
<P>
Preto sa pýtam ešte raz: dokáže Európsky parlament urobiť aspoň niečo, aby ako inštitúcia mohol splniť očakávania vo vzťahu k voľbám? Trinásť percent nie je len nešťastné číslo, je to úplná hanba.
<SPEAKER ID="041" NAME="Avril Doyle" AFFILIATION="PPE-DE">
Vážený pán predseda, len by som chcela reagovať na kritiku ekologických žiaroviek, ktorá sa v priebehu tohto víkendu znova objavila v médiách, predovšetkým v euroskeptických médiách.
<P>
Kto mlčí, ten svedčí, preto by som chcela len poznamenať, že energeticky úsporné žiarovky nepredstavujú pre verejnosť nebezpečenstvo, ak s nimi bude spotrebiteľ, domáci užívateľ správne zaobchádzať a ak sa budú vyrábať vo vhodnom pracovnom prostredí, v ktorom sa bude rešpektovať zdravie zamestnancov a životné prostredie.
<P>
Je povinnosťou európskych nadnárodných spoločností, ktoré vyrábajú žiarovky v krajinách ako Čína, aby zaručili dodržiavanie výrobných noriem, ktoré by sme požadovali, keby sa vyrábali v Európskej únii. Koncový výrobok, samotná žiarovka, je úplne bezpečná, keď ju používame podľa návodu. Je rovnako bezpečná ako ktorékoľvek žiarovky alebo napríklad batérie, ktoré používame v súčasnosti. Musíme sa ich zbavovať vhodným spôsobom a zaobchádzať s nimi podľa návodu.
<P>
Myslím, že v súvislosti s výrobou moderných, ekologickejších a menej znečisťujúcich žiaroviek tu existuje agenda, protieurópska agenda. Myslím si, že sa musíme postaviť tým, ktorí o týchto najdôležitejších výrobkoch dennodenne dezinformujú.
<SPEAKER ID="042" NAME="Pierre Pribetich" AFFILIATION="PSE">
(FR) Vážený pán predseda, prezident Mitterrand hovorieval, že politiku možno robiť dvojako: úradnícky a kuchársky.
<P>
Tieto dve možnosti spomínam v súvislosti s pristúpením krajín bývalej Juhoslávie a Albánska. Keď počúvam a čítam stanoviská, ktoré prijala Komisia a moji kolegovia poslanci, mám skôr pocit, že sa viac stotožňujú s profesiou úradníka. Striktne a puntičkársky sledujú splnené kapitoly a v oblastiach, v ktorých je to potrebné, dopĺňajú dodatočné fázy, ako napríklad v prípade dvojstranných problémov medzi Slovinskom a Chorvátskom. Som presvedčený, že robia zásadnú chybu.
<P>
V tomto prípade by bolo lepšie, keby sa cítili ako kuchári, aby chutným a jemným spôsobom zlučovali prísady a kultúrne rozdiely, aby okorenili jedlá a mali z týchto nových krajín a všetkého, čo z hľadiska obohatenia našej Európy ponúkajú, prospech. Európa zostáva ideálom rešpektu, tolerancie a rozmanitosti, zostáva faktorom mieru, a to predovšetkým pre krajiny západného Balkánu. To si vyžaduje spoločnú víziu, víziu spoločného osudu.
<P>
V tomto období najväčšej hospodárskej krízy by nebolo nič horšie, než uzavrieť sa do seba a hľadať útočisko v panickom strachu ostatných, v panickom strachu z cudzincov. Spomeňme si na prístup našich otcov, ktorí zakladali Európu, a uplatnime ho v súvislosti s krajinami západného Balkánu.
<SPEAKER ID="043" NAME="Jelko Kacin" AFFILIATION="ALDE">
(SL) Rozšírenie Európskej únie prinieslo rast, mier a stabilitu a umožnilo demokratizáciu. Posledné rozšírenie, ktoré sa uskutočnilo pred piatimi rokmi, bolo úspešné, dnes však čelíme hospodárskej situácii, ktorá si vyžaduje rýchle a účinné kroky.
<P>
Vidíme a cítime výhody úplnej integrácie do Európskej únie a rozšírenia eurozóny. Záruka, ktorú poskytuje euro, ukázala, že je úspešným zabezpečením, nielen pokiaľ ide o hospodárske záujmy v rámci Európskej únie, ale aj v širšej Európe.
<P>
V Európskej únii nie sme svedkami 27 hospodárskych kríz, ale jednej, veľmi vážnej a hlbokej krízy. Najrýchlejším spôsobom jej riešenia bude spojenie s ostatnými európskymi krajinami a prijatie koordinovaných, včasných a rozhodných opatrení. Protekcionizmus je spiatočníckym krokom, avšak populizmus je receptom na hospodársky kolaps.
<P>
Spoločnosti, ktoré rastú a rozširujú sa, majú budúcnosť. Podobne je aj budúcnosť Európskej únie v ďalšom rozširovaní a vo vytváraní nových možností a lepších príležitostí.
<SPEAKER ID="044" NAME="Zita Pleštinská" AFFILIATION="PPE-DE">
(SK) Tohoročný 1. máj sa niesol v znamení 5. výročia vstupu Slovenska do EÚ. V tento deň sa konali rôzne aktivity, na ktorých sme bilancovali naše pôsobenie v Európskej únii. Ja som sa zúčastnila osláv na slovensko-poľskej hranici na hraničnom moste Čirč-Leluchov. Tento symbolický most, ktorý bol postavený z predvstupových fondov EÚ, spojil slovenské a poľské prihraničné obce a naštartoval spoluprácu medzi obyvateľmi po obidvoch stranách tejto hranice.
<P>
Po vstupe Slovenska a Poľska do schengenského priestoru sa v decembri 2007 odstránili hraničné kontroly, a tým aj administratívne bariéry, ktoré znepríjemňovali obyvateľom život a narúšali ich spoluprácu. Dnes sme svedkami mnohých úspešných projektov, ktoré sú financované zo štrukturálnych fondov EÚ a pomáhajú k trvalo udržateľnému rozvoju v tejto oblasti.
<P>
Pán predseda, rada by som vyjadrila svoju veľkú radosť a vďaku za to, že Slovensko spolu so svojimi susedmi patrí do EÚ. Teším sa, že ako jedna zo 14 poslancov reprezentujúcich Slovensko som sa mohla v Európskom parlamente v tomto volebnom období zúčastniť na písaní tejto úspešnej kapitoly v histórii EÚ.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) V posledných mesiacoch sme boli svedkami niekoľkých únosov lodí somálskymi pirátmi so zámerom vydierať. Hrozí nebezpečenstvo, že táto prax sa zmení na dobre organizovanú formu námorného terorizmu a lukratívnu obchodnú činnosť, ktorej sa budú ako prostredníci zúčastňovať dokonca poradenské a právnické spoločnosti. Aj v prípade, že sa tieto incidenty skončia pre rukojemníkov dobre, nie je to dôvod na radosť. Vlastníci lodí a postihnuté krajiny platia vysokú cenu. Pirátstvo sa stáva hrozbou námornej dopravy v celosvetovom meradle.
<P>
Táto činnosť začala mať vplyv aj na čoraz vyšší počet európskych občanov. V súčasnosti držia ako rukojemníkov na lodi Malaspina Castle 16 bulharských občanov. Monitorovanie rokovaní s pirátmi nemožno považovať za primeraný postup. Je potrebná väčšia zrozumiteľnosť v súvislosti so záväzkami, ktoré má Európska únia v pláne prijať v takýchto situáciách. Opatrenia, ktoré v súčasnom období prijímajú rôzne inštitúcie, sú dôležité, avšak zjavne nie sú vôbec primerané. Z uvedeného dôvodu trvám na naliehavých krokoch na najvyššej úrovni na oslobodenie rukojemníkov a na to, aby sa táto činnosť dostala pod kontrolu. V 21. storočí je to hanba.
<SPEAKER ID="046" NAME="Marco Pannella" AFFILIATION="ALDE">
(IT) Vážený pán predseda, dámy a páni, som tu, rovnako ako vy, už 30 rokov. Keby sme však týchto 30 rokov zhodnotili, videli by sme, že nesplnili nádeje, ktoré sme mali v roku 1985, keď sme v tomto Parlamente uskutočnili kvalitatívny posun od starej a neúspešnej Európy jednotlivých štátov k spojeným štátom európskym.
<P>
Dnes sme sa vrátili k tejto nešťastnej minulosti, k Európe jednotlivých štátov, nie však k európskemu štátu, a k svojej uzavretosti. Ľudia okolo nás, ktorí nás vítali ako svoju veľkú nádej, ako príležitosť, sú vlastne tí istí ľudia, ktorí budú čoskoro ľahostajne voliť a ktorí znova odsúdia skutočnosť, že sme, pán predseda, v dôsledku nešťastnej premeny, predstaviteľmi zla, proti ktorému sme vystupovali, a o ktorom sme sa falošne domnievali, že sme ho porazili.
<SPEAKER ID="047" NAME="Predseda">
Veľmi pekne vám ďakujem, pán Pannella. Dobre sa pamätám, že pri našom zvolení v roku 1979 ste predložili mnoho pozmeňujúcich a doplňujúcich návrhov, vtedy ešte na papieri. Medzitým ste nás však raz opustili, kým ja som tu zostal po celý čas. Vy ste sa vrátili do Ríma a pracovali ste v tamojšom parlamente.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, oslavujeme výročie pristúpenia nových krajín k Európskej únii a všetkých nás potešilo a dojalo vaše vyhlásenie. Viem si však predstaviť, že prítomná pani komisárka, rovnako ako ja a mnoho mojich kolegov poslancov, sa domnieva, že jedna z krajín, ktoré pristúpili, konkrétne Cyprus, je v severnej časti stále okupovaná a na jej území sa nachádzajú jednotky cudzieho štátu. Európska únia je dnes znova vyzývaná na zabezpečenie toho, aby sa acquis Spoločenstva uplatňovalo na celom ostrove Cyprus.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Hospodárska kríza má výrazný vplyv na svetové hospodárstvo. Odhaduje sa, že všetky členské štáty budú mať v tomto roku zápornú mieru rastu. Na európskej úrovni sa zaznamenal znepokojujúci nárast počtu nezamestnaných. Mnohé spoločnosti obmedzujú svoje činnosti a prepúšťajú personál, alebo sa ich zamestnanci stávajú de facto nezamestnanými.
<P>
Občania Európy prichádzajú o pracovné miesta a majú ťažkosti pri splácaní pôžičiek. Zhoršuje sa aj kvalita ich života. Som presvedčená, že EÚ musí počas tohto obdobia hospodárskej a finančnej krízy investovať predovšetkým do ľudí. Blaho európskych podnikov závisí od zamestnancov. Preto som presvedčená, že našou povinnosťou je podporovať predovšetkým ich.
<P>
Myslím si, že na Samite o zamestnanosti, ktorý sa uskutoční 7. mája v Prahe, sa musia naliehavo špecifikovať konkrétne riešenia na zastavenie znepokojujúceho rastu nezamestnanosti. Využívam túto príležitosť a naliehavo žiadam Európsku radu, aby bola otázka zachovania pracovných miest a nájdenia riešení na zníženie nezamestnanosti v Európskej únii prioritou jej júnového stretnutia.
<SPEAKER ID="050" NAME="Thomas Wise" AFFILIATION="NI">
Vážený pán predseda, dnes je 4. mája a toto bude moje posledné vystúpenie v tomto Parlamente. Presne pred tridsiatimi rokmi bola do úradu britského premiéra zvolená pani Margaret Thatcherová a čelila podobným problémom spôsobeným socialistami, ako sú dnešné: paralyzujúce dlhy, zvyšujúca sa nezamestnanosť a verejné nepokoje.
<P>
Pochopila, že riešenie spočíva v zoštíhlenej štátnej správe, v slobodách jednotlivca a v národnom sebaurčení. Dnes EÚ zavádza rozsiahly riadiaci aparát, zintenzívňuje centrálny dohľad a narúša národný štát. Pamätám sa, ako hovorila "nie, nie, nie", slová, ktorým EÚ nerozumie alebo ich ignoruje.
<P>
V Bruggách predniesla prejav, ktorý je dnes slávny a ktorý bol prejavom nesúhlasného postoja k tomuto projektu. EÚ je päťdesiatročnou nevydarenou odpoveďou na dvestoročný problém. Zastávam názor, že keď bola EÚ odpoveďou, otázka musela znieť veľmi hlúpo. A tak teda, na 4. mája, nech nás sila spája.
<SPEAKER ID="051" NAME="Predseda">
Dovolím si krátku poznámku. Myslím, že táto dáma bola, a aj je, úžasná. Bola premiérkou, ktorá schválila to, aby bolo možné právne predpisy súvisiace s jednotným trhom prijať hlasovaním väčšiny. Margaret Thatcherová schválila hlasovanie väčšiny v Rade. Bolo to významné rozhodnutie.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Vážený pán predseda, pred dvoma týždňami som tu, podobne ako teraz, stál a opisoval rozšírenie EÚ ako úspech, vďaka ktorému staré a nové členské štáty využívajú vzájomné výhody v situácii, ktorá je prospešná pre všetky strany. Dnes by som, pán predseda, rád povedal, že keďže sa v súčasnosti nachádzame uprostred hospodárskej krízy, politická elita musí byť príkladom skromnosti.
<P>
V Nemecku zaviedli obmedzenia pre manažérov podnikov, ktoré dotuje štát. Prezident USA Obama prijal podobné opatrenia, kým maďarská vláda znižuje platy ministrov o 15 percent.
<P>
Pán predseda, bolo by dobré, keby mohla byť v tejto oblasti príkladom aj Európska komisia. Napokon, v čase krízy by malo na povesť, dôveryhodnosť a prestíž EÚ obrovský vplyv, keby sa komisári vzdali časti svojho nekresťanského odstupného. Aj keď je to len symbolické gesto, bolo by pre občanov Európy signálom, že počas hospodárskej krízy sú aj vedúci predstavitelia pripravení prinášať obete a preukázať solidaritu s tými, ktorí majú oveľa skromnejšie príjmy.
<SPEAKER ID="053" NAME="Charles Tannock" AFFILIATION="PPE-DE">
Vážený pán predseda, Čínska republika, ktorá je známejšia pod názvom Taiwan, nakoniec dosiahla svoj zaslúžený cieľ. Podarilo sa jej v úlohe pozorovateľa zúčastniť na svetovom zdravotníckom zhromaždení (SZZ). Čínska ľudová republika (ČĽR) tomuto kroku sústavne bránila od roku 1971, kedy nahradila Taiwan v Organizácii Spojených národov.
<P>
Ako lekár som pevne presvedčený, že otázky verejného zdravia by nikdy nemali zohrávať úlohu v medzinárodných vzťahoch. Európskemu parlamentu slúži ku cti, že sústavne odmietal malichernú politiku Pekingu, ktorý bránil pokusom Taiwanu zúčastňovať sa na stretnutiach SZZ.
<P>
Blahoželám taiwanskému prezidentovi Maovi k jeho úspešnej politike zbližovania Pekingu a Tchaj-pej. ČĽR nakoniec zistila, aké nerozumné bolo jej násilnícke správanie voči svojmu susedovi.
<P>
Aj ja sa teším na zlepšenie vzťahov medzi vládami týchto dvoch krajín, ktoré budú prospešné pre všetky zúčastnené strany a predovšetkým pre dobré zdravie ťažko pracujúcich obyvateľov Taiwanu.
<SPEAKER ID="054" NAME="Marco Pannella" AFFILIATION="ALDE">
(IT) Vážený pán predseda, dámy a páni, dovolím si osobnú poznámku. Rád by som len zopakoval, že v rozpore s vaším tvrdením, a to ste boli počas celého tohto volebného obdobia dôsledný, ma do tohto Parlamentu opakovane volili počas tridsiatich rokov. Šlo o to, že v rámci tímového ducha Radikálnej strany a po tom, čo som to vopred poradil svojim voličom, som sa vzdal svojho miesta v prospech svojich kolegov, ako napríklad Oliviera Dupuisa, ktorý pracoval v tomto Parlamente a na iných miestach. Vaše tvrdenie bolo teda nesprávne, dovoľte mi zopakovať, že som bol opakovane zvolený počas všetkých volebných období v priebehu tridsiatich rokov.
<P>
Bohužiaľ, tentoraz pán predseda - hoci ste tu vlastne boli aj v časoch Otta von Habsburga a Altiera Spinelliho, ktorí podporovali náš Parlament v tom, aby zaujal pevný postoj voči požiadavkám Rady prostredníctvom odmietnutia poskytovať stanoviská - nuž, pán predseda, tentoraz sme obaja svedkami toho, že tento Parlament sa pokojne správa ako "parlament taxikárov", keď mu hrozí, že na nás v súvislosti s nevydareným lisabonským projektom uvalia lehoty nehodné parlamentu, a uvalili ste ich na nás vy.
<SPEAKER ID="055" NAME="Predseda">
Veľmi pekne vám ďakujem, pán Pannella. Vaše slová nie sú v rozpore s tým, čo som povedal. Som presvedčený, že v rokoch 1996 až 1999 ste v Európskom parlamente nepôsobili. Ako ste uviedli, boli ste zvolený, to však nie je v rozpore s tým, čo som povedal. Rád by som vás otvorene uistil, že si vážim všetky vaše činnosti a vašu prácu v Európskom parlamente.
<SPEAKER ID="056" NAME="Neena Gill" AFFILIATION="PSE">
Vážený pán predseda, chcem vyjadriť svoje obavy v súvislosti s tisíckami nevinných civilistov, ktorí sa stali rukojemníkmi vo vlastnej krajine. Hnutie Taliban ich drží v údolí Svát. Všetci poznáme príbehy o zlom zaobchádzaní Talibanu so ženami. Správy z údolia počas posledného mesiaca však hovoria o zatváraní holičstiev, zákaze hudby a odstránení televíznych satelitných prijímačov. Bežným javom sú aj bankové lúpeže a plienenie domov alebo lúpežné prepadnutia žien a krádeže šperkov. Obeťami sú najmä tí, ktorí sa postavili hnutiu Taliban na odpor. Výsledkom zavedenia práva šaría v údolí Svát je aj to, že všetci obyvatelia údolia, ktorí nie sú moslimami, musia platiť jizyu, starý druh dane. Sikhov, ktorí žijú na tomto území, uniesli alebo ohrozovali, až kým s platením nesúhlasili. Ako jedinú sikhskú poslankyňu EP ma kontaktovali mnohí voliči, ktorí sú ohromení udalosťami v údolí Svát. Diskriminujú tam ľudí, ktorí na tomto mieste žijú 60 rokov.
<P>
Tento Parlament má za sebou mnoho prípadov boja proti podobným formám porušovania ľudských práv a odsúdenia pôvodcov týchto zastrašovacích praktík. Musíme však prejsť od slov k činom a požiadať Komisiu o konkrétne opatrenia s cieľom zabezpečiť stratégiu riešenia otázky hnutia Taliban a jeho rastúceho vplyvu v tejto oblasti. Taliban predstavuje skutočnú hrozbu pre všetky naše uznávané hodnoty, ľudské práva, rovnosť a demokraciu. Naliehavo žiadam o napísanie listu pani komisárke s cieľom prijať určité opatrenia.
<SPEAKER ID="057" NAME="Predseda">
Ďakujem vám, pani Gillová. Aj pre mňa je predsedanie jednominútovým vystúpeniam posledné. Vždy som sa snažil, aby mohlo vystúpiť čo najviac ľudí. Často sa nám podarilo prejsť celý zoznam a podarilo sa nám to aj dnes. Možnosť vystúpenia patrí k výsadám poslancov Európskeho parlamentu a pondelkové večery sú vždy jednou z príležitostí. Preto by som aj vám rád úprimne poďakoval za vaše slová.
<P>
Týmto uzatváram tento bod rokovania.
