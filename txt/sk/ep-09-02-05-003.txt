<CHAPTER ID="003">
Umiestňovanie krmív na trh a ich používanie (rozprava) 
<SPEAKER ID="007" NAME="Predsedajúci">
Ďalším bodom programu je správa pána Graefe zu Baringdorfa v mene Výboru pre poľnohospodárstvo a rozvoj vidieka o návrhu nariadenia Európskeho parlamentu a Rady o umiestňovaní krmív na trh a ich používaní - C6-0128/2008 -.
<SPEAKER ID="008" NAME="Friedrich-Wilhelm Graefe zu Baringdorf">
spravodajca. - (DE) Vážený pán predsedajúci, vážená pani komisárka, dnes rokujeme o otázke, ktorú poznáme ako "otvorené uvádzanie". Ide o transparentnosť v súvislosti s krmivom, ktoré tvorí základ zdravej stravy spotrebiteľov, a o poskytnutie prehľadu o dodávaných surovinách nákupcom kŕmnej zmesi.
<P>
Bola to dlhá cesta, ale ak dnes toto nariadenie prijmeme, dúfam, že celú záležitosť uzavrieme. Rád by som poďakoval Komisii, ktorá nám vo veľkej miere pomohla svojím konštruktívnym prístupom k jednotlivým otázkam. Komisia sa stretla s neobmedzenou politickou vôľou zo strany Parlamentu vo svojom úsilí presadiť toto otvorené uvádzanie a zúčastnila sa neústupčivých, ale otvorených rozpráv s Radou. Na dosiahnutý výsledok môžeme byť hrdí.
<P>
Pozrime sa v krátkosti do minulosti. Zažili sme krízu BSE a v roku 1997 dočasný vyšetrovací výbor vydal záverečnú správu, v ktorej Parlament vyzval na toto otvorené uvádzanie. Komisia predložila návrh, z ktorého sa následne stala smernica 2002/2/ES. V rámci kompromisu s Radou, ktorý sa týkal všetkých orgánov, sa pomocou smernice presadilo otvorené uvádzanie, čo znamenalo, že na etiketách museli byť uvedené kŕmne zložky s toleranciou ±15 %, a presné zloženie kŕmnej zmesi muselo byť poskytnuté na požiadanie.
<P>
Bola to smernica, nie nariadenie, a členské štáty ju zaviedli s veľkými pochybnosťami, alebo ju nezaviedli vôbec. Krmovinársky priemysel podal žalobu na Európsky súdny dvor a Súdny dvor vydal toto prvotriedne rozhodnutie: bez ohľadu na presné informácie zákonnosť tejto smernice nebola sporná. Následne sme tento rozsudok zohľadnili v rámci ďalšieho postupu v Parlamente a v súčasnosti sme dospeli v uvedených otázkach k záveru v podobe tohto nariadenia. Mal som tú česť byť spravodajcom pri každej príležitosti a počas tohto dlhého obdobia som mal radosť z mimoriadne intenzívnej spolupráce s Komisiou, ktorá bola založená na vzájomnej dôvere.
<P>
V súčasnosti máme výsledok, za ktorý sme bojovali ťažko, ale spravodlivo, a na ktorý môžeme byť hrdí. Je tiež zjavné, že ho podporuje väčšina poslancov a väčšina politických skupín v tomto Parlamente. Neboli predložené žiadne pozmeňujúce a doplňujúce návrhy, z čoho usudzujem, že toto nariadenie bude naozaj prijaté veľkou väčšinou. Máme teda kvalitné nariadenie, ktorým sa ustanovuje otvorené uvádzanie v troch krokoch. Viete, o ktoré kroky ide. Po prvé, zložky v klesajúcom percentuálnom poradí, po druhé, poskytovanie informácií krmivárskym podnikom s toleranciou ±15 % - v tejto súvislosti sme v týchto právnych predpisoch neustanovili zabezpečenie práv duševného vlastníctva, ale odkázali na všeobecné právne predpisy - a po tretie, poskytovanie presných informácií úradom.
<P>
Rád by som tiež upozornil na to, že sme vytvorili katalóg. V súčasnosti v Európskej únii nedôjde ku kŕmeniu alebo pridávaniu prímesí bez toho, aby tieto zložky neboli zverejnené, keďže musia byť uvedené v katalógu. Tento krok je dôležitý nielen pre dozorné orgány, ale aj pre verejnosť a zákazníkov. Ako spravodajca preto môžem povedať, že som s celkovým výsledkom veľmi spokojný.
<SPEAKER ID="009" NAME="Androulla Vassiliou">
členka Komisie. - Vážený pán predsedajúci, najprv by som rada poďakovala Výboru pre poľnohospodárstvo a rozvoj vidieka za jeho prácu na tejto dokumentácii, a predovšetkým spravodajcovi, pánovi Graefe zu Baringdorfovi, ako aj všetkým tieňovým spravodajcom, ktorí zohrávali dôležitú úlohu.
<P>
Pán Graefe zu Baringdorf viedol diskusie počas rokovaní s obrovskou zručnosťou. Sme mu veľmi vďační.
<P>
Vďaka tomuto kompromisnému balíku sa v EÚ zachovala vysoká úroveň bezpečnosti krmív. Vytvára správnu rovnováhu medzi ochranou spotrebiteľa a právami duševného vlastníctva. Odstraňuje bremeno schvaľovacieho postupu pred uvedením na trh pre bioproteíny, vedie k modernizácii označovania krmív prostredníctvom správnych informácií pre zákazníka a presúva spoločnú reguláciu do centra legislatívnych postupov. Zvyšuje transparentnosť trhu pomocou systému oznamovania pre nové kŕmne suroviny, zjednodušuje inováciu a konkurencieschopnosť v rámci obchodovania s krmivom v EÚ a predstavuje konkrétne opatrenie proti zavádzaniu používateľov krmív, či sú to poľnohospodári alebo vlastníci spoločenských zvierat.
<P>
Výsledkom rokovaní je kompromisný balík predložený na hlasovanie, ktorý znamená zjednodušenie a modernizáciu súčasného právneho rámca. Ustanovenia súvisiace s takzvaným "otvoreným uvádzaním" umožňujú moderný spôsob označovania. Kŕmne suroviny zahrnuté do kŕmnej zmesi pre zvieratá určené na výrobu potravín budú musieť byť označované podľa hmotnosti v klesajúcom poradí.
<P>
Okrem toho je nevyhnutné označiť presné percentuálne vyjadrenie hmotnosti pre stanovené kŕmne suroviny a v prípade dobrovoľného označovania.
<P>
Okrem toho ustanovenie o tom, že niektoré informácie súvisiace s kŕmnou zmesou možno postúpiť z príslušných úradov ku kupujúcim z dôvodu naliehavosti zvyšuje hodnovernosť primeraných informácií pre používateľa v prípadoch, akým je napríklad kontaminácia potravín.
<P>
V tejto súvislosti Komisia predkladá nasledujúce vyhlásenia. Po prvé, s cieľom prispôsobiť prílohu III o toleranciách pri označovaní obsahu kŕmnych surovín a kŕmnych zmesí vedeckému a technickému pokroku, Komisia a jej útvary zvažujú jej preskúmanie. V tejto súvislosti bude Komisia uvažovať aj nad niektorými kŕmnymi surovinami s vlhkosťou vyššou než 50 %.
<P>
Po druhé, vzhľadom na označovanie doplnkových látok Komisia preskúma, či by sa zásady poskytovania informácií prostredníctvom označovania krmív mohli týkať aj doplnkových látok a premixov povolených v rámci nariadenia o doplnkových látkach určených na používanie vo výžive zvierat.
<P>
Nakoniec, Komisia chápe, že akékoľvek naliehavé prípady v súvislosti so zdravím ľudí a zvierat a životným prostredím môžu zahŕňať prípady, spôsobené okrem iného nedbalosťou, medzinárodným podvodom alebo kriminálnym činom.
<SPEAKER ID="010" NAME="Albert Deß">
v mene skupiny PPE-DE. - (DE) Vážený pán predsedajúci, vážená pani komisárka, dámy a páni, v mene Skupiny Európskej ľudovej strany (kresťanských demokratov) a európskych demokratov a vo vlastnom mene by som rád čo najsrdečnejšie poďakoval nášmu spravodajcovi, pánovi Graefe zu Baringdorfovi. Som presvedčený, že prístup k tejto správe je vzorom úsilia v tomto Parlamente.
<P>
V dnešnom hlasovaní neboli predložené žiadne pozmeňujúce a doplňujúce návrhy, keďže práca bola vykonaná veľmi kvalitne a zahŕňala celé politické spektrum. Som presvedčený, že na tento výsledok môžeme byť hrdí. Je vyvážený a chráni záujmy poľnohospodárov, používateľov krmív, výrobcov krmív a všetky ostatné články v potravinovom reťazci.
<P>
Zvyšuje transparentnosť a moja skupina veľmi chváli predovšetkým vytvorenie katalógu, v ktorom musia byť uvedené suroviny vmiešané do krmiva. Z času na čas dochádza k potravinovým škandálom a nevyhneme sa im ani novými právnymi predpismi, keďže žiadne európske pravidlá nie sú navrhnuté tak, aby zabránili kriminálnej činnosti. Tieto pravidlá však v prípade vzniku škandálu pomôžu zabezpečiť jednoduchšie zistenie druhu vmiešaných látok.
<P>
Za dobré považujem aj to, že výrobcovia krmív môžu poskytovať ďalšie informácie dobrovoľne a ako vynikajúci hodnotím návrh o tom, že takto poskytnuté informácie musia byť vedecky dokázané. Myslím si, že tento nový zákon o krmive v značnej miere zvýši ochranu a že zostupné poradie umožní poľnohospodárom zistiť podiely zložiek krmiva a toho, čo je najlepšie pre ich zvieratá a podľa toho sa rozhodnúť.
<P>
Znova by som chcel poďakovať všetkým, ktorí prispeli k vytvoreniu tejto hodnotnej správy.
<SPEAKER ID="011" NAME="Rosa Miguélez Ramos" LANGUAGE="ES">
Vážený pán predsedajúci, vážená pani komisárka, ako som už uviedla vo Výbore pre poľnohospodárstvo a rozvoj vidieka, rada by som najprv zablahoželala spravodajcovi, tieňovým spravodajcom z ostatných politických skupín a tiež Rade za vykonanú prácu.
<P>
Toto úsilie nám umožnilo dosiahnuť dohodu v prvom čítaní a okrem toho to bol vynikajúci prípravný proces pred spolurozhodovacím postupom, ktorý bude v našom výbore v blízkej budúcnosti bežným postupom.
<P>
Vážené dámy a páni, v súčasnosti sa právne predpisy o pohybe surovín pre krmivá a kŕmne zmesi pre zvieratá vrátane spoločenských zvierat - ide o odvetvie, v ktorom obchodovanie na úrovni Spoločenstva predstavuje sumu približne 50 miliárd EUR - riadia niekoľkými smernicami a približne 50 pozmeňujúcimi a doplňujúcimi návrhmi a vykonávacími predpismi.
<P>
Zjednodušenie právnych predpisov a ich jednotné uplatňovanie je hlavným cieľom, ktorý týmto nariadením dosiahneme.
<P>
Parlamentný Výbor pre poľnohospodárstvo a rozvoj vidieka rokoval o umiestnení krmiva na trh už v roku 2006. Všetci si spomíname na to, že sme jednohlasne požiadali Európsku komisiu, aby sa v budúcom preskúmaní usilovala o dosiahnutie primeranej rovnováhy medzi záujmami poľnohospodárov pri získavaní podrobných informácií o kŕmnych zložkách a záujmami priemyslu pri zabezpečovaní dostatočnej ochrany svojho "know-how".
<P>
Kompromis dosiahnutý v hlavných citlivých bodoch návrhu Komisie, otvorené uvádzanie surovín a vytvorenie zoznamu surovín Spoločenstva, je podľa môjho názoru dobrým obrazom tejto rovnováhy. Dôkazom je to, ako tento kompromis uvítali všetky zainteresované strany.
<P>
Vďaka otvorenému uvádzaniu, kompromis v skutočnosti chráni práva kupujúcich na informácie a práva výrobcov zachovať si vlastníctvo svojho "know-how" uvedením, že informácie by mali byť poskytnuté bez toho, aby boli dotknuté ustanovenia smernice z roku 2004 o právach duševného vlastníctva.
<P>
Vážené dámy a páni, niet pochýb, že vo vzťahu založenom na dôvere medzi dodávateľom a užívateľom, by mali byť známe vzorce, ale nebolo by logické povinne poskytovať návod prvému klientovi, ktorý vstúpi do dverí. Mnohí z nás pijú kokakolu už veľa rokov. Hoci nepoznáme recept na jej výrobu, neznamená to, že pochybujeme o zachovaní charakteristických vlastností výrobku a o dodržiavaní zdravotných noriem.
<P>
V spomínanom rozsudku Súdneho dvora sa presne uvádza, že povinnosť na požiadanie informovať zákazníkov o presnom zložení krmiva nie je odôvodnená zámerom smernice chrániť zdravie.
<P>
V tejto súvislosti vám musím pripomenúť, že príslušný úrad bude mať neobmedzený prístup k presnému zloženiu a v súlade s dosiahnutým kompromisom bude akýkoľvek núdzový prípad súvisiaci so zdravím ľudí alebo zvierat alebo životným prostredím znamenať, že nakupujúci budú mať prístup k presným informáciám o zložení príslušného krmiva po posúdení legitímnych záujmov výrobcov a kupujúcich.
<P>
Pokiaľ ide o zoznam postupov správneho označovania, je pre odborníkov v odvetví aj naďalej dobrovoľný bez toho, aby bol kedykoľvek uznaný pozitívnym zoznamom surovín pre výrobcu viaczložkových krmív, pretože táto požiadavka nebola predložená.
<P>
Na žiadosť Európskeho parlamentu budú právne predpisy obsahovať novú prílohu so zoznamom kŕmnych surovín, ktorých umiestnenie na trhu alebo používanie je zakázané. Tieto informácie o prílohe alebo zozname môže Komisia aktualizovať.
<P>
Socialistická skupina v Európskom parlamente, ktorú zastupujem, podporuje dosiahnutý kompromis a nepredložila žiadne pozmeňujúce a doplňujúce návrhy na prerokovanie na plenárnej schôdzi. V plnej miere súhlasíme so stanoviskom predloženým v tomto Parlamente a budeme hlasovať za túto správu.
<SPEAKER ID="012" NAME="Jan Mulder">
v mene skupiny ALDE. - (NL) Tiež by som najprv rád zablahoželal spravodajcovi, pánovi Graefe zu Baringdorfovi. Skupina Aliancie liberálov a demokratov za Európu súhlasí so stanoviskom, že dosiahnutý kompromis je dobrý. Dnes preto budeme môcť hlasovať za správu.
<P>
Najviac záleží na ochrane duševného vlastníctva výrobcov krmiva pre dobytok. Ak si my v odvetví želáme inovácie - tak, ako sme včera hlasovali o správe o klíme - v odvetví krmiva pre dobytok je tiež veľa priestoru na zlepšenie. Je napríklad možné znížiť emisie všetkých druhov plynov spôsobené dobytkom. Je to výzva, ktorej musíme čeliť priamo. Ak sa výrobcovia krmiva pre dobytok rozhodnú inovovať, nemali by im prekážať nadmerne prísne právne predpisy o poskytovaní informácií. Toto poskytovanie informácií je podľa môjho názoru zaručené, ako to už uviedli iní, a mohlo by sa napríklad uskutočňovať na žiadosť vlády alebo niektorého zákazníka. Nič nebráni tomu, aby výrobcovia krmiva pre dobytok poskytovali informácie dobrovoľne.
<P>
Kŕmne zložky ako také nie sú najdôležitejšie. Omnoho dôležitejšia je presná výživová hodnota krmiva pre dobytok, ktorá by mala by byť správne označená. Všetky údaje na etikete, ako napríklad údaje o energetickej hodnote, bielkovinách a podobné informácie, majú význam. Stručne povedané, skupina Aliancie liberálov a demokratov za Európu tento kompromis podporí. Rovnako aj výrobcom krmiva pre dobytok budeme tvrdiť, že ak si želajú inovovať svoje výrobné procesy a zloženie svojho krmiva pre dobytok, je napríklad toto nariadenie vhodným kompromisom, ktorý im ich úsilie uľahčí.
<SPEAKER ID="013" NAME="Andrzej Tomasz Zapałowski" LANGUAGE="PL">
Vážený pán predsedajúci, trh s krmivom a jeho využitie v živočíšnej výrobe sú mimoriadne dôležité, pretože sa týkajú zdravia stoviek miliónov občanov členských štátov EÚ.
<P>
Nepríjemné skúsenosti z minulosti v podobe chorôb zvierat zapríčinených nevhodným krmivom spôsobili krajinám Spoločenstva obrovské materiálne a sociálne náklady. Preto aj z dôvodu obmedzenia používania nevhodného krmiva je vymedzenie zloženia krmiva mimoriadne dôležité. Účinné presadzovanie ustanovení nariadenia je dôležité aj preto, aby sa nestali iba prázdnymi vyhláseniami.
<P>
V súčasnosti, keď sú milióny ľudí a dokonca celé krajiny v Európe proti spotrebe potravín vyrobených používaním krmiva, ktoré obsahuje geneticky modifikované rastliny, majú títo ľudia právo vedieť, čo sa deje. Preto by mali byť informovaní o obsahu krmív nielen poľnohospodári, ale potravinárske závody by mali uvádzať tieto informácie na etiketách výrobkov. To sa však v súčasnosti nedeje.
<P>
Pred niekoľkými mesiacmi sme v tomto Parlamente rokovali o rastúcom počte obéznych ľudí v Európe. Tento problém sa však vo veľkej miere týka práve obsahu krmív, pretože najmä toto významne vplýva na kvalitu mäsa. Je veľmi dobré, že v návrhu nariadenia sa venovalo veľa pozornosti hygiene výroby krmív a problému pridávania kontaminovaných surovín počas výroby. Tento postup niekedy využíva mnoho výrobcov.
<SPEAKER ID="014" NAME="Alyn Smith">
v mene skupiny Verts/ALE. - Vážený pán predsedajúci, nebudem výnimkou a zablahoželám svojmu kolegovi z politickej skupiny, pánovi Friedrichovi-Wilhelmovi Graefe zu Baringdorfovi, ktorý veľmi usilovne pracoval na jednej z najtechnickejších dokumentácií, akými sme sa zaoberali. Okrem toho pri dosahovaní rovnováhy medzi potrebami spotrebiteľov a veľmi legitímnymi potrebami výrobcov v súvislosti s ochranou ich výrobku a duševného vlastníctva ukázal múdrosť kráľa Šalamúna.
<P>
Túto dokumentáciu by sme v mojej krajine považovali za jednu z najtradičnejších dokumentácií Európskeho parlamentu. Pri pohľade na našich hostí na galérii pre návštevníkov môžem s úplnou istotou povedať, že rozprava o označovaní krmív nie je pravdepodobne najatraktívnejšia téma, ktorú dnes mohli sledovať. Má však rozhodujúci význam a je skutočným príkladom toho, kde tento Parlament vytvára pridanú hodnotu a toho, kde môžeme zabezpečiť dôveru našich spotrebiteľov, občanov a voličov k potravinovému reťazcu a potrave, ktorú konzumujú.
<P>
Je dôležité, aby sme nezabudli na pôvod tejto problematiky. Kríza BSE ukázala, že spôsob kŕmenia našich zvierat potrebuje reguláciu. Toto nariadenie musí byť transparentné a musí vyvážiť potreby spotrebiteľov a výrobcov. Môže sa však stať, že nedosiahne stanovené ciele. Nedosiahlo ich a my musíme zabezpečiť, aby sa to neopakovalo. Táto správa je pre dosiahnutie pokroku v tejto otázke rozhodujúca.
<P>
Absolvoval som mnoho stretnutí so zástupcami priemyslu v Škótsku, so skupinami spotrebiteľov a poľnohospodármi, na ktorých som sa stretol s dostatočne silnou všeobecnou podporou a uznaním toho, ako Komisia a Parlament vyriešili túto otázku, a najmä s podporou a uznaním pre nášho spravodajcu.
<P>
Táto dokumentácia naozaj predstavuje pridanú hodnotu. Je dobrým príkladom práce Parlamentu. Často hovoríme o kvalitnej spolupráci Parlamentu a Komisie. V tomto prípade bola spolupráca naozaj kvalitná a skutočnosť, že v súvislosti s touto správou bolo predložených len tak málo pozmeňujúcich a doplňujúcich návrhov ukazuje, že tento návrh schváli veľká väčšina. Dnes má Parlament dobrý deň.
<SPEAKER ID="015" NAME="Witold Tomczak" LANGUAGE="PL">
Vážený pán predsedajúci, dosiahnutý kompromis, ktorý sa týka krmív, má isté výhody, harmonizuje a zjednodušuje právne predpisy EÚ. Má však aj základné nedostatky: neponúka dostatočnú záruku bezpečnosti krmív a potravín, poskytuje slabú ochranu záujmov piatich miliónov poľnohospodárov, ktorí chovajú zvieratá, a nedostatočne chráni naše zdravie.
<P>
Prístup používateľov krmív k informáciám o obsahu krmiva bude stále obmedzený z dôvodu ochrany práv duševného vlastníctva. Zraniteľní budeme pri každom použití nebezpečnej prísady v krmive zo strany výrobcu. Otázka krmív je ďalším dôkazom nesprávneho smerovania poľnohospodárskej politiky, ktorá aj napriek vyhláseniam podporuje predovšetkým priemyselné poľnohospodárstvo. V takomto poľnohospodárstve poľnohospodári nemusia mať svoje vlastné krmivá a môžu chovať zvieratá používaním krmív, ktoré vyrobia špecializované podniky. Tieto podniky sú samozrejme orientované ziskovo a stále nájdu spôsob zníženia nákladov, nebudú však nevyhnutne zohľadňovať bezpečnosť zvierat alebo naše zdravie. V dôsledku toho musíme zmnohonásobiť osobitné ustanovenia a zintenzívniť monitorovanie, čím táto otázka získava absurdné rozmery.
<P>
Nie je vhodný čas na to, aby sme zvrátili toto smerovanie a vrátili sa k trvalo udržateľnému rozvoju poľnohospodárstva, v ktorom budú poľnohospodári používať svoje vlastné krmivá a nebudú vystavení stratám spôsobeným dioxínmi alebo BSE? Pokrok v poľnohospodárstve nemusí znamenať koncentráciu výroby alebo koncentráciu výroby krmív. Nemali by sme zabúdať, že v súčasnosti máme v EÚ 15 miliónov poľnohospodárskych podnikov a až 95 % z nich sú malé alebo stredné poľnohospodárske podniky. Väčšina týchto poľnohospodárskych podnikov môže uplatňovať trvalo udržateľný model poľnohospodárstva pre blaho poľnohospodárov, životného prostredia a nás všetkých. Musíme iba radikálne zmeniť svoj prístup k poľnohospodárstvu a v rámci toho zmeniť svoj prístup k súčasnej spoločnej poľnohospodárskej politike.
<SPEAKER ID="016" NAME="Jean-Claude Martinez" AFFILIATION="NI">
(FR) Vážený pán predsedajúci, v súvislosti so zvieratami je zaujímavé to, že čas plynie a problémy sa nemenia. V diskusiách o divých zvieratách napríklad stále spomíname pasce a v súvislosti s hospodárskymi zvieratami vždy vyvstane otázka prepravy, chovu a kŕmenia. Otázka krmív je tradičným prípadom. Sprevádza ju zmätok a množstvo nezmyselných tvrdení. Používajú sa antibiotiká, clenbuterol, rastové hormóny, dokonca aj zvyšky iných zvierat. V tom spočíval celý problém kontaminovaného krmiva Spojeného kráľovstva v 90. rokoch.
<P>
Dnes nám však tvrdia, že éra nekvalitných potravín skončila. Po smernici z roku 2002 a rozhodnutí Súdneho dvora z roku 2005 prevláda v súčasnosti snaha zmieriť trh a zisk, ktorý sa nazýva duševným bohatstvom, s bezpečnosťou spotrebiteľa.
<P>
Dnes máme teda k dispozícii nariadenie. Vďaka tradičnému nástroju označovania budú všetky zložky uvedené podľa hmotnosti v klesajúcom poradí, bude sa uplatňovať otvorené uvádzanie, používať príloha III a tolerancia +/- 15 %. Najzvedavejší z nás budú okrem toho môcť požiadať o presné zloženie.
<P>
Musíme však zodpovedať dve dôležité otázky. Prvá sa týka dovážaných hospodárskych zvierat, ktoré neboli označené. Pán Parish, ktorý je prítomný, sa veľmi zaujímal o zvieratá z Brazílie, ktoré neboli označené a nebol im podávaný clenbuterol. O bezpečnosti týchto zvierat nemáme veľa informácií.
<P>
A potom zostáva ďalšia dôležitá otázka dovážaného krmiva, predovšetkým surovín, ktoré prichádzajú z amerického kontinentu od 60. rokov. V 60. rokoch minulého storočia šlo o dovoz v podobe krmiva s obsahom kukuričného škrobu - melasy, zvyškov olejnín - a v súčasnosti ide o dovoz v podobe transgénnej sóje z Argentíny, Paraguaja a Brazílie a transgénnej kukurice z Kanady a Spojených štátov. Odvážim sa tvrdiť, že k uvedenému dovozu dochádza preto, že ľudia sú proti pestovaniu vlastných GMO, ale proti dovážaným GMO nenamietajú.
<P>
V tejto súvislosti rozprávame o dvoch tretinách krmiva pre naše stáda, a to naozaj vplýva na naše zdravie. Problematika bezpečnosti európskeho zdravia zatieňuje širšiu problematiku celosvetových zdravotných rizík z dôvodu dohody prijatej v rámci Uruguajského kola a dohody z Blair House, ktoré nás zaväzujú dovážať olejniny na kŕmenie dvoch tretín našich stád.
<SPEAKER ID="017" NAME="Neil Parish" AFFILIATION="PPE-DE">
Vážený pán predsedajúci, rád by som zablahoželal pani komisárke a pánovi Graefe zu Baringdorfovi k ich vynikajúcej práci a dobrej spolupráci, ktorú sme mali.
<P>
Posledným dvom rečníkom a hosťom na galérii chcem povedať toto: Jedzte svoj dnešný obed opatrne, pretože ak mám veriť posledným dvom rečníkom, zdá sa, že jedlo nie je vôbec bezpečné!
<P>
Hlavným cieľom týchto právnych predpisov je zaručiť bezpečnosť potravín, ktoré jeme. Samozrejme, že to, čo jedia naše zvieratá je dôležité, pretože my jeme tieto zvieratá. Uvedomujem si, že tento prístup je veľmi zjednodušený, ale to je presne dôvod našej prítomnosti v tomto Parlamente.
<P>
Je pravda, že sme sa v minulých rokoch dopúšťali chýb a ako prvý pripúšťam, že kŕmenie dobytka mäsovou a kostnou múčkou spôsobilo problém s BSE, ktorý nikoho nepotešil. Z tohto dôvodu predkladáme tieto právne predpisy.
<P>
Celá diskusia nespočíva v tom, či by sme mali dosiahnuť transparentnosť a uvádzať zložky kŕmnej zmesi na etikete, pretože presne tieto údaje tam budú uvedené. Námietka výrobcov spočívala v otázke, či musia uvádzať presné percentuálne množstvo, pretože niekto by následne mohol použiť to isté zloženie a vyrobiť úplne rovnaké krmivo.
<P>
Z tohto dôvodu je kompromis a úsilie pána Graefe zu Baringdorfa, Komisie a Rady na veľmi vysokej úrovni. V súčasnosti sme totiž dospeli do stavu, kedy môžeme zloženiu nášho krmiva naozaj dôverovať. Ak ste sa v poslednom čase pozreli na problémy, ktoré sme mali v rôznych krajinách Európy s krmivom pre zvieratá, nie je to preto, že systém označovania a postupy sú nesprávne, ale preto, že spoločnosti porušili zákon.
<P>
Musíme teda zabezpečiť nielen správny výklad zákona, ale tiež to, aby Komisia a členské štáty sledovali jeho dodržiavanie a preverovali spoločnosti, ktoré vyrábajú krmivo a ubezpečili sa, že neporušujú pravidlá, pretože, ešte raz, ľudia a spotrebitelia musia našim potravinám dôverovať.
<P>
Rád by som vám povedal, že Európa dosahuje najvyššiu možnú bezpečnosť potravín, ale nikdy nesmieme poľaviť v ubezpečovaní sa, že naši spotrebitelia sú úplne spokojní s bezpečnosťou surovín, ktoré jedia. Rád by som našim hosťom povedal toto: Choďte na dobrý obed a buďte si istí, že je bezpečný!
<SPEAKER ID="018" NAME="Bogdan Golik" AFFILIATION="PSE">
(PL) Vážený pán predsedajúci, vážená pani komisárka, úprimne blahoželám pánovi Graefe zu Baringdorfovi k ďalšej vynikajúcej správe.
<P>
Snaha o zjednodušenie súčasných právnych predpisov v oblasti uvádzania výrobkov na trh a používania krmív a v oblasti požadovaných a dodatočných informácií uvádzaných na obale a v dokumentácii o preprave je odôvodnená.
<P>
Je isté, že zjednodušenie technických ustanovení a rozšírenie výlučne administratívnych ustanovení bude mať užitočný vplyv na zvýšenie konkurencieschopnosti v sektore s krmivami v EÚ a na bezpečnosť potravín, o ktorej práve rozprával pán Parish. Som si istý, že tento predpoklad je odôvodnený.
<P>
Rád by som však upozornil na otázku, ktorá môže byť problematická. Domnievam sa, že povinnosť označovať výrobky bezplatným telefónnym číslom v prípade malých a stredných výrobcov krmív pre domáce zvieratá nie je potrebná. Zavedenie tohto ustanovenia môže byť pre týchto malých a stredných výrobcov, z ktorých väčšina patrí do týchto dvoch kategórií, finančne príliš náročné.
<P>
Na záver by som rád zdôraznil, že sa musíme snažiť o zjednodušenie celého systému právnych predpisov v oblasti uvádzania výrobkov na trh a používania krmív. V tomto úsilí by sme mali dbať o bezpečnosť potravín. Zavedenie rozporuplných ustanovení, ktoré vedú k nadmerným nákladom však môže nepriaznivo vplývať práve na tieto malé podniky, ktoré vyrábajú pre miestne trhy.
<SPEAKER ID="019" NAME="Samuli Pohjamo" AFFILIATION="ALDE">
(FI) Vážený pán predsedajúci, vážená pani komisárka, dámy a páni, tiež by som najprv rád poďakoval spravodajcovi, pánovi zu Baringdorfovi, za dôkladnú prácu, ktorú vykonal pri príprave na túto rozpravu.
<P>
Bezpečnosť potravín v EÚ bola v posledných rokoch oslabená mnohými krízami, ako napríklad BSE a niekoľkými dioxínovými škandálmi, pričom k poslednému očividne došlo minulú jeseň. Zistilo sa, že príčinami kríz bolo často kontaminované krmivo z dôvodu nedbalosti alebo dokonca trestnej činnosti. Toto nariadenie zamerané na zjednodušenie a objasnenie právnych predpisov je vítané. Nariadenie musí posilniť dôveru spotrebiteľa v rámci celého európskeho potravinového reťazca. Spotrebitelia musia byť chránení a musia byť schopní povedať, kde a ako boli potraviny, ktoré kupujú, vyrobené.
<P>
Ďalším cieľom je právna ochrana poľnohospodárov. Musia sa rozhodovať na základe označovania a musia byť schopní dôverovať bezchybnej kvalite krmiva. Aj výrobné práva výrobcov krmiva musia byť chránené, ako predtým uviedol pán Mulder.
<P>
V mnohých členských štátoch je situácia pod kontrolou, ale toto nariadenie, na základe ktorého bude označovanie jasnejšie a zjednoduší sa určovanie pôvodu krmiva, je potrebné na zabezpečenie dosiahnutia nápravy v celej EÚ a odstránenia rozdielov vo výklade.
<P>
Aj napriek tomu by som však rád zdôraznil, že je veľmi dôležité, aby toto a aj ostatné nariadenia boli uplatňované správnym spôsobom a ich uplatňovanie bolo náležite monitorované. Jasne a presne formulované nariadenia nebudú prínosné, pokiaľ nebudú v súlade s ich uplatňovaním v praxi. Pri monitorovaní kvality krmiva je potrebné sa presvedčiť, že krmivo je bezpečné a vhodné na daný účel a že spĺňa právne požiadavky. Týmto spôsobom môžeme zvýšiť bezpečnosť celého potravinového reťazca a chrániť spotrebiteľov.
<SPEAKER ID="020" NAME="Giovanni Robusti" AFFILIATION="UEN">
(IT) Vážený pán predsedajúci, vážená pani komisárka, dámy a páni, pred niekoľkými rokmi sa v Taliansku tvrdilo, že potrava, ktorú zmiešali poľnohospodári v chlieve, sa mohla považovať za krmivo, preto sa chliev mohol považovať za továreň na výrobu krmiva. Poľnohospodárski výrobcovia by nikdy neboli schopní dodržiavať zložité zdravotné nariadenia, zásady HACCP a sledovateľnosť, a preto by boli nútení nakupovať v skutočných továrňach na výrobu krmiva potravu, ktorú na farme vyrábali niekoľko storočí. Vtedy sme sa vedeli vyhnúť týmto nástrahám.
<P>
V správe, o ktorej dnes rokujeme, je vymedzené krmivo, ale nie továrne na výrobu krmiva. Aby Európa nebola znova obviňovaná, musí byť úplne jasné, že potrava pre dobytok zmiešaná v priestoroch spoločnosti na chov dobytka, nie je krmivo, ale núdzovo zmiešaná potrava so surovinami získanými priamo z polí a že poľnohospodársky podnik nie je továreň na výrobu krmiva. Je to možno trocha partizánsky prístup, ale nikdy si nemôžeme byť dostatočne istí v čase, keď interpretácie majú značný hospodársky význam.
<SPEAKER ID="021" NAME="Jim Allister" AFFILIATION="NI">
Vážený pán predsedajúci, v dôsledku kontaminácie dioxínom v Írsku, ktorá spôsobila veľké straty nevinným výrobcom a spracovateľom v Severnom Írsku, sme rokovali o nových opatreniach na označovanie krmív.
<P>
Kladiem si jasnú otázku: Pomohol by ktorýkoľvek z týchto návrhov predísť výrobcom ich súčasným stratám? Odpoveď je žiaľ záporná. Samozrejme, že tieto návrhy poskytnú väčšiu transparentnosť, ktorá je sama osebe dobrá, ale iba v súvislosti s krmivami z EÚ určenými pre zvieratá v rámci EÚ a nie v súvislosti s krmivom pre zvieratá, mäso z ktorých následne dovážame do EÚ.
<P>
Poskytovanie čo najpodrobnejších informácií o presnom zložení krmív je správne a pochopiteľné, nesmieme však oslabiť práva duševného vlastníctva, aby nestratili svoj význam. V tejto súvislosti vo mne pretrvávajú obavy o istých aspektoch týchto návrhov. Zloženie kŕmnych zmesí je obchodným tajomstvom a je výsledkom dlhoročného výskumu a pokusov. Je nevyhnutné ho primerane chrániť.
<P>
Verím, že rozmedzie 15 % pri presnom popise bude dostatočné. Nechcem byť svedkom toho, že továrne na výrobu krmiva v mojom volebnom obvode, ktoré sa veľmi usilovali a vynaložili veľké investície do výroby cenného produktu, budú ohrozené lepšou ponukou a ich práva duševného vlastníctva ohrozia výrobcovia, ktorí vykonávajú svoju činnosť v lacnejších výrobných oblastiach na území EÚ alebo mimo neho.
<P>
Verím, že v tejto súvislosti nebude toto nariadenie zneužité. Áno, poľnohospodári majú nárok na čo najviac informácií o obsahu kŕmnych zmesí, ale v rámci obmedzení v súvislosti so zachovaním životaschopnosti a budúcnosti tovární, od ktorých nakupujú.
<SPEAKER ID="022" NAME="Esther de Lange" AFFILIATION="PPE-DE">
(NL) Rada by som zopakovala všetky komplimenty, ktoré už boli vyslovené nášmu spravodajcovi. Je zbytočné tvrdiť, že verejné zdravie a zdravie zvierat by malo byť ústredným bodom právnych predpisov o krmive pre dobytok. Dôraz na túto oblasť sa prejavuje v jasných pravidlách o používaní a označovaní surovín. Tieto pravidlá by samozrejme mali zostať funkčné a nemali by viesť k väčšej administratívnej záťaži alebo, ako už bolo uvedené, nemali by ohrozovať právo duševného vlastníctva výrobcov. Túto oblasť budeme aj naďalej dôsledne monitorovať, ale zdá sa, že nové nariadenie bude spĺňať uvedené požiadavky.
<P>
Rada by som uviedla poznámku k inšpekcii. Účinné kontroly a sankcie, aby sme oddelili zrno od pliev, týmto právnym predpisom buď pomôžu, alebo im uškodia. V nariadení je uvedené, že pokuty, ktoré môžu uplatňovať členské štáty, musia byť účinné, primerané a varovné. Naliehavo žiadam Európsku komisiu, aby v blízkej budúcnosti dôsledne sledovala situáciu a uistila sa, že všetky členské štáty Európskej únie nariadenie dodržiavajú. Je napokon neprijateľné, aby jedna krajina postupovala prísnejšie než druhá. Vynikajúcim príkladom v tejto súvislosti sú podľa môjho názoru podmienečné tresty, ktoré boli uložené tento týždeň, desať rokov po udalosti, v dioxínovom škandále v Belgicku.
<P>
Záverom by som rada spomenula tému, ktorá nemôže zostať nepovšimnutá, konkrétne tému mäsovej a kostnej múčky. V nadväznosti na horlivý prejav prvého rečníka spomedzi nezávislých poslancov sa budem držať faktov. Mäsová a kostná múčka v krmive pre zvieratá bola zakázaná po kríze BSE. V prípade kurčiat to však vedie k nedostatku živočíšnych bielkovín v ich krmive, čo je pomerne vzdialené od spravodlivej kritiky o tom, že hodnotné bielkoviny sú zničené. Okrem toho, krmivo pre zvieratá predstavuje najväčšie náklady pre päť miliónov chovateľov dobytka v Európskej únii, ktorí to nemajú v začiatkoch jednoduché.
<P>
Samozrejme, že sa nechceme znova ocitnúť v situácii, kedy živočíšne bielkoviny skončia v krmive rovnakých druhov zvierat. Kanibalizmus: nikdy viac! Musíme zaviesť testy, aby sme túto situáciu zvládli. Európska komisia naznačila, že tieto testy by mohli byť k dispozícii v roku 2009, čo znamená, že mäsová a kostná múčka by mohla byť opäť zavedená v krmive pre kurčatá alebo napríklad ošípané, a to bezpečným spôsobom. Rada by som sa Európskej komisie spýtala na posledný vývoj tejto situácie a aké kroky môžeme v tejto súvislosti očakávať v nasledujúcom roku.
<SPEAKER ID="023" NAME="WWiesław Stefan Kuc" AFFILIATION="UEN">
(PL) Vážený pán predsedajúci, vážená pani komisárka, kvalita potravinových výrobkov živočíšneho pôvodu (mäso, vajcia, mlieko) a ochrana spotrebiteľov pred nízkou kvalitou potravy sú predmetom záujmu EÚ mnoho rokov.
<P>
Najdôležitejším faktorom pre kvalitné výrobky živočíšneho pôvodu sú nevyhnutne kvalitné krmivá, ako aj vhodné životné podmienky zvierat. Väčšina kŕmnych zložiek sa vyrába v samotnom odvetví poľnohospodárstva, ale používané doplnkové látky sú vo väčšine prípadov chemické látky. Práve tieto látky vyvolávajú najviac sporných reakcií. Preto by sme mali bojovať za uvádzanie presného zloženia priemyselných krmív. Toto úsilie vôbec nesúvisí s ochranou práv duševného vlastníctva. Výrobok je chránený až vtedy, ak patentový úrad vydá ochranné osvedčenie.
<P>
Ak nové kŕmne doplnkové látky nebudú dostatočne otestované, môžu poškodiť naše zdravie aj napriek tomu, že zaručia lepší rast alebo výrobok bude lepšie vyzerať. Poľnohospodár nemá možnosť krmivo otestovať a môže sa spoľahnúť iba na informácie od výrobcu. Nemali by sme zabúdať na BSE a dôsledky pridávania mäsovej a kostnej múčky do krmív. Priemysel urobí pre zisk všetko. Z tohto dôvodu podporujem celú správu pána Graefe zu Baringdorfa.
<SPEAKER ID="024" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, dúfam, že návrhy v rámci kompromisného balíka, o ktorých dnes diskutujeme, budú viesť k zjednodušeniu ustanovení v oblasti uvádzania krmív na trh a že zároveň zvýšia konkurencieschopnosť sektora krmív Európskej únie. Dúfam tiež, že nové pravidlá nezvýšia náklady malých a stredných výrobcov kŕmnych zmesí.
<P>
V diskusii o otázke označovania by sme nemali zabúdať, že problém často nespočíva v nedostatku informácií na etikete výrobku, ale v nedostatku pochopenia na strane bežného spotrebiteľa. Príliš mnoho informácií na etikete môže v skutočnosti kupujúcemu pri rozhodovaní prekážať. Na jednej strane musíme zabezpečiť to, aby naši občania mali prístup k informáciám a na strane druhej musíme chrániť práva duševného vlastníctva výrobcov.
<P>
Podporujem zámer vypracovať zoznam kŕmnych zložiek, ktorými sa zvieratá nesmú kŕmiť. Jedna vec je istá - nemôžeme dovoliť ďalšie potravinové škandály. Írske bravčové mäso kontaminované dioxínmi alebo melanín v mlieku z Číny sú príklady udalostí, ktoré sa nemali nikdy stať. Mali by sme sa spýtať, prečo systém kontroly nefungoval správne a prečo došlo ku kontaminácii.
<P>
Systém kontroly si preto vyžaduje intenzívnejší dohľad. Postupy musia byť transparentné a jednoznačné. Pokuty za nesúlad so systémom kontroly alebo za porušenie pravidiel by mali byť vysoké, pretože sa týkajú ľudského zdravia. Napriek uvedenému prípadu v Írsku by som rád ubezpečil, že poľnohospodári a výrobcovia v Európe dodržiavajú najprísnejšie normy na svete. Naše potraviny charakterizuje ich dobrá povesť a kvalita. Potraviny v Európe sú bezpečné.
<SPEAKER ID="025" NAME="Elisabeth Jeggle" AFFILIATION="PPE-DE">
(DE) Vážený pán predsedajúci, vážená pani komisárka, rada by som začala úprimným poďakovaním nášmu spravodajcovi, pánovi Graefe zu Baringdorfovi. Nielen v tejto správe, ale počas mnohých rokov v minulosti stále poskytoval jednoduché a jasné riešenia, ktoré vedú k výsledkom dosiahnutým v súčasnosti: k vytvoreniu jasných pravidiel pre poľnohospodárov a stanoveniu zreteľných požiadaviek v oblasti umiestnenia krmiva na trh a jeho použitia.
<P>
Dnes rokujeme o druhom kroku, ktorý je čoraz jasnejší. Pani komisárka, včera večer sme diskutovali o prvom kroku, o výrobe. Chcela by som sa vrátiť k včerajšej diskusii. Spôsob výroby a spôsoby kontrol výroby sú najdôležitejšími predpokladmi pre túto správu, ktoré v konečnom dôsledku zaručujú, že budeme mať zdravé a bezpečné krmivo, z ktorého budeme vyrábať zdravé a bezpečné potraviny.
<P>
Rada by som opäť zdôraznila svoje presvedčenie, že podniky, ktoré tiež spracúvajú potravu na účely výroby krmiva, by mali byť predmetom intenzívnejšieho dohľadu, že dodržiavanie zásad HACCP by sa malo vyžadovať ako základ pre povolenie. Ak je to možné, pre povolenie platné v celej Európe, keďže aj v tom spočíval problém včerajšej a dnešnej rozpravy. Potrebujeme rovnaké kontroly z dôvodu rovnakých rizík v celej Európskej únii. Aj napriek tomu, že nikdy nemôžeme vylúčiť zneužitie, táto správa a aj včerajšia rozprava vytvorili dobrý základ bez toho, aby narušili rovnováhu. Ďalší bod v dnešnej správe spočíva samozrejme v tom, že sme sa poučili zo situácie po kríze BSE a že v súčasnosti vieme, že v niekoľkých oblastiach môžeme a musíme postupovať inak.
<P>
Rada by som ešte raz poďakovala nášmu spravodajcovi, ktorý dnes predložil kvalitnú správu na základe všetkých rokovaní v tomto Parlamente. Dúfam, že dosiahne stopercentnú podporu tohto Parlamentu.
<SPEAKER ID="026" NAME="Véronique Mathieu" AFFILIATION="PPE-DE">
(FR) Vážený pán predsedajúci, blahoželám nášmu kolegovi k vynikajúcej správe, o ktorej dnes budeme hlasovať. Táto správa je dôležitá, pretože európske odvetvie krmív je jedným z našich hlavných poľnohospodárskych odvetví. Predstavuje polovicu našej poľnohospodárskej výroby v Európskej únii na úrovni 120 miliónov ton a tvorí polovicu obratu vo výške približne 50 miliárd EUR. V Európskej únii je v podstate 5 miliónov poľnohospodárov a 60 miliónov domácností so spoločenským zvieraťom.
<P>
Európska únia v minulosti prekonala niekoľko zdravotných kríz, čo znamená, že v súčasnosti musíme byť ostražitejší, pokiaľ ide o transparentnosť, aby sme splnili nielen očakávania poľnohospodárov, ale aj spotrebiteľov. Ustanovenia v tejto správe majú výhodu v tom, že prinášajú minimálne náklady pre priemyselné odvetvia a obrovský prospech pre spotrebiteľov, ktorí venujú stále viac pozornosti kvalite kupovaného tovaru. Prijatie tejto správy umožní znížiť riziká zabezpečením vyššej kvality tovaru, kvalitnejšiu kontrolu, lepšiu sledovateľnosť a viac informácií pre poľnohospodárov a v konečnom dôsledku pre spotrebiteľov.
<P>
Pri súčasnom raste medzinárodného obchodu je životne dôležité posilniť všetky systémy prevencie s cieľom zabezpečiť, aby sa potravinová kríza, ktorú sme zažili v minulosti, nezopakovala.
<P>
Tejto správe sa darí zosúladiť právo na informácie a zároveň prísne vymedziť nutričné prvky, ktoré musia byť uvedené na etiketách, s právom duševného vlastníctva, ktoré je dôležité v súvislosti so zachovaním konkurencieschopnosti našich priemyselných odvetví.
<P>
Som presvedčená, že výrobcovia by mali byť povinní okamžite oznámiť použitie každej novej suroviny v krmive, aby zabezpečili transparentnosť a uľahčili priebeh inšpekcií vykonávaných príslušnými orgánmi. Za úplne zásadné považujem aj zahrnutie postupu pre naliehavé prípady, ktorý umožňuje, aby bola nová nebezpečná látka uvedená v zozname zakázaných látok.
<P>
Rovnako poskytnutie možnosti poľnohospodárom klásť otázky príslušnému vnútroštátnemu orgánu alebo Európskej komisii v prípade pochybností o neopodstatnenom tvrdení umožňuje dôkladnejšiu kontrolu systému a vyššiu ochranu zákazníkov a zároveň zachováva spravodlivé obchodovanie.
<P>
Rada by som preto ponúkla svoju plnú podporu tejto vynikajúcej správe, pretože skúsenosti ukazujú, že nariadenie o označovaní krmiva, ktoré uprednostňuje kvalitu, transparentnosť, sledovateľnosť a kontrolu je najlepším prostriedkom ochrany pred ďalšími zdravotným krízami v Európe.
<SPEAKER ID="027" NAME="Mairead McGuinness" AFFILIATION="PPE-DE">
Vážený pán predsedajúci, rada by som poďakovala spravodajcovi za túto správu, ktorá je veľmi technická a poskytuje odpoveď na otázku Súdneho dvora o ochrane práv poľnohospodárov a tých, ktorí vyrábajú krmivo.
<P>
Podporujem názor, že ochrana práv duševného vlastníctva má zmysel. Nemôžeme dovoliť, aby prevádzkovatelia, ktorí na trh prichádzajú a odchádzajú napodobňovali zloženie krmív. Z tohto hľadiska je správa úspešná.
<P>
Otázka nečestných prevádzkovateľov bola nastolená v rozprave dnes ráno. Skutočnosť je taká, že priemysel budeme mať pod kontrolou iba vtedy, keď budeme kontrolovať tých, ktorí nedodržiavajú pravidlá. Tento stav môžeme dosiahnuť len pravidelným monitorovaním, inšpekciami a kontrolou v každej fáze procesu. O tejto otázke sme veľmi dôrazne rokovali v tomto Parlamente včera večer a rada počujem, že dôjde k zlepšeniam.
<P>
Na záver, väčší dôraz na nestálosť cien komodít. Pani komisárka pre oblasť poľnohospodárstva nás podporuje. Je to dôležitá otázka pre odvetvie krmív a pre poľnohospodárov, otázka, ktorou sa musíme zaoberať.
<SPEAKER ID="028" NAME="James Nicholson" AFFILIATION="PPE-DE">
Vážený pán predsedajúci, najprv by som uviedol, že vítam túto správu a rád by som zablahoželal spravodajcovi, ktorý si zaslúži pochvalu za svoju správu a náročnú prácu.
<P>
Naozaj potrebujeme transparentnosť a musíme poznať obsah kŕmnej zmesi, o tom niet pochýb. Nemám nič proti tomu, aby spoločnosti udržiavali svoje duševné vlastníctvo v tajnosti. Nedávne udalosti v Írsku súvisiace s dioxínovým problémom nám však všetkým jasne ukázali potrebu kontroly. Poľnohospodári môžu mať najvyššie možné normy pre chov hospodárskych zvierat a robiť všetko správne, ale ako sme boli svedkami, všetko možno stratiť, keď udalosti, ktoré nemôžu ovplyvniť, zničia celú ich dobrú a ťažkú prácu.
<P>
Dnešný deň je pre Parlament dobrý a je dôkazom toho, čo môžeme dosiahnuť vzájomnou spoluprácou. Možno je tiež dôkazom toho, čo môžeme v skutočnosti dosiahnuť v rámci poľnohospodárstva pre lepšiu budúcnosť poľnohospodárov v celej Európskej únii.
<P>
Som rád, že dnes ráno je tu pani komisárka Fischerová Boelová spolu s pani komisárkou Vassiliouovou, pretože je veľmi dôležité, aby sme nastolili otázku vážneho nebezpečenstva pre poľnohospodárov v Severnom Írsku. Poľnohospodári, v tejto chvíli je ich osem, strácajú všetko, pretože miestne zhromaždenie nie je pripravené pomôcť im.
<SPEAKER ID="029" NAME="Agnes Schierhuber" AFFILIATION="PPE-DE">
(DE) Vážený pán predsedajúci, vážená pani komisárka, dámy a páni, rada by som najskôr poďakovala nášmu spravodajcovi, pánovi Graefe zu Baringdorfovi, keďže sa mu podarilo už v prvom čítaní dosiahnuť naozaj prijateľný kompromis. Ukázalo sa tiež, že je možné zosúladiť ochranu spotrebiteľa a bezpečnosť potravín s nevyhnutnou ochranou duševného vlastníctva.
<P>
Poľnohospodári musia byť schopní dôverovať tomu, že krmivo, ktoré používajú, obsahuje zložky uvedené na etikete. Čierna ovca v priemysle krmív spôsobila obrovské hospodárske straty v poľnohospodárstve a ostatných odvetviach. Ešte raz ďakujeme, pán Graefe zu Baringdorf.
<SPEAKER ID="030" NAME="Avril Doyle" AFFILIATION="PPE-DE">
Vážený pán predsedajúci, rada by som v krátkosti uviedla dva body.
<P>
Po prvé, áno, spotrebitelia a poľnohospodári sú závislí od jasného a transparentného označovania a ja podporujem spravodajcov pozmeňujúci a doplňujúci návrh, ktorý by výrobcovi umožnil odmietnuť poskytnutie informácií, ak je schopný dokázať, že by mohlo dôjsť k porušeniu práv duševného vlastníctva pri každej kŕmnej zložke, ktorá tvorí menej než dve percentá dávky. Naliehavo potrebujeme viac investícií do výskumu najmä pri kŕmnych surovinách pre prežúvavce s cieľom znížiť emisie metánu a oxidu dusného.
<P>
Po druhé, nie je príliš neskoro na stanovenie referenčných hodnôt pre prijatie opatrení (RPA) na riešenie náhodnej prítomnosti nepatrných úrovní GMO v krmive, namiesto súčasného režimu nulovej tolerancie, ktorý vedie k hanebne neprimeranému plytvaniu s krmivom a dodávkami obilia a hanebne neprimeraným sankciám? Mám samozrejme na mysli prítomnosť geneticky modifikovaných organizmov, ktoré v minulosti povolil Európsky úrad pre bezpečnosť potravín (EFSA), aby bolo ich riziko posúdené a priori alebo možno GMO, ktoré sú úplne povolené v inej jurisdikcii.
<SPEAKER ID="031" NAME="Lutz Goepel" AFFILIATION="PPE-DE">
(DE) Vážený pán predsedajúci, vážené panie komisárky, k obsahu nemám čo dodať, pretože v tejto súvislosti už bolo povedané dosť. Rád by som poďakoval spravodajcovi, ktorý v tomto trojstrannom rozhovore preukázal stabilnú pozíciu.
<P>
Práca na tejto správe trvala dlho. Ako vieme, Európsky súdny dvor vydal rozhodnutie, po ktorom nasledovala jasná a čestná diskusia. Mali sme príležitosť viesť rozsiahlu diskusiu o tejto otázke a spravodajca, pán Graefe zu Baringdorf, ukázal, že v krátkom čase možno dosiahnuť uspokojivé riešenie dokonca aj v rámci dohody v prvom čítaní. Od roku 1994 sme zažili niekoľko vzájomných konfrontácií, ale tímová práca bola stále čestná. Rád by som mu ešte raz poďakoval za jeho úsilie.
<SPEAKER ID="032" NAME="Albert Deß" AFFILIATION="PPE-DE">
(DE) Vážený pán predsedajúci, vyčerpal som svoj rečnícky čas, ale musím uviesť niektoré nové skutočnosti. Ak dnes v tomto Parlamente prijmeme nové európske právne predpisy v oblasti krmív, pravdepodobne veľkou väčšinou, a Rada prijme tieto právne predpisy, dosiahneme v Európe novú, vysokú úroveň kvality.
<P>
Rád by som požiadal dve prítomné panie komisárky, aby v budúcnosti trvali na dodržiavaní týchto európskych noriem v prípade dovozu krmiva a potravín. Európa môže čeliť celosvetovej hospodárskej súťaži iba vtedy, ak sa na dovoz budú uplatňovať rovnaké normy. Preto aj Komisia musí vyvíjať nátlak, aby naše európske normy boli súčasťou rokovaní WTO a stali sa celosvetovým štandardom. V tom prípade sa nebudeme musieť obávať celosvetovej hospodárskej súťaže.
<SPEAKER ID="033" NAME="Androulla Vassiliou">
členka Komisie. - Vážený pán predsedajúci, rada by som všetkým poďakovala za ich poznámky a reagovala na niektoré z nich. Najprv v súvislosti s otázkou bezpečnosti, bezpečnosť krmiva je zaručená negatívnym zoznamom kŕmnych surovín, ktoré nemožno použiť v krmivách. Návrh obsahuje zoznam zakázaných kŕmnych surovín. Komisia tento zoznam rozšíri vždy, keď bude presvedčená o potrebe tohto kroku.
<P>
Na druhej strane by som rada pripomenula, že existuje rozsiahly zoznam maximálnych úrovní kontaminujúcich látok, ako sú napríklad nebezpečné mikrotoxíny, ťažké kovy a dioxíny, ktorý je v platnosti od roku 2002 v rámci smernice o neželaných látkach.
<P>
Súhlasila by som so všetkými, ktorí sa vyjadrili, ako som potvrdila, že európske potraviny sú bezpečné. Avšak ako som naznačila aj včera večer v rámci našich diskusií, o kvalite našich zákonov a nariadení rozhodujeme my, a preto musíme zostať obozretní a dohliadať na to, aby členské štáty, predajcovia krmiva a aj Komisia plnili všetky svoje povinnosti a zaručili, že budú prijímané kvalitné zákony a že sa budú aj presadzovať.
<P>
Nedávny prípad s írskym mäsom zdôrazňuje nevyhnutnosť prísneho presadzovania a prísnych kontrol právnych požiadaviek a moje útvary budú aj naďalej skúmať možnosti zlepšenia. Som presvedčená, že po prijatí nových pravidiel sa regulácia trhu s krmivom značne zlepší v záujme výrobcov krmiva a jeho používateľov.
<P>
V neposlednom rade by som ešte raz rada poďakovala spravodajcovi za jeho vynikajúci prínos a všetkým poslancom za ich konštruktívnu a pozitívnu úlohu, ktorú zohrávali pri dosahovaní dohody o tejto dôležitej iniciatíve.
<SPEAKER ID="034" NAME="Friedrich-Wilhelm Graefe zu Baringdorf" LANGUAGE="DE">
Vážený pán predsedajúci, vážené panie komisárky, chcel by som poďakovať za dnešné milé slová. Som presvedčený, že je to dobrá správa.
<P>
Pokiaľ ide o možnosť predchádzať trestnej činnosti, samozrejme, že v tejto správe to nie je možné dosiahnuť, ale zvýšenou intenzitou kontrol na základe tejto správy možno trestnej činnosti zabrániť. Dochádza k nej vždy tam, kde vznikne príležitosť, kde sú medzery. My sme ich však boli schopní v niektorých oblastiach odstrániť. Dúfam, ako povedal pán Nicholson, že priemysel krmív a poľnohospodári pochopia význam ochrany a to, že vzniká spoločenstvo, ktoré je proti takýmto pokusom o zbavovanie sa toxických látok prostredníctvom krmiva. Som si celkom istý, že tieto kroky obmedzia trestnú činnosť.
<P>
Mal by som ešte raz objasniť, že nevytvárame osobitnú líniu právnych predpisov o duševnom vlastníctve, ale odvolávame sa na platné právne predpisy, ktoré sa týkajú aj tejto oblasti. Chceli sme zabrániť tomu, aby sa povinnosť oznamovať skrývala za tieto práva duševného vlastníctva. Z tohto dôvodu je to dobré opatrenie.
<P>
Rád by som na záver poďakoval tieňovým spravodajcom. Samozrejme, že tiež dochádzalo k výmenám názorov, napokon aj v tomto Parlamente máme rozdielne názory, ale som presvedčený, že správa, ktorú sme vypracovali, má podporu všetkých. Rád by som tiež poďakoval našej administratívnej skupine vo výbore, hlavne pánovi Emmesovi, ktorý poskytol vynikajúce základy. Aj napriek tomu, že my, poslanci Európskeho parlamentu vždy zohrávame vedúcu úlohu na politickom poli, v administratívnej oblasti sa musíme vedieť spoľahnúť na uvedené základy. V tejto oblasti sme tiež dosiahli veľký úspech.
<P>
Chcel by som dodať, že v rámci spolurozhodovacieho postupu je parlamentarizmus zábavou. Prevládalo tvrdenie, že spolurozhodovací postup v oblasti poľnohospodárstva by všetko skomplikoval a zabral veľa času. Ako vidíme, nie je to pravda, vďaka kvalitnej práci, správnemu pochopeniu problematiky, dobrej práci v základoch a konštruktívnym politickým oponentom možno úsilie zavŕšiť veľmi rýchlo. Myslím, že dosiahnutý výsledok je dôkazom, že odborné znalosti v Európskom parlamente môžu poslúžiť a pomôcť pri zavádzaní kvalitných právnych predpisov.
<SPEAKER ID="035" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
