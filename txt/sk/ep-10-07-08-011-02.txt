<CHAPTER ID="011-02">
2. Venezuela, konkrétne prípad Marie Lourdes Afiuniovej
<SPEAKER ID="414" NAME="Predsedajúca">
Ďalším bodom programu je rozprava o siedmich návrhoch uznesení o Venezuele, konkrétne o prípade Marie Lourdes Afiuniovej.
<SPEAKER ID="415" NAME="Santiago Fisas Ayxela" LANGUAGE="ES">
Vážená pani predsedajúca, sudkyňa Afiuniová udelila podmienené prepustenie Eligiovi Cedeñovi v súlade s venezuelskými zákonmi a na základe stanoviska pracovnej skupiny Organizácie Spojených národov pre svojvoľné zadržanie. Tento krok viedol k jej umiestneniu do väzenia s najvyšším stupňom zabezpečenia v podmienkach, ktoré ohrozujú jej život. Prezident Chávez verejne požiadal prokurátora o udelenie najvyššieho trestu a o to, aby národné zhromaždenie prijalo zákon so spätnou účinnosťou s cieľom sprísniť jej rozsudok.
<P>
Organizácia Amnesty International a vysoký komisár Organizácie Spojených národov pre ľudské práva vyjadrili veľké obavy.
<P>
Dámy a páni, tento prípad nie je ojedinelý. Naopak, potvrdzuje autokratické a autoritárske zameranie režimu, v ktorom súčasne so zdanlivo demokratickými voľbami dochádza k zákazom činnosti opozičných médií, príkazom na konfiškáciu, k zatýkaniu politických oponentov a k úplnému porušovaniu ľudských práv a zásad právneho štátu.
<P>
Z uvedeného dôvodu sme požiadali o okamžité prepustenie sudkyne Afiuniovej.
<SPEAKER ID="416" NAME="Renate Weber">
autorka. - Vážená pani predsedajúca, v tomto Parlamente opäť rokujeme o situácii vo Venezuele. Nie však preto, že by sme chceli, ale preto, že musíme.
<P>
Situácia sa od prijatia nášho posledného uznesenia nezlepšila. Práve naopak. Vzhľadom na obrovský tlak, ktorý sa vyvíja na sudcov a súdnictvo, sa v súčasnosti vytráca samotná myšlienka zásad právneho štátu. Táto skutočnosť má vplyv na uplatňovanie celého radu ľudských práv od slobody prejavu, najmä slobody médií, až po právo na súkromné vlastníctvo.
<P>
V článku 26 venezuelskej ústavy sa veľmi jasne uvádza, že súdnictvo je nezávislé a že prezident zodpovedá za zaručenie tejto nezávislosti. Prezident Hugo Chávez však aj napriek tomu stále vo väčšej miere prostredníctvom svojich verejných prejavov prokurátorom a sudcom diktuje, ako majú konať a rozhodovať.
<P>
Obeťami tohto prezidentovho správania sa už stalo niekoľko sudcov. Niektorých z nich odvolali z úradu, ďalší opustili krajinu. Prípad sudkyne Marie Lourdes Afiuniovej je len posledný a najvýznamnejší v tom zmysle, že sudkyňu uväznili a obvinili za rozhodnutie, ktoré prijala. Ako by mohli sudcovia, ktorí sa zaoberajú jej prípadom, konať nezávisle, keď prezident krajiny namiesto toho, aby počkal na súdne konanie a analýzu dôkazov justičnými orgánmi, verejne nazýva sudkyňu Afiuniovú zločincom a žiada pre ňu najvyšší trest?
<P>
Maria Lourdes Afiuniová strávila posledných sedem mesiacov na mieste, ktoré ohrozuje jej fyzickú integritu a dokonca aj jej život. Nachádza sa vo väzení s viac ako 20 spoluväzenkyňami, ktoré v priebehu rokov odsúdila za veľmi závažné trestné činy. Niet pochýb, že toto opatrenie sa prijalo preto, aby ju ponížili a vystrašili.
<P>
Keďže od venezuelských súdov neočakávam veľa, trúfam si požiadať prezidenta Cháveza, aby umožnil jej prepustenie.
<P>
(ES) Pán prezident Chávez, sudkyňu Afiuniovú je nutné okamžite prepustiť. Je potrebné bezodkladne uskutočniť spravodlivé súdne konanie a poskytnúť jej všetky potrebné záruky, aby sa mohla obhájiť voči obvineniam prokurátora. Toto gesto z vašej strany by nebolo len spravodlivé, ale aj veľmi ľudské.
<SPEAKER ID="418" NAME="Véronique De Keyser">
autorka. - (FR) Vážená pani predsedajúca, týka sa prípad Marie Lourdes Afiuniovej vo Venezuele otázky boja proti korupcii, čo je oficiálna verzia, alebo prenasledovania politickej oponentky, čo je verzia denníka New York Times a jeho spravodajcu Simona Romera?
<P>
Určite má význam položiť si túto otázku, pretože v prípade režimov s autoritárskymi črtami sú bežné obe kombinácie. Naša skupina však stiahla svoj podpis z kompromisného návrhu a je pripravená predložiť vlastné uznesenie. Myslím si, že ste mali v úmysle preháňať, dámy a páni, a ja nechcem použiť tento prípad, ktorý je podľa mňa potrebné objasniť, na kritiku celého režimu vo Venezuele, o ktorú sa snažíte vy.
<P>
O čo tu ide? Sudkyňa Afiuniová na základe mimoriadneho postupu prepustila bankára, ktorý bol obžalovaný z krádeže 27 miliónov USD štátnej agentúre prostredníctvom falošnej zmluvy o dovoze. Po jeho prepustení bola sudkyňa zatknutá a uväznená. Je pravda, že podmienky jej zadržiavania sú úplne hrozné, ako to je vo všetkých venezuelských väzeniach. Nevedieme tu však naliehavú rozpravu o väzeniach. Jednako to zo sudkyne ešte nerobí aktivistku za ľudské práva. Nikdy sa o tejto otázke nevyjadrovala.
<P>
Rovnako ako vy žiadam o spravodlivé a rýchle súdne konanie so všetkými zárukami obhajoby, ktoré s ním súvisia, o pokračovanie v boji proti korupcii, ktorá existuje v rámci súdneho aparátu, a o dôsledné oddeľovanie politiky a súdnictva. V tomto s vami súhlasím, vo zvyšku však nie.
<SPEAKER ID="419" NAME="Raül Romeva i Rueda" LANGUAGE="ES">
Vážená pani predsedajúca, mám rovnaký názor ako pani De Keyserová. Keď nás pred pár dňami požiadali, aby sme o tejto záležitosti rokovali ako o naliehavom prípade, zmienil som sa, že konkrétny prípad sudkyne Afiuniovej si zaslúži pozornosť. Ale pravdepodobne nie v podobe mimoriadneho uznesenia. Možno v podobe listu, ktorý by mohli podpísať jednotliví poslanci a ktorý by vyjadroval naše obavy a obsahoval podrobnosti požiadavky, ktorú predkladáme, alebo lepšie povedané, ktorú by sme mali a musíme predložiť. Táto požiadavka sa týka dodržiavania právnych záruk v súvislosti so všetkými súdnymi konaniami vrátane prípadu sudkyne Afiuniovej.
<P>
Taký bol zámer, v súlade s ktorým naša skupina predložila aj návrh uznesenia. V návrhu sme predložili niekoľko bodov zhodných s niektorými vyjadrenými názormi. Som presvedčený, že je potrebné ich pripomenúť.
<P>
Avšak počas tohto procesu sme zistili, že nejde o uznesenie o konkrétnom prípade porušenia ľudských práv alebo o konkrétnu situáciu, v ktorej sa v súčasnosti sudkyňa nachádza, ale skôr o obvinenie z uhla pohľadu venezuelskej opozície.
<P>
Nikomu neunikne, že čoskoro budeme mať voľby. Navyše, nikomu neunikne, že toto uznesenie sa vo Venezuele zneužije politicky. Politicky.
<P>
Celkom určite nie som priaznivcom pána Cháveza a nie som ani jeho politickým sympatizantom. Určite nie. Nechcem však ani to, aby sa Európsky parlament využíval na vedenie kampane v prospech opozície, ktorá v tomto prípade využíva konkrétny prípad na poškodenie dôveryhodnosti celej politiky, s ktorou je možné viac-menej súhlasiť. Je však potrebné o nej vždy viesť politickú rozpravu. Naším dnešným cieľom nie je viesť takúto rozpravu. Možno je potrebné uskutočniť ju v inom kontexte, nie však dnes, nie na tomto mieste a nie teraz.
<P>
Uznesenie o prípadoch porušovania ľudských práv, demokracie a zásad právneho štátu má veľmi špecifický mandát a veľmi konkrétny cieľ a vy ste dlho využívali tento priestor na iné záležitosti, ktoré nemajú s jednotlivými a konkrétnymi správami o porušovaní ľudských práv nič spoločné. Zdá sa mi, že je už istý čas potrebné, aby sa nad tým v záujme ľudských práv zamyslel celý Parlament, všetky skupiny.
<SPEAKER ID="420" NAME="Charles Tannock">
autor. - Vážená pani predsedajúca, zdá sa, že číra demagógia venezuelského prezidenta Huga Cháveza nepozná hranice. V súčasnosti sa zameral na nezávislosť súdnictva, ktoré preňho predstavuje ďalšiu prekážku pri nadobudnutí absolútnej moci. Zatknutie a uväznenie sudkyne Marie Lourdes Afiuniovej Morovej predstavuje jeho doteraz najtrúfalejší a najbezostyšnejší pokus o umlčanie opozície a o podkopanie rozdelenia právomocí a zásad právneho štátu.
<P>
Nerozumiem, ako môže táto sudkyňa dúfať v spravodlivé súdne konanie. Chávez ju už označil za zločinca, obvinil ju z toho, že sa nechala podplatiť, a povedal, že by mala byť uväznená na 30 rokov. Povedal tiež, že Simón Bolívar by ju dal zastreliť. V kontexte Chávezovho režimu, ktorý je čoraz viac diktátorský, ide o mimoriadne poburujúce vyhlásenie, ktoré podľa môjho názoru predstavuje nezodpovedné nabádanie na násilie.
<P>
Takéto správanie však Chávezovi zväčša prechádza dosť hladko, pretože naďalej hystericky kritizuje Spojené štáty a z tohto dôvodu je obľúbený u mnohých ľavičiarov v Európe a v tomto Parlamente. Uvedený paradox aj naďalej narúša kolektívne úsilie EÚ zamerané na odhalenie alarmujúceho trendu smerujúceho vo Venezuele k totalitarizmu.
<P>
(potlesk)
<SPEAKER ID="421" NAME="Bernd Posselt" AFFILIATION="PPE">
(DE) (Otázka podľa postupu zdvihnutia modrej karty na základe článku 149 ods. 8 rokovacieho poriadku adresovaná pánovi Romevovi i Ruedovi) Vážená pani predsedajúca, rád by som sa pána Romevu opýtal, či vie, že v rokovacom poriadku sa uvádzajú nielen ľudské práva, ale že predmetom tejto rozpravy je aj demokracia a zásady právneho štátu. Navyše, vie, že pán Chávez predstavuje nebezpečenstvo pre demokraciu a pre zásady právneho štátu?
<SPEAKER ID="422" NAME="Raül Romeva i Rueda" LANGUAGE="ES">
Pán Posselt, ide o otázku priorít. Pred dvoma mesiacmi sme na tomto mieste v súvislosti s mimoriadnym uznesením o Venezuele rokovali o tej istej otázke. Hovorím konkrétne o tom, že by nám malo byť jasné, čo je dôležité a aké sú priority. Ak máme viesť rozpravu o Venezuele vo Výbore pre zahraničné veci, nech sa uskutoční, toto zasadnutie by sme však nemali využívať na rokovanie o záležitostiach, ktoré nemajú nič spoločné so zásadným, konkrétnym a aktuálnym informovaním o porušovaní ľudských práv.
<SPEAKER ID="423" NAME="Joe Higgins">
autor. - Vážená pani predsedajúca, toto uznesenie, ktoré sa údajne týka ľudských práv vo Venezuele, odhaľuje obrovské pokrytectvo medzi pravicovými stranami v tomto Parlamente. Skutočným plánom v tomto prípade nie je obhajoba ľudských práv, ale podpora zvrhnutia vlády Huga Cháveza a pomoc pravicovej opozícii vo Venezuele, ktorá je zástankyňou veľkých podnikov a ktorá kontroluje celý rad súkromných médií, priemysel a pozemkové vlastníctvo, a patria k nej tí, ktorí sa pred takmer desiatimi rokmi pokúsili o otvorený prevrat.
<P>
Chávezova vláda prijala určité progresívne opatrenia, ktoré zlepšili život najchudobnejších skupín spoločnosti, znamenalo to však, že Chávez sa stal odporcom neoliberálnych hospodárskych politík, ktoré Európska únia a Spojené štáty presadzujú v mnohých krajinách Latinskej Ameriky. Ide o politiky ako deregulácia, liberalizácia a privatizácia ich hospodárstiev, z ktorých majú výhody v prvom rade najdôležitejšie nadnárodné spoločnosti so sídlom v EÚ alebo v Spojených štátoch. Práve preto vedieme túto nactiutŕhačskú kampaň.
<P>
Žiadam, aby sa so sudkyňou Afiuniovou a všetkými väzňami vo Venezuele zaobchádzalo dôstojne a aby sa im umožnilo dôsledne spravodlivé súdne konanie. Spolu so svojimi kolegami socialistami z Venezuely, ako sú napríklad členovia skupiny Socialismo Revolucionário, máme skutočne zásadné problémy v súvislosti s niektorými hľadiskami Chávezovej politiky: s rastúcimi tendenciami byrokratizovať a so stalinistickou tendenciou pokúšať sa zneužiť a znevažovať opozíciu, ktorá pochádza z radov ľavice vo Venezuele a z robotníckeho hnutia. Chceme, aby boli najdôležitejšie zdroje vo Venezuele vo verejnom vlastníctve, aby však podliehali skutočnému režimu demokratického riadenia a kontroly zo strany zamestnancov. Tento režim sa stane základom dostatočnej miery bohatstva a služieb potrebnej na zmenu života veľkej väčšiny obyvateľov Venezuely, skoncuje so strašnými problémami, akými sú chudoba a trestná činnosť, a zároveň všetkým poskytne aj všetky demokratické sociálne a ľudské práva.
<SPEAKER ID="424" NAME="Bogusław Sonik" LANGUAGE="PL">
Vážená pani predsedajúca, v tomto Parlamente si často kladieme otázku, ktorú nám kladú aj naši voliči: aká účinná je vaša práca v oblasti ochrany ľudských práv? S radosťou počúvam vyjadrenia kolegu komunistu, ktorý tvrdí, že prejavy v tomto Parlamente môžu vyústiť do zvrhnutia režimu, a bol by som rád, keby vďaka tomu, čo odznie v tejto rokovacej sále, padli diktátorské režimy v Bielorusku, Zimbabwe a všade inde, kde ľudia v podobných režimoch trpia.
<P>
Zarmútil ma aj postoj pani De Keyserovej a pána Romevu i Ruedu. Pred dvoma mesiacmi ste tvrdili to isté, že toto nie je ani správne fórum ani správny čas na rozpravu o Venezuele. Toto však je správny čas a miesto a týchto ľudí by sme mali chrániť bez ohľadu na naše rozdielne politické sympatie. Prezident Chávez a jeho aparát neustále vo veľkej miere politicky prenasleduje a ohrozuje predstaviteľov demokratickej opozície. V tejto súvislosti žiadam o prepustenie sudkyne Afiuniovej a vyzývam vysokú predstaviteľku Únie pre zahraničné veci a bezpečnostnú politiku, aby venezuelským orgánom poslala - a už končím - petíciu, ktorá by vyjadrovala obavy Európskej únie v súvislosti s porušovaním ľudských práv, demokratických zásad a práva a poriadku vo Venezuele.
<SPEAKER ID="425" NAME="Anneli Jäätteenmäki">
v mene skupiny ALDE. - Vážená pani predsedajúca, som rada, že Európsky parlament zaradil prípad sudkyne Afiuniovej do svojho programu a že reaguje na porušovanie ľudských práv vo Venezuele.
<P>
Okrem toho naliehavo žiadam venezuelskú vládu, aby rešpektovala občanov Venezuely, ako aj medzinárodné charty v oblasti ľudských práv, a prijala konkrétne kroky smerom k skutočnej demokracii, v ktorej sa dodržiavajú a budú dodržiavať ľudské práva a zásady právneho štátu.
<P>
Prípad sudkyne Afiuniovej nám smutným spôsobom pripomína negatívny postoj Venezuely k ľudským právam. Zadržiavanie sudkyne Afiuniovej je porušovaním jej základných osobných práv a predstavuje mimoriadne závažné ohrozenie nezávislosti súdnej moci.
<SPEAKER ID="426" NAME="Eija-Riitta Korhola" AFFILIATION="PPE">
(FI) Vážená pani predsedajúca, o neustálom narúšaní demokracie vo Venezuele sme tu naposledy diskutovali pred šiestimi mesiacmi. Mimoriadne alarmujúci viditeľný vývoj predstavujú útoky vlády na tlač a slobodu na internete a zákaz vydávania novín, vysielania rozhlasových staníc, internetových stránok a televíznych staníc. Pravdepodobne nepoznáme všetky skutočnosti, napriek tomu sa však musíme zaoberať problémami a zásadami, ktoré súvisia s touto situáciou. Prezident Chávez svojím otvoreným prenasledovaním Afiuniovej prevzal úlohu, v rámci ktorej útočí na nezávislosť súdnictva aj napriek tomu, že by mal byť jeho hlavným ochrancom.
<P>
Rozdelenie právomocí je základom demokracie a ústavného štátu a sloboda médií je pre demokraciu a dodržiavanie základných slobôd nevyhnutná. Slobodné verejné vyjadrenie názorov a myšlienok je zárukou účasti na demokratickom procese a umožňuje slobodné a spravodlivé voľby a dobrú správu vecí verejných. Dúfam, že voči tomu by tu nikto nenamietal.
<SPEAKER ID="427" NAME="Monica Luisa Macovei" AFFILIATION="PPE">
Vážená pani predsedajúca, demokracia vo Venezuele je ohrozená a rada by som doplnila ďalší prípad, ktorý sa týka obmedzovania slobody prejavu a kontroly občianskej spoločnosti zo strany vlády.
<P>
Jednou z nedávnych situácií, ktorá má vplyv na celý región, je pokus Venezuely z júna 2010 o zmenu a doplnenie návrhu uznesenia o účasti občianskej spoločnosti v rámci Organizácie amerických štátov. Venezuela chcela, aby účasť občianskej spoločnosti podliehala vnútroštátnym právnym predpisom. A to je zlý precedens. Venezuela využila podobné ustanovenie v dohode o vykonávaní Medziamerického dohovoru proti korupcii na to, aby mimovládnym organizáciám zabránila informovať o korupcii v tejto krajine.
<P>
Komisia a Rada musia dôrazne a otvorene podporiť občiansku spoločnosť vo Venezuele a musia veľmi dôkladne sledovať nadchádzajúce parlamentné voľby. V tomto období zhoršovania demokracie je legitimita budúceho parlamentu zásadná. Na záver by som chcela pridať svoj hlas k výzve na prepustenie sudkyne.
<SPEAKER ID="428" NAME="Corina Creţu" AFFILIATION="S&amp;D">
(RO) Chcela by som znova zdôrazniť, že ochrana ľudských práv pre nás vždy predstavovala a aj naďalej predstavuje prioritu. Preto je prirodzené, že máme obavy v súvislosti s podmienkami, v ktorých prebiehajú takéto súdne konania, a v súvislosti s väzbovými režimami.
<P>
Som presvedčená, že musíme zaručiť spravodlivosť a transparentnosť súdneho konania a to, aby bolo v súlade so základnými normami právneho štátu. Zároveň si však myslím, že nie je vhodné, aby sme takého prípady, s ktorými vždy nie sme dostatočne oboznámení, používali ako zámienku na vnútorné politické zápasy.
<SPEAKER ID="429" NAME="Miroslav Mikolášik" AFFILIATION="PPE">
(SK) Som rozhorčený, akým spôsobom prezident Chávez vládne vo Venezuele. Jeho štýl ľavicového vládnutia pripomína totiž najhoršie komunistické vlády strednej a východnej Európy spred éry pádu berlínskeho múru.
<P>
Maria Lourdes Afiuni bola nespravodlivo uväznená a boli porušené jej základné práva, ako je sloboda jej súdneho rozhodovania. Na tomto prípade vidno, že justícia nie je nezávislá a Venezuela a Chávez sú výsmechom demokracie.
<SPEAKER ID="430" NAME="Gabriel Mato Adrover" AFFILIATION="PPE">
(ES) Vážená pani predsedajúca, o Venezuele a o porušovaní ľudských práv, ku ktorým dochádza v tejto nádhernej krajine, nehovorím prvýkrát a obávam sa, že ani poslednýkrát.
<P>
Počas svojho posledného vystúpenia som hovoril o novinároch. Dnes hovorím o sudcoch, ako napríklad o sudkyni Afiuniovej, a ako vždy aj o obyčajných Venezuelčanoch, ktorí chcú, rovnako ako tisíce kanárikov v tejto krajine, žiť v mieri a slobodne. Títo ľudia sa usilujú chrániť svoju krajinu a záležitosti bez toho, aby žili v ustavičnej neistote v súvislosti s tým, čo sa udeje zajtra.
<P>
Venezuela bola pre mnohých ľudí útočiskom. V súčasnosti je to, bohužiaľ, krajina, v ktorej sú sloboda prejavu a ďalšie slobody a práva čírymi spomienkami. Dnes tu hovoríme o ľudských právach a o tom, kto ich porušuje. Nech sa naša podpora a nádej, že politické slobody sa znova stanú realitou, dostane z tohto miesta k sudkyni Afiuniovej a ku všetkým, ktorí žijú vo Venezuele.
<SPEAKER ID="431" NAME="Kristalina Georgieva">
členka Komisie. - Vážená pani predsedajúca, EÚ pozorne sleduje situáciu vo Venezuele. V tejto súvislosti by som rada poznamenala, že sa stotožňujeme s vyjadrenými obavami, ktoré sa týkajú okolností zatknutia a zadržiavania sudkyne Marie Lourdes Afiuniovej a následných vyhlásení zo strany venezuelských orgánov v súvislosti s jej zatknutím.
<P>
Je dôležité poznamenať, že osobitný spravodajca OSN pre nezávislosť sudcov a právnikov a pracovná skupina OSN pre svojvoľné zadržanie označili zatknutie sudkyne Marie Lourdes Afiuniovej za mimoriadne znepokojujúci úder pre nezávislosť súdnictva. Odborníci z OSN ďalej uviedli, že jediným cieľom odvetných opatrení voči vykonávaniu funkcií, ktoré zaručuje ústava, a vytvárania atmosféry strachu medzi sudcami a právnikmi je ohroziť zásady právneho štátu a brániť spravodlivosti. Tvrdili, že je nevyhnutné okamžité a bezpodmienečné prepustenie sudkyne Afiuniovej. Medziamerická komisia pre ľudské práva prijala ochranné opatrenie v prospech sudkyne Marie Lourdes Afiuniovej a zdôraznila zodpovednosť za ochranu jej života a jej fyzickej integrity, ako aj za jej prevoz na bezpečné miesto. Hoci venezuelské orgány informovali, že je zadržiavaná oddelene od bežných väzenkýň, ako sa tu uviedlo, je aj naďalej za mrežami národného centra pre ženy a medzi jej spoluväzenkyne môžu patriť ženy, ktoré odsúdila.
<P>
V rámci dialógu s venezuelskými orgánmi neustále zdôrazňujeme význam úplného dodržiavania medzinárodných povinností a záväzkov v oblasti ľudských práv vrátane slobody prejavu, dodržiavania zásad právneho štátu a predovšetkým rešpektovania nezávislosti súdnictva. Na tieto otázky sme v rámci dialógu s venezuelskými orgánmi dôrazne upozornili, a keďže uvedené orgány argumentujú tým, že táto väzba je v súlade s venezuelskými právnymi predpismi, na základe úsudku OSN a Medziamerickej komisie pre ľudské práva a na základe vlastného úsudku sa domnievame, že ide o mimoriadne znepokojujúcu otázku.
<P>
Úsilie o politickú polarizáciu, ktorá sa v krajine opätovne objavuje, sledujeme s obavami. Septembrové parlamentné voľby sa vo všeobecnosti považujú za míľnik pre budúcnosť krajiny a v súčasnosti je správny čas na to, aby EÚ zdôraznila význam uskutočnenia týchto volieb v pokojnej, transparentnej a plne demokratickej atmosfére. Rada by som využila túto príležitosť a zdôraznila, že EÚ vyzýva všetky zúčastnené subjekty, aby do volebného procesu vstupovali v duchu tolerancie, občianskej uvedomelosti a rešpektovania plurality názorov.
<P>
Vývoj vo Venezuele v súvislosti s touto situáciou budeme aj naďalej pozorne sledovať a na základe nášho záväzku budeme podporovať a posilňovať demokraciu a presadzovanie ľudských práv a základných slobôd všade vo svete vrátane Venezuely.
<P>
(potlesk)
<SPEAKER ID="432" NAME="Presedajúca">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="433" NAME="Cristian Dan Preda  " LANGUAGE="RO">
Prípad Marie Lourdes Afiuniovej je úplne hrozivý pre každého, kto je zástancom demokratických hodnôt. Zdôrazňuje skutočnosť, že zásady právneho štátu predstavujú vo Venezuele len bezvýznamný pojem. Odkedy sa Hugo Chávez dostal k moci, spolitizovanie súdnictva vzrástlo. Súdne orgány si zvyčajne nedovolia vystúpiť proti vláde. Ak k tomu dôjde, má to drastické následky. Je neprijateľné, aby bolo možné sudkyňu, ktorá si len plní svoju povinnosť a zaručuje občanom ich základné práva, vystaviť takýmto odvetným opatreniam. Venezuelská vláda musí sudkyňu Afiuniovú urýchlene prepustiť a zastaviť útoky na nezávislosť súdnictva.
<P>
Zároveň musíme dať tento prípad do súvislosti so septembrovými parlamentnými voľbami. Je potrebné skoncovať s praktikami kriminalizácie činnosti kritikov vlády, ako aj so všetkými pokusmi o obmedzovanie slobody prejavu a tlače. Autoritárska tendencia Chávezovho režimu je mimoriadne znepokojujúca a myslím si, že sa nesmieme báť povedať to.
