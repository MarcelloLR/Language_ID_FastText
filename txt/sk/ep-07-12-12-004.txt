<CHAPTER ID="004">
Vyhlásenie a podpis Charty základných práv
<SPEAKER ID="089" NAME="Predseda">
Pán predseda Európskej rady José Sócrates, pán predseda Európskej komisie José Manuel Durăo Barroso, dámy a páni, je mi veľkým potešením vás privítať tu, v samom srdci európskej demokracie, v Európskom parlamente, pri príležitosti oficiálneho podpísania Charty základných práv Európskej únie. Je to skutočne šťastný deň, predovšetkým pre občanov Európskej únie.
<P>
Päťdesiat rokov po tom, čo otcovia zakladatelia vytvorili Európske spoločenstvo na ruinách zničenej Európy, máme dnes v úmysle slávnostne vyhlásiť spoločné hodnoty tvoriace jadro našej európskej identity.
<P>
Charta základných práv, ktorú dnes vyhlásime, symbolizuje významnú cestu smerom k Únii občanov Európy, ktorú sme spoločne prešli za posledných päťdesiat rokov.
<P>
Táto charta je dôkazom toho, že sme si pri kladení základov Európskej únie vzali z európskej histórie to najdôležitejšie ponaučenie a stále rešpektujeme dôstojnosť každej jednej ľudskej bytosti, ochranu slobody, ktorú sme si vybojovali, mieru a demokracie a platnosť práva ako hnacej sily európskeho zjednotenia.
<P>
Slobodu nemožno rozvíjať bez rešpektovania práv ostatných ľudí a mier nemôže rozkvitať bez spravodlivého prispôsobenia spoločných záujmov. Sloboda, mier, spravodlivosť a sociálne blaho sú dosiahnuteľné len ako komplexný celok, žiaden z týchto cieľov nemožno dosiahnuť na úkor iných.
<P>
Otcovia zakladatelia toto pochopili a vytvorili Európu ako spoločenstvo založené na platnosti právneho poriadku. V Európskej únii nemá moc právo, ale právo má moc. V tom spočíva modernosť a vízia našej Únie, spoločenstva zakoreneného v zdieľaných hodnotách. Iba ozajstná spravodlivosť môže zaručiť mier všetkým.
<P>
Vízie otcov zakladateľov sa plní. Ba čo viac, v boji dvoch systémov, v ktorom sa sloboda a demokracia postavila proti diktatúre a útlaku jednotlivca, sa preukázalo, že ide o silnejšiu a úspešnejšiu víziu.
<P>
Zázrakom našej generácie bolo ukončenie rozdelenia kontinentu. Pád železnej opony a pristúpenie dvanástich krajín do Európskej únie bolo možné vďaka hlasu slobody a demokracie a moc rovnocenných práv pre všetkých bola silnejšia než moc nehumánnych ideológií dvadsiateho storočia.
<P>
Berlínske vyhlásenie, ktoré bolo prijaté 25. marca tohto roku pri príležitosti 50. výročia podpísania Rímskych zmlúv, obsahuje dôležitú vetu, v ktorej sa hovorí, že "My, občania Európskej únie, sme spojení pre naše dobro", a je pre naše dobro, že sa sloboda, demokracia a ľudské práva stali v Európskej únii realitou pre nás všetkých.
<P>
Dnešným slávnostným vyhlásením Charty základných práv na seba berieme významný záväzok a príležitosť odovzdať ľuďom Európskej únie, ktorých je takmer 500 miliónov, i budúcim generáciám samú podstatu európskej jednoty.
<P>
Dámy a páni, podstata Európskej únie presahuje ekonomické výpočty nákladov a výnosov. I keď tie sú dôležité a budú naše životy v EÚ ovplyvňovať, sme predovšetkým spoločenstvom založeným na zdieľaných hodnotách a solidarita, sloboda a rovnoprávnosť sú neoddeliteľnou súčasťou našej každodennej existencie. Tieto spoločné hodnoty, ktorých podstatou je úcta k nedotknuteľnej ľudskej dôstojnosti, sú zakotvené v článku 1 Charty základných práv a tvoria základy európskeho zjednotenia.
<P>
(potlesk)
<P>
Európsky parlament preto považoval uznanie právnej záväznosti Charty základných práv za životne dôležitú súčasť všetkých dohôd o reforme európskych zmlúv a presadil to.
<P>
Odkaz na Chartu základných práv v článku 6 Lisabonskej zmluvy, ktorú zajtra podpíšu hlavy štátov a vlád, prepožičiava charte rovnako záväzný charakter ako majú samotné zmluvy.
<P>
To, že by 21. storočie malo mať zrozumiteľný súpis ľudských práv a základných slobôd, ktoré budú rovnako záväzné a právne vymáhateľné pre všetkých občanov Únie, je celkom prirodzené; ba viac než to, ide o úplný základ nášho vnímania európskej identity.
<P>
(potlesk)
<P>
Jadrom našich politík sú ľudia a ľudská dôstojnosť. Európska únia takto vytvára rámec, ktorý nám, občanom Únie, umožní budovať našu spoločnú budúcnosť v mieri.
<P>
Bez pevných základov našich zdieľaných hodnôt, na ktoré musíme vždy dbať, by Európska únia nemala budúcnosť. Tiež by sme nemali priestor na vyžadovanie dodržiavania ľudských práv na celom svete, ak by sa nám nepodarilo uznať svoje vlastné hodnoty ako právne záväzné v Európskej únii.
<P>
(potlesk)
<P>
Tiež nenecháme nikoho, či už zvnútra alebo zvonku Európskej únie, obmedzovať našu vlastnú rozhodnú obranu ľudských práv. My v Európskom parlamente máme morálnu a politickú povinnosť neustále chrániť ľudskú dôstojnosť.
<P>
(potlesk)
<P>
V našom dnešnom svete musíme my Európania vystupovať ako spoločenstvo zdieľajúce rovnaké hodnoty a musíme brániť ľudskú dôstojnosť a usilovať o interkultúrny dialóg. Môžeme to robiť sebavedome a musíme to robiť s neutíchajúcim nadšením a nikto nás potom nezastaví.
<P>
(potlesk)
<P>
V návrhu Charty základných práv sa po prvý raz v histórii európskeho zjednocovania objavila nová demokratická metóda konventu. Táto metóda sa ukázala ako veľmi úspešná a konvent sa stal vzorom a východiskovým bodom pre celý reformný proces.
<P>
Európsky parlament zohral pri príprave návrhu Charty základných práv obzvlášť aktívnu úlohu a mal rozhodujúci vplyv na obsah textu.
<P>
Charta je prvým nástrojom zakotvujúcim hospodárske a sociálne práva s rovnakým statusom ako politické práva a osobné slobody. Chráni základné práva Spoločenstva. Dáva tiež všetkým občanom Európskej únie práva obrátiť sa na Európsky súdny dvor v Luxemburgu. Dúfame, že sa jedného dňa stane Charta základných práv právne záväzná vo všetkých členských štátoch.
<P>
(potlesk)
<P>
Ľudské práva a základné slobody sú nedeliteľné. Preto apelujem na všetky členské štáty Európskej únie bez výnimky, aby sa v záujme všetkých občanov Únie k tomuto európskemu konsenzu pripojili.
<P>
Dnešné slávnostné vyhlásenie by malo byť tiež pre všetkých európskych občanov, ktorí môžu uplatniť na základe charty svoje vlastné práva, príležitosťou zamyslieť sa nad svojou povinnosťou voči spoločenstvu Európanov, celého sveta a budúcich generácií. Neexistujú práva bez povinností. Práve solidarita nás spája.
<P>
(potlesk)
<P>
Vytvárame Európu občanov a našej Európskej únii dávame pevné základy spoločných základných demokratických práv. Dnešné slávnostné vyhlásenie ukazuje, že naše spoločenstvo založené na zdieľaných hodnotách žije a rastie. Tento súbor základných hodnôt bude dnes zakotvený do životov a myslí národov Únie. Dnešok je pre občanov Európskej únie veľkým triumfom a my všetci sa z toho môžeme z celého srdca i duše radovať.
<P>
(hlasný potlesk)
<P>
(vrava v rokovacej sále)
<P>
(Niekoľko poslancov nahlas protestuje a rozkladá transparenty a plagáty.)
<SPEAKER ID="091" NAME="Predseda">
Prosím, odstráňte tie transparenty. Správajte sa k našim hosťom v Európskom parlamente zdvorilo.
<P>
Pán predseda Európskej rady, chcel by som vás teraz požiadať, aby ste k nám prehovorili.
<SPEAKER ID="092" NAME="José Sócrates">
úradujúci predseda Rady. - (PT) Pán predseda Európskeho parlamentu, pán predseda Európskej komisie, dámy a páni. Na dnešnom slávnostnom zasadnutí Európskeho parlamentu vyhlasujeme Chartu základných práv Európskej únie a chcel by som vám jasne povedať, že tento deň, 12. december, bude oddnes významným dňom v histórii európskej integrácie. Významným dňom v histórii Európy.
<P>
(potlesk)
<P>
(hluk v radoch skupín NI a IND/DEM)
<SPEAKER ID="093" NAME="Predseda">
Majte prosím trpezlivosť. Mali by ste mať prinajmenšom tú slušnosť nechať nášho rečníka hovoriť.
<P>
Pán predseda, máte slovo.
<SPEAKER ID="094" NAME="José Sócrates">
úradujúci predseda Rady. - (PT) Akokoľvek silno niektorí môžu kričať, aby zabránili iným prehovoriť, ide o významný deň v histórii Európy. A chcem vám tiež povedať, že tento deň, táto ceremónia je pravdepodobne najdôležitejšia ceremónia, na akej som mal česť sa zúčastniť. Najdôležitejšia ceremónia celej mojej politickej kariéry.
<P>
Cítim sa poctený ako Európan, že môžem Chartu základných práv podpísať a vyhlásiť a cítim sa veľmi poctený, že táto charta je vyhlásená počas portugalského predsedníctva. Cítim sa poctený ako Európan a cítim sa poctený ako európsky občan, zvlášť preto, že Konvent, ktorý dal vzniknúť tejto charte, začal pracovať počas nášho predsedníctva v roku 2000. Preto chcem povedať Európskemu parlamentu, že je pre moju krajinu cťou, že je takto spojená s významným krokom na projekte európskeho občianstva.
<P>
Táto charta predstavuje záväzok voči hodnotám, na ktorých vznikla európska civilizácia, hodnotám zakotveným v obrane ľudskej dôstojnosti, a sme tu, aby sme vyhlásili, že stojíme za týmito hodnotami, hodnotami, ktorých zdroj je v ústavnej tradícii spoločnej členským štátom Únie a tiež v medzinárodných právnych normách ako je Všeobecná deklarácia ľudských práv a Európsky dohovor o ľudských právach. A na zdôraznenie tejto kompatibility zabezpečí samotná Lisabonská zmluva Únii prístup k dohovoru Rady Európy, čo znamená uznanie významu ochrany základných práv v moderných demokraciách.
<P>
Preto je dnešok výnimočným dňom, pretože oddnes, hoci sa to niekomu nemusí páčiť, budú základné práva oficiálne a neodškriepiteľne ustanovené ako súčasť spoločného dedičstva Únie, morálneho dedičstva, politického dedičstva, dedičstva občianstva a toho najlepšieho z európskej civilizácie.
<P>
Táto Charta je však tiež nástrojom politickej činnosti, nástrojom inštitúcií, pretože podľa charty sa budú profilovať ich aktivity. Budú viazané povinnosťou dodržiavať práva a zásady stanovené chartou a podporovať uplatňovanie týchto práv a zásad, ale je to tiež nástroj pre aktivitu občanov, pretože ukazuje, že projekt Únie je projektom občianstva a ukazuje, že Únia slúži občanom a chráni a podporuje ich práva.
<P>
Charta v európskom kontexte stelesňuje myšlienku ľudskej dôstojnosti a pravidlo sociálnych práv. Má teda aj sociálnu zložku, pretože premieta ľudskú dôstojnosť do sveta práce, do sveta zamestnania, do sveta zdravia, v oblasti sociálneho zabezpečenia a starostlivosti, a ľudská dôstojnosť má tiež do činenia s ochranou životného prostredia. Je to charta rovnoprávnosti a solidarity, charta boja proti diskriminácii v akejkoľvek forme a je to charta pre rovnoprávnosť, pretože venuje osobitnú pozornosť deťom a mladým ľuďom, rovnosti medzi mužmi a ženami, úlohe starších ľudí a základným otázkam ochrany osobných práv a osobných údajov.
<P>
Musím tiež upozorniť na slobody, ktoré sú v charte zakotvené, slobody spojené s európskym občianstvom a politickými právami s tým spojenými, a na ekonomické slobody opierajúce sa o Rímsku zmluvu, ktorej 50. výročie si tento rok pripomíname. Sme teda verní svojej tradícii a opakujeme zákaz trestu smrti a predovšetkým vítame rozhodnutie Rady z minulého týždňa vyhlásiť Európsky deň boja proti trestu smrti.
<P>
A nakoniec by som chcel zdôrazniť, že charta pokrýva práva občanov a práva ľudí, lebo pokrýva priestor presahujúci súčasných občanov členských štátov, čo je nemenej dôležité, pretože to od dnešného dňa reprezentuje naše presvedčenie, že lepší svet je ten, v ktorom sa tieto práva a slobody všeobecne dodržiavajú.
<P>
Táto charta bude oddnes slúžiť zahraničnej politike Európskej únie, ktorej cieľom je vytvoriť svet, v ktorom sú tieto práva a slobody všeobecne rešpektované a zaručené. Bude nám teda slúžiť ako ukazovateľ, ako ukazovateľ pozície Európskej únie na medzinárodnej scéne a v každej činnosti, ktorá bude navrhnutá na zabezpečenie obyčajného dodržiavania základných práv.
<P>
Občania Európy preto môžu takto uznať sami seba v Únii, ktorá je ich Úniou. Môžu uznať práva, ktoré im Únia zaručuje a uvedomiť si, že Európa je projektom mieru a demokracie, projektom, v ktorom sa plne dodržiavajú práva jedinca. Naša morálna autorita a celá táto ceremónia spája všetky tri inštitúcie. Vyhlasujeme túto chartu, ktorá má právny štatút základného práva a právny štatút, ktorý sa rovná štatútu zmlúv, v prospech mnohých a k nevôli niekoľkých. Táto charta je súčasťou zmluvy.
<P>
(potlesk v stoji)
<P>
(opäť hluk v radoch skupín NI a IND/DEM)
<SPEAKER ID="095" NAME="Predseda">
Mali by ste mať prinajmenšom tú slušnosť nechať nášho rečníka dohovoriť.
<P>
Krik nie je argument. Opustite rokovaciu sálu!
<SPEAKER ID="096" NAME="José Sócrates">
úradujúci predseda Rady. - (PT) V tomto globalizovanom svete, v ktorom sa mnohí dožadujú, že hospodárske a finančné pravidlá sú absolútne, je fakt, že dvadsaťsedem európskych krajín opakuje v kontexte Únie svoju pevnú vernosť hodnotám a cieľom určeným na ochranu a zachovanie základných práv, podstatným prínosom k regulácii samotnej globalizácie. Základné práva sú spoločnou tradíciou demokratických krajín s právnym poriadkom, spôsobom, ako obmedziť právomoci úradov a základným nástrojom ochrany jednotlivcov.
<P>
Charta, povinná v inštitúciách a štátoch Únie, obmedzuje právomoci úradov v mene ochrany záujmov občanov a ich organizácií. A pri formalizácii tohto obmedzenia právomocou úradov budú limity jeho uplatnenia striktne dodržiavať zásadu subsidiarity a posilňovať mimoriadne demokratickú povahu samotnej Únie. Ochrana základných slobôd je jasne základnou hodnotou európskej identity, je to súčasť nášho genetického kódu, vec, ktorá tvorí kostru celého európskeho projektu a umožňuje vymedzovať Európu ako Úniu hodnôt, a bezvýhradné potvrdenie týchto hodnôt je to, čo svet od Európy očakáva.
<P>
To je Európa, ku ktorej chcem patriť, Európa, ktorá tieto hodnoty bráni. A sme si, ja i všetci poslanci, dobre vedomí toho, že boj za základné práva je dennodennou úlohou a pravdepodobne nekonečnou úlohou, úlohou pre štáty, úlohou pre občianske spoločnosti, úlohou pre priemyselné podniky a odbory, úlohou pre úplne každého občana. Preto sa pri vyhlasovaní charty radujeme z dohody o charte, z uznania jej právnej hodnoty a z toho, že má rovnaké postavenie ako zmluvy zakladajúce Úniu.
<P>
Ale okrem toho, že je vyhlásenie charty dôvodom na jasanie, predstavuje tiež dohodu inštitúcií Únie, ktoré musia denne pri svojich činnostiach dodržiavať i zavádzať. Iba tak budeme na vrchole európskej histórie, iba tak budeme hodnotní dedičia najlepších rysov našej kolektívnej identity a našej spoločnej tradície: kolektívnej identity a spoločnej tradície, ktoré robia česť Európe bojujúcej za práva, za slobody a za záruky pre svojich občanov. Ďakujem vám všetkým.
<P>
(opäť potlesk v stoji, s výnimkou skupín GUE/NGL, NI a IND/DEM)
<SPEAKER ID="097" NAME="Predseda">
Dámy a páni, chcel by som vám oznámiť jednu informáciu, a žiadam vás preto teraz o potrebný pokoj. V Európskom parlamente je prítomný jordánsky kráľ a bezprostredne po vyhlásení Charty základných práv sa na nás obráti s prejavom. Prosím, dohliadnite, prinajmenšom s ohľadom na našich jordánskych hostí, na to, aby už nedochádzalo k prerušeniu rečníka a mohli sme dokončiť naše vyhlásenie dôstojným spôsobom.
<SPEAKER ID="098" NAME="José Manuel Barroso">
predseda Komisie. - (PT) Pán predseda Európskeho parlamentu, pán ministerský predseda Portugalska a pán predseda Rady Európskej únie, dámy a páni, v predvečer podpísania Lisabonskej zmluvy podpisujú predsedovia troch politických inštitúcií Európskej únie - Európskeho parlamentu, Rady a Komisie - tu v Štrasburgu Chartu základných práv.
<P>
Je pre mňa veľkou osobnou cťou, že sa môžem zúčastniť udalosti takého veľkého významu. Vyhlásenie Charty základných práv zakotvuje kultúru práva v Európe. V Európskej únii, ktorá je predovšetkým spoločenstvom riadiacim sa právnym poriadkom, vyžadujú inštitucionálne zmeny posilnenie dodržiavania základných práv.
<P>
Vážené panie poslankyne, vážení páni poslanci, tri európske inštitúcie dnes potvrdzujú svoj záväzok, záväzok, ktorý prijali v decembri 2000, keď bola charta vyhlásená po prvý raz. O sedem rokov neskôr však robíme ďalší významný krok.
<P>
Charta z roku 2000 nebola právne záväzná. Zajtrajším podpisom Lisabonskej zmluvy a jej následnou ratifikáciou sa charta stane súčasťou primárneho práva a bude mať rovnakú právnu hodnotu ako samotné zmluvy. Tento pokrok bude mať konkrétny pozitívny vplyv na európskych občanov. Dovoľte mi tento bod doložiť niekoľkými krátkymi príkladmi z obsahu charty. Článok 54 sa týka práv, o ktorých musel doteraz rozhodovať Súdny dvor od prípadu k prípadu. Teraz sú zhromaždené na jednom mieste.
<P>
Charta uznáva základné zásady ľudskej dôstojnosti a zavádza predovšetkým klasické občianske slobody, ktoré sú už súčasťou Európskeho dohovoru o ľudských právach: slobodu prejavu, slobodu zhromažďovania, slobodu vierovyznania, rovnosť pred zákonom a zásadu nediskriminácie.
<P>
Charta tiež potvrdzuje hospodárske a sociálne práva. Zahŕňa právo na vlastníctvo a slobodu podnikania, ale súčasne práva pracujúcich a sociálnych partnerov a zakotvuje veci, ako sú sociálne zabezpečenie a sociálna starostlivosť.
<P>
Charta zahŕňa i nové výzvy, ktorým dnes naša spoločnosť čelí. Preto obsahuje záruky ochrany údajov, bioetiky a riadnej správy, ktorým sa tiež hovorí "práva tretej generácie". Budú mať veľký význam v mnohých oblastiach činnosti, ako je politika výskumu, oblasť slobody, bezpečnosti a spravodlivosti a v našej neustálej snahe o riadnu správu vecí verejných.
<P>
predseda Komisie. - (FR) Pán predseda, dámy a páni, Charta základných práv podporí zakotvenie Európskej únie v skutočnej kultúre základných práv. Dnešným podpisom charty sa my, predsedovia troch politických inštitúcií Únie, zaväzujeme predovšetkým k tomu, že tieto práva budeme dodržiavať v našej práci. Tento záväzok by sa na prvý pohľad mohol zdať jednoduchý, ale v skutočnosti ide o trvalú výzvu zabezpečiť, aby sa vo všetkých politikách Európskej únie dodržiavali občianske slobody, a to ako pri príprave právnych predpisov na vnútornom trhu, tak pri riadení prisťahovalectva či v úsilí bojovať proti terorizmu.
<P>
Charta je vôbec prvým právne záväzným dokumentom vydaným na medzinárodnej úrovni, ktorý v jednom texte zoskupuje nielen politické a občianske práva, ale aj hospodárske a politické práva, ktoré tak podliehajú rovnakým mechanizmom právnej kontroly. Ide nepochybne o obrovský úspech, na ktorý musí byť Európska únia hrdá. Myslím, že je zvlášť dôležité, že sa tak stalo teraz, v tejto novej rozšírenej Európe, ktorá bola rozdelená totalitnými a autoritárskymi režimami, ktoré nedodržiavali ľudské práva, ale dnešná Európa je Európa spojená okolo hodnôt slobody a solidarity.
<P>
(potlesk)
<P>
Ak spojíme svoje sily a podporíme kultúru ľudských práv, zásadným spôsobom prispejeme ku skutočnej Európe hmatateľných hodnôt, vierohodných v očiach občanov. Európa posilnená touto chartou je ešte odhodlanejšia podporovať tieto hodnoty na svetovej úrovni. Už od vyhlásenia Všeobecnej deklarácie ľudských práv stála Európa na čele boja za základné práva. Teraz je ešte lepšie vystrojená na to, aby tento boj za slobodu, mier a demokraciu úspešne vyhrala.
<P>
(potlesk v stoji)
<P>
(Niekoľko poslancov dáva nahlas najavo svoj nesúhlas, rozvíja transparenty a plagáty a skanduje: "Referendum!")
<P>
(Predseda Parlamentu, José Sócrates a José Manuel Barroso pristupujú k podpísaniu Charty základných práv)
