<CHAPTER ID="011">
Hodina otázok (otázky pre Radu)
<SPEAKER ID="329" NAME="Predsedajúca">
. - Ďalším bodom programu je hodina otázok (B6-0457/08).
<P>
Nasledujúce otázky sú adresované Rade.
<P>

<P>
Vec: Politika zásobovania poľnohospodárskymi produktmi
<P>
Vzhľadom na to, že strach z nedostatku potravín vyvolal obavy na medzinárodnej úrovni (niektoré krajiny v dôsledku toho obmedzili, alebo zaviedli osobitné dane z poľnohospodárskych produktov určených na vývoz), zvažuje Rada v súčasnosti možnosť, aby sa spoločná zahraničná a bezpečnostná politika sústredila na bezpečnosť dodávok týchto produktov a aby uzavrela osobitné dohody s hlavnými krajinami, ktoré tieto produkty dodávajú?
<SPEAKER ID="331" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán Medina Ortega, Európska rada na svojom zasadnutí 19. a 20. júna tohto roku uznala, že súčasný vývoj cien potravín je zdrojom obáv v Európskej únii, v ktorej táto kríza zasiahla najmä domácnosti s nízkym príjmom, a na medzinárodnej úrovni najmä v súvislosti s rozvojovými krajinami. Dôvody tohto stavu sú rôzne. Prvým dôvodom je rast celosvetového dopytu, predovšetkým medzi rozvíjajúcimi sa hospodárstvami. Druhý dôvod sa týka rastúcich nákladov na výrobu a dopravu spôsobených rastom cien paliva. Tretí dôvod súvisí so spôsobom fungovania finančných trhov, so špekuláciami na medzinárodných trhoch a lokálnych potravinových trhoch. Napokon, niektoré hlavné produkujúce krajiny mali zlú úrodu z dôvodu zlých klimatickým podmienok. Rada EÚ pre všeobecné záležitosti a vonkajšie vzťahy nasledujúci mesiac opäť zváži tieto otázky, pričom najskôr preskúma potrebu zvýšiť potravinovú bezpečnosť v spolupráci s Organizáciou Spojených národov a následne medzinárodné finančné inštitúcie a krajiny G8. Medzinárodný menový fond a Svetová banka naplánovali stretnutia a ja som veľmi rád, že pán Ban Ki-moon, generálny tajomník OSN vytvoril skupinu na vysokej úrovni, aby uvažovala nad potravinovou krízou. Európska únia bude zohrávať hlavnú úlohu pri implementácii vyhlásenia prijatého na konferencii na vysokej úrovni organizácie FAO, ktorá sa uskutočnila 5. júna tohto roku v Ríme. Je zrejmé, že budeme tiež musieť využiť nasledujúce zasadnutia Organizácie Spojených národov a Svetovej banky s cieľom rozvinúť a prehĺbiť činnosti zamerané na podporu výroby potravín v postihnutých rozvojových krajinách.
<P>
Ako vidíte, hlavné politiky, ktoré sa týkajú tejto potravinovej krízy a ktoré ju môžu pomôcť vyriešiť, sú poľnohospodárska politika, rozvojová politika a obchodná politika. Spoločná zahraničná a bezpečnostná politika, o ktorej hovoril pán Medina Ortega, môže byť, avšak len okrajovo, prínosom v tejto otázke v súvislosti s politickým dialógom, ktorý vedie s tretími krajinami, zameraným na podporu týchto krajín s cieľom zdokonaliť poľnohospodárske politiky, ktoré by zvýšili potravinovú bezpečnosť v rozvojových krajinách a posilnili regionálnu integráciu v najviac postihnutých oblastiach.
<SPEAKER ID="333" NAME="Manuel Medina Ortega" AFFILIATION="PSE">
(ES) Ďakujem za vašu odpoveď. Je zrejmé, že Rada sa touto otázkou naozaj zaoberá.
<P>
Rád by som upozornil, že hladomor je stálou charakteristickou črtou európskej histórie, napríklad známy zemiakový hladomor v Írsku, ktorý spôsobil vyľudnenie ostrova a v mnohých ďalších častiach Európy, napríklad na Ukrajine.
<P>
Žijeme v období, v ktorom sme boli upozornení na možné dôsledky. Rokujeme o spoločenstve 500 miliónov ľudí, ktorí z väčšej časti konzumujú potraviny zo zahraničia.
<P>
Nemyslí si Rada, že nastal čas predložiť návrh celkovej politiky komplexnej potravinovej bezpečnosti a čas, aby táto politika potravinovej bezpečnosti bola jednou zo všeobecných politík Európskej únie s cieľom zabezpečiť, aby v budúcnosti opäť nedošlo k tomuto druhu masového hladomoru?
<SPEAKER ID="335" NAME="Jean-Pierre Jouyet">
úradujúci predseda Rady. - (FR) Pán Medina Ortega má úplnú pravdu. Myslím, že počas nášho preskúmania spoločnej poľnohospodárskej politiky, na zasadnutiach v súvislosti s rozvojovou politikou, v rámci výmeny stanovísk a na samitoch, ktoré budeme organizovať s rozvojovými krajinami sa Rada bude naozaj viac sústrediť na otázku dodávok potravín a otázku potravinovej bezpečnosti. Sú to dve samostatné záležitosti, musíme ich však naozaj vnímať spolu. V každom prípade, jedným z cieľov francúzskeho predsedníctva, najmä vo výhľade októbrovej Európskej rady, je nastoliť tieto otázky a preskúmať ich spolu.
<SPEAKER ID="337" NAME="Jim Allister" AFFILIATION="NI">
Nebolo by namiesto bizarného pojmu v otázke o preskúmaní oblasti potravinovej bezpečnosti v rámci spoločnej zahraničnej a bezpečnostnej politiky lepšie vrátiť sa k potravinovej bezpečnosti ako k pôvodnému hlavnému cieľu politiky SPP tak, ako to pán prezident Sarkozy sľúbil vo svojom dôležitom prejave vo februári na poľnohospodárskej konferencii v Paríži? Otázku potravinovej bezpečnosti a vyšších príspevkov EÚ na produkciu potravín stanovil ako svoje hlavné ciele v rámci obnovy politiky SPP. Ako sa môže francúzsky minister vyjadriť k pokroku smerom k dosiahnutiu týchto cieľov?
<SPEAKER ID="339" NAME="Paul Rübig" AFFILIATION="PPE-DE">
(DE) Vážená pani predsedajúca, pán úradujúci predseda, sme svedkami posunu paradigmy od nadmernej produkcie v Európe ku strachu o bezpečnosť našich dodávok potravín. Veríte, že rokovania Svetovej obchodnej organizácie, ktoré v súčasnosti prebiehajú pod francúzskym predsedníctvom majú nejakú šancu dospieť do decembra k uspokojujúcemu záveru?
<P>
Veríte, že svetový trh by mohol byť jedinečnou príležitosťou pre naše odvetvie poľnohospodárstva? Sme samozrejme svedkami veľmi prudkého nárastu cien a toho, že tieto ceny prirodzene ponúkajú úplne nové možnosti v príjmoch našich vlastných farmárov v krajinách ako Francúzsko, Veľká Británia a okrem toho vo všetkých nových členských štátoch. Rovnako by vytvorili vynikajúce príjmové perspektívy kdekoľvek, najmä v najmenej rozvinutých krajinách, v krajinách, ktoré sú najchudobnejšie z chudobných.
<SPEAKER ID="341" NAME="Jean-Pierre Jouyet">
úradujúci predseda Rady. - (FR) V reakcii na slová pána Allistera mi dovoľte povedať, že som naozaj presvedčený, že otázka potravinovej bezpečnosti musí byť hlavným cieľom nášho preskúmania spoločnej poľnohospodárskej politiky. Je to jeden z cieľov, ktorý chceme pri preskúmaní spoločnej poľnohospodárskej politiky zdôrazniť. Keď začneme uskutočňovať toto globálne preskúmanie, musíme sa tiež snažiť zohľadniť nielen kvantitatívne ciele spoločnej poľnohospodárskej politiky, ale vziať viac do úvahy aj kvalitatívne aspekty s cieľom zabezpečiť, aby všetci naši spoluobčania, bez ohľadu na to, kde žijú, mali prístup k vysoko kvalitným potravinovým výrobkom.
<P>
Pokiaľ ide o otázku pána Rübiga, dovoľte mi zdôrazniť, že v súčasnosti máme naozaj prospech z vysokých svetových cien, ktoré vytvárajú príležitosť pre európsky vývoz. Vzhľadom na celosvetový dopyt ako celok, sa z nás môžu stať dovozcovia v rôznych oblastiach, alebo môžeme zistiť, že nevyrábame dostatočné množstvo. Počas multilaterálnych obchodných rokovaní Európa urobila to, čo musela urobiť a, ako viete, urobila niekoľko ústupkov v súvislosti s reformami v rámci dohôd spoločnej poľnohospodárskej politiky. Nanešťastie sa ukazuje, že iné krajiny sú zodpovedné za zablokovanie. Je pravdou, že na dauhaskom kole rokovaní o vývoji sa mala venovať väčšia pozornosť aspektom potravinovej bezpečnosti a vyváženej celosvetovej potravinovej produkcii než v súčasnosti.
<SPEAKER ID="343" NAME="Predsedajúca">
. -
<P>
Vec: Európsky pakt pre mládež
<P>
Mladí ľudia v Európskej únii sa zaoberajú všetkými oblasťami politky, predovšetkým príležitosťami na vzdelávanie a celoživotné vzdelávanie, zamestnanosťou a mobilitou, otázkou sociálnej integrácie, zdravia a možnosťou nezávislosti a podpory iniciatív týkajúcich sa podnikania a dobrovoľnej práce. Vyjadrí sa preto Rada k tomu, akým spôsobom plánuje uplatňovať Európsky pakt pre mládež (7619/05) a investovať do politík, ktoré majú dôsledky na mladých ľudí?
<SPEAKER ID="344" NAME="Jean-Pierre Jouyet">
úradujúci predseda Rady. - (FR) Vážená pani Panayotopoulosová-Cassiotouová, správne ste poukázali na to, že mladých ľudí zaujíma celé škála oblastí politiky. Ďakujem vám. Politika mládeže sa svojou podstatou týka všetkých odvetví. Cieľom Európskeho paktu pre mládež, ktorý Európska rada prijala v roku 2005, je práve zahrnutie rozmeru mládeže do rôznych politík v súlade s lisabonskou stratégiou.
<P>
Naše ciele sú jednoduché, spočívajú predovšetkým vo zvýšení vzdelanostného potenciálu v Európe, v zlepšení odborného vzdelávania, mobility mládeže a profesionálnej integrácie a sociálnej inklúzie mladých ľudí. Uvedomujeme si, že spolu musíme tento pakt ešte viac zefektívniť a že potrebujeme konkrétne výsledky. Komisia bude od roku 2009 vypracovávať trojročnú správu o mládeži, aby sme dosiahli tieto ciele. Táto správa poskytne hĺbkovú analýzu situácie mladých ľudí v Európe a tým nám pomôže upozorniť na ich záujmy.
<P>
EÚ určite nesie hlavnú zodpovednosť v týchto otázkach, v súčasnosti sú však na základe zmlúv dôležitejšie opatrenia na úrovni členských štátov a my musíme zabezpečiť, aby sme sa v rámci EÚ sústredili na osvedčené postupy, či už na národnej, miestnej alebo regionálnej úrovni. Musíme podporovať všetky formy synergie medzi zúčastnenými stranami, akými sú podniky, školy, združenia, zamestnávateľské orgány, mladí zamestnanci, výskumníci, rodiny a tiež sociálni partneri. V tejto súvislosti sa predsedníctvo Rady mimoriadne zaujíma o podporu cezhraničnej mobility mladých ľudí. Táto otázka bude nastolená v Rade 20. a 21. novembra. Rada posúdi správu o mobilite prostredníctvom skupiny expertov na vysokej úrovni, ktorej bude predsedať pani Maria João Rodriguezová. Chceme, aby sa program Erasmus, ktorý dosiahol obrovský úspech, rozšíril. Uvedomujeme si, že to nemôžeme dosiahnuť z večera do rána, ale dúfame, že program Erasmus sa stane demokratickejším a bude mať širšiu základňu.
<P>
Okrem toho chceme podporiť učňovské programy typu Leonardo na európskej úrovni. Počas francúzskeho predsedníctva chceme zorganizovať veľkú akciu na zvýšenie mobility učňov. Zároveň chceme počas francúzskeho predsedníctva dosiahnuť, aby otázka zdravia mladých ľudí bola jednou z priorít politiky mládeže, chceme nadobudnúť lepšiu predstavu o zdravotných otázkach, ktoré sa týkajú osobitne mladých ľudí, bez ohľadu na to, či súvisia s hygienou alebo bojom so závislosťou od tabaku, alkoholu a samozrejme od drog.
<P>
V roku 2009 bude Rada zohrávať aktívnu úlohu vo všeobecnom procese hodnotenia európskej spolupráce v oblasti mládeže. Vzhľadom na to, že to bude dlhodobý proces, je dôležité zabezpečiť kontinuitu opatrení medzi jednotlivými predsedníctvami. Z toho dôvodu spolupracujeme s budúcimi predsedníctvami, českým a švédskym, aby sme zabezpečili konitunitu tejto politiky, ktorá je taká dôležitá pre budúcu generáciu Európanov.
<SPEAKER ID="346" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, ďakujem pánovi úradujúcemu predsedovi Rady za odpoveď a želám francúzskemu predsedníctvu všetko najlepšie pri dosahovaní jeho cieľov.
<P>
Po uzavretí paktu Rada určite uzavrela aj dohodu o splnení kvantitatívnych cieľov: znížení absencie v školách o 10 % a jasne vymedzenom kvantitatívnom znížení nezamestnanosti mládeže v priebehu určitého obdobia po dosiahnutí vzdelania.
<P>
V akom rozsahu boli tieto ciele dosiahnuté, keď štatistické údaje nám ukazujú, že nezamestnanosť mládeže je stále veľmi vysoká?
<SPEAKER ID="348" NAME="Jean-Pierre Jouyet">
úradujúci predseda Rady. - (FR) Je pravdou, že nezamestnanosť mládeže je stále veľmi vysoká, hoci v posledných rokoch sa celková situácia v Únii zlepšila.
<P>
Myslím, že sa musíme sústrediť na tri oblasti opatrení. Musíme najprv zabezpečiť skutočné prispôsobenie vzdelávania požiadavkám trhu, najmä potrebám trhu zamestnanosti a musíme zabezpečiť, aby systémy vzdelávania boli viac v súlade so stratégiou hospodárskej súťaže podľa Lisabonskej zmluvy.
<P>
Druhou oblasťou je začatie dialógu so zamestnávateľmi, sociálnymi partnermi s cieľom podporovať väčšiu sociálnu zodpovednosť zo strany podnikov a sociálnu integráciu mladých ľudí. V tejto súvislosti nesú hlavnú zodpovednosť všetky podniky so sídlom v Európe, najmä tie najväčšie.
<P>
Po tretie, som presvedčený, že v oblasti vzdelávania sa musíme zamerať aj na vytvorenie sietí excelentnosti a podporovať mobilitu medzi našimi krajinami presne tak, ako musíme podporovať vzájomné uznávanie diplomov a kvalifikačných stupňov, aby sa európsky pracovný trh stal jednotnejším.
<SPEAKER ID="350" NAME="Jörg Leichtfried" AFFILIATION="PSE">
(DE) Vážená pani predsedajúca, pán minister, rád by som sa venoval osobitnej záležitosti, ktorú považujem v súvislosti s touto otázkou za veľmi dôležitú. Vo všetkých prieskumoch v celej EÚ, ktoré boli vykonané, neustále pozorujeme, že práve mladí ľudia majú najväčšie zanietenie pre túto Európsku úniu. Mladí ľudia sú tiež skupinou, ktorá najčastejšie verí tomu, že môže mať výhody z Únie na rozdiel od jej najtvrdších oponentov, ktorí sú väčšinou starší, neústupní ľudia bez predstáv.
<P>
Rád by som vedel, či v rámci tohto paktu a možno tiež v iných rámcoch, máte plány na ďalšiu stimuláciu tohto záujmu, tejto priaznivej reakcie na Európu zo strany mladých ľudí.
<SPEAKER ID="352" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, vážený pán Leichtfried, možno by som mohol vyjadriť svoje stanoviská menej rozporuplným spôsobom. Naozaj sa domnievam, že mladí ľudia sú zanietení pre Európu a je pravdou, že z tejto situácie musíme vychádzať. To však neznamená povedať, že členovia inej generácie, tí, ktorí Európu postavili, sú menej zanietení. Nanešťastie na európskej úrovni sú ľudia, ktorí sú za, a tí, ktorí sú proti. Prieskumy verejnej mienky tiež ukazujú, ako sme nedávno opäť videli, že oponenti sú niekedy radikálnejší a my musíme v tomto smere vynaložiť dôslednejšie úsilie.
<P>
V súvislosti s plánovaným paktom mobilizovať mladých ľudí a dosiahnuť, aby bola predstava Európy konkrétnejšia, som veľmi hlboko presvedčený, že musíme podporovať cezhraničnú mobilitu našich mladých ľudí a že (vďaka týmto programom, na ktoré vynaložíme viac finančných prostriedkov aj napriek tomu, že si uvedomujem, že to bude trvať niekoľko rokov a že je to dlhodobý projekt) ak preskúmame rámec našich spoločných politík, musíme preskúmať programy zamerané na ďalšie zvyšovanie mobility našich mladých ľudí a detí, či už sú to študenti, učni alebo mladí zamestnanci, ktorí získavajú pracovné skúsenosti, alebo sú súčasťou schém odborného vzdelávania.
<P>
Som presvedčený, že toto je spôsob, akým dosiahnuť konkrétnejšiu predstavu Európy, zabezpečiť, aby ich entuziamus priniesol ovocie a umožnil vznik novej generácie, ktorú vy aj ja túžime vidieť.
<SPEAKER ID="354" NAME="Predsedajúca">
. -
<P>
Vec: Anomálie v súvislosti so situáciou v zámorských územiach EÚ
<P>
Domnieva sa Rada, že je neobvyklé považovať krajinu v Južnej Amerikeza časť Európskej únie, ak v tom istom čase zastavujeme rokovania o vstupe s Chorvátskom, Tureckom a inými európskymi štátmi, ktoré majú jasne silnejší geografický nárok?
<P>
V súčasnej atmosfére po írskom referende, ako si Rada predstavuje spracovanie týchto žiadostí? Už o tom niekedy Rada rokovala?
<SPEAKER ID="355" NAME="Jean-Pierre Jouyet">
úradujúci predseda Rady. - (FR) Vážený pán Evans, som rád, že ste prítomný, pretože si nie som celkom istý, čo táto otázka znamená. Možno som jej neporozumel správne a vy ju budete môcť objasniť.
<P>
V JužnejAmerike sú niektoré najvzdialenejšie regióny, ktoré tvoria neoddeliteľnú súčasť Európskej únie a z toho dôvodu sú oprávnené v rámci uplatňovania osobitných politík. Neexistuje však žiadny juhoamerický štát ako taký, ktorý je členom Európskej únie. Postupujem pri tejto odpovedi veľmi opatrne, pretože som možno nerozumel všetkým významovým odtieňom tejto otázky.
<P>
Pokiaľ ide o Turecko a Chorvátsko, tieto krajiny zaznamenali od začatia rokovaní značný pokrok. V súvislosti s Tureckom bol napríklad overovací proces, ktorý je prvým formálnym krokom každej kapitoly, dokončený v prípade 23. kapitol. O ôsmych kapitolách sa začalo rokovať a v prípade jednej z nich je proces rokovaní prechodne zastavený. Naše predsedníctvo je presvedčené, že bude môcť otvoriť ďalšie dve kapitoly.
<P>
V súvislosti s Chorvátskom bol overovací proces uzavretý. Bolo otvorených 21 kapitol, tri z nich sú prechodne uzavreté. Dňa 25. júla tohto roku sa uskutočnila konferencia o vstupe a bola otvorená prvá, pomerne citlivá kapitola o pohybe tovaru a kapitola 20 o podnikaní a priemyselnej politike bola uzavretá. Ako viete, pokrok v rokovaniach závisí najmä od výsledkov, ktoré dosiahnu kandidátske krajiny. Pokrok dosiahnutý v súvislosti so splnením kritérií pre otvorenie a uzavretie kapitol, ako aj so splnením požiadaviek stanovených v rámci rokovaní vrátane revidovaného prístupového partnerstva, má v tomto smere zásadný význam a samozrejme poukazujeme na posúdenie Komisie. Ešte raz by som chcel zopakovať, pán Evans, že ak moja odpoveď nebola úplne presná, bol by som veľmi rád, ak by ste mi presne objasnili význam vašej otázky.
<SPEAKER ID="357" NAME="Robert Evans" AFFILIATION="PSE">
Trochu svoju otázku objasním a položím ju zo širšieho hľadiska. Pán úradujúci predseda odpovedal na niektoré body, ktoré som nastolil a za jeho odpoveď mu ďakujem. Má pravdu. Moje stanovisko spočíva v tom, že si myslím, že nie je obvyklé, ak umožníme krajinám ako Francúzska Guiana, aby boli plnohodnotnou súčasťou Európskej únie so všetkými výhodami. Nemám na mysli len francúzske územia, ale aj Martinik a Guadeloupe.
<P>
A pritom v rámci Európy kladieme odpor. Pán úradujúci predseda spomínal proces rokovaní s Chorvátskom a možno s Tureckom. Niektoré krajiny v Európskej únii tým nie sú nadšené.
<P>
Ale dochádza aj k iným anomáliám, na Normanské ostrovy, Jersey a Guernsey, ktoré nie sú v Európskej únii sa nevzťahujú právne predpisy. Sú to daňové raje, v ktorých je bohatým ľuďom umožnené vyhnúť sa plateniu poplatkov, ktoré všetci ostatní platia.
<P>
Rokuje Rada o tomto stanovisku alebo o týchto anomáliách? Môže pán úradujúci predseda obhájiť situáciu, v ktorej je Francúzska Guiana časťou Európskej únie, a domnieva sa, že táto situácia bude pretrvávať, nielen z krátkodobého, ale z dlhodobého hľadiska? Mohol by nahliadnuť do kryštálovej gule a poskytnúť mi krátky prehľad o smere, ktorým Európska únia kráča z globálneho hľadiska?
<SPEAKER ID="359" NAME="Jean-Pierre Jouyet">
úradujúci predseda Rady. - (FR) Ďakujem, pán Evans. Naozaj som sa obával, že som porozumel vašej otázke správne, a že by som nemusel počuť vaše vysvetlenie. Ale vážne, po prvé, najvzdialenejšie regióny, všetky regióny, ktoré nazývame zámorské regióny, tvoria časť Európskej únie, dôležitú časť bez ohľadu na to, kde sa tieto regióny nachádzajú a bez ohľadu na to, či majú zväzky z Francúzskom, Španielskom, Portugalskom, Spojeným kráľovstvom alebo ktoroukoľvek inou krajinou.
<P>
Spomínali ste existujúce zámorské departementy. Tieto departementy patria Francúzsku od 17. storočia. Ich obyvatelia sú francúzskymi občanmi od roku 1848, takže to nie je nič nové, a to všetko sa od začiatku zohľadňovalo, od ustanovujúcej Zmluvy, ktorou sa zakladá pôvodné Európske spoločenstvo a neskôr Európska únia.
<P>
Ďalší bod, na ktorý ste poukázali, myslím však, že je to otázka rozšírenia vplyvu Európy do zámorských oblastí, sa týka druhu politiky, ktorú máme uplatňovať. Som presvedčený, že je pre nás dôležité vyvíjať v tomto smere úsilie nie preto, ide o francúzske územia, ale preto, zopakujem, že je to aj otázka vplyvu.
<P>
Ďalší bod, ktorý ste uviedli, ktorý súvisí s Radou, a v súvislosti s ktorým neuvediem žiadne mená, sa týka zložitej otázky, konkrétne toho, ako zabrániť existencii daňových rajov, či už sa nachádzajú v zámorských oblastiach alebo blízko nášho kontinentu. Je to naozaj problém. Určité úsilie už vyvinula Rada Ecofin. Bolo predložených niekoľko návrhov a my sa stále snažíme účinne bojovať s daňovými rajmi na úrovni EÚ ako aj v rámci medzinárodných dohôd, ktorých zmluvnou stranou je EÚ.
<SPEAKER ID="361" NAME="Justas Vincas Paleckis" AFFILIATION="PSE">
(LT) Rád by som položil nie mimoriadne vážnu otázku: mali by sme uvažovať nad zmenou názvu na Európska a juhoamerická únia? Okrem toho, vzhľadom na možné pristúpenie Turecka, mali by sme začleniť aj Áziu? Teraz vážnejšie, občania EÚ vedia o týchto zámorských územiach veľmi málo. Bolo by možné, aby informačná kampaň EÚ poskytla viac informácií o týchto otázkach, aby tieto krajiny boli dôvernejšie známe najmä v prípade mladých občanov EÚ? Následne by som im poskytol dôkladnejšiu znalosť týchto území. Tieto otázky by sa potom nekládli.
<SPEAKER ID="363" NAME="Avril Doyle" AFFILIATION="PPE-DE">
Ďakujem Rade. Možno som ju nezachytila, ale nepočula som odpoveď pána ministra na druhú časť otázky pána Evansa v súvislosti s atmosférou po írskom referende v Rade. Mohol by najprv ozrejmiť atmosféru po írskom referende v Rade a to, či vplýva na spracovanie žiadostí zo strany Chorvátska, Turecka a iných menovaných európskych štátov? Inými slovami, aká je v súčasnosti, po írskom referende, situácia v Rade v súvislosti s týmito žiadosťami?
<SPEAKER ID="365" NAME="Jean-Pierre Jouyet">
úradujúci predseda Rady. - (FR) Najskôr, som presvedčený, že pán Paleckis uvažuje celkom správne. Je pravdou, že sa snažíme viac vzdelávať a informovať európskych občanov o týchto vzdialených, ale európskych regiónoch. Sú zobrazované na eurobankovkách, čo je aspoň istý pokrok. Musíme však ísť ďalej, pokiaľ ide o poskytovanie informácií a komunikáciu. Pani Doylová položila otázku, ktorá má veľmi široké súvislosti. Musíme sa preto sústrediť na prebiehajúce rokovania. Pokiaľ ide o Radu, tieto rokovania vychádzajú z návrhov predložených Komisiou na základe skríningových správ, ktoré tvoria úplne bežný základ.
<P>
Zreteľne sme tiež vyjadrili svoju pripravenosť prehĺbiť vzťahy s niekoľkými ďalšími krajinami, najmä s krajinami Balkánu, a to, že vzhľadom na vynaložené úsilie by sme radi mali bližšie vzťahy nielen s Chorvátskom, ale aj so Srbskom a ostatnými krajinami, akými sú Bosna a Hercegovina a ˇČierna Hora.
<P>
Potom vyvstáva otázka partnerstiev. Dňa 9. septembra sa uskutoční dôležitý samit medzi Európskou úniou a Ukrajinou. V súčasnej fáze konfliktu Ruska a Gruzínska sa tiež pokúsime rozvinúť partnerstvo s Ukrajinou a, ako viete, včera sme zdôraznili potrebu posilniť vzťahy s Gruzínskom. Toto je aktualizácia súčasných vzťahov z mojej strany.
<P>
Potom je tu problém súvisiaci s Lisabonskou zmluvou. Ak nebudeme mať Lisabonskú zmluvu, niektoré z členských štátov vrátane toho, ktorý zastupujem, keď si zložím z hlavy predsednícky klobúk, sa vyjadrili, že súčasná zmluva je zmluvou 27 štátov a v prípade rozšírenia budeme Lisabonskú zmluvu skutočne potrebovať. Úprimne hovorím, pani Doylová, taká je situácia v Rade v súčasnosti.
<SPEAKER ID="367" NAME="Predsedajúca">
. -
<P>
Vec: Adaptačné opatrenia na hraniciach v súvislosti s dovozmi s menšími emisiami uhlíka
<P>
Mohla by Rada načrtnúť svoje stanoviská v súvislosti s hraničnými regulačnými opatreniami (BAMs) pre dovozy s menšími emisiami uhlíka z tretích krajín v rámci systému obchodovania s emisiami EÚ v období obchodovania po roku 2012?
<SPEAKER ID="368" NAME="Jean-Pierre Jouyet">
úradujúci predseda Rady. - (FR) Európska rada zvážila vašu veľmi dôležitú otázku na svojom zasadnutí v marci tohto roka, keď upozornila na to, že v rámci vysoko konkurenčného globálneho kontextu existuje riziko presunu emisií oxidu uhličitého v niektorých odvetviach, ako napríklad vo vysoko energeticky náročných odvetviach, v ktorých je medzinárodná hospodárska súťaž mimoriadne intenzívna. Táto otázka je skutočným problémom, ktorý je potrebné analyzovať a vyriešiť v rámci novej smernice, ktorou sa zavedie systém výmeny kvót v Spoločenstve.
<P>
Pani Doylová, najlepší spôsob ako riešiť otázku presunu emisií oxidu uhličitého a ako zabezpečiť, aby systém Spoločenstva výmeny emisných kvót bol naďalej účinný, je uzatvoriť medzinárodnú dohodu. Je však zrejmé, že musíme byť tiež pripravení konať, ak nedospejeme k medzinárodnej dohode a v súčasnosti rokujeme o najvhodnejších opatreniach s cieľom udržať náš priemysel konkurencieschopný a zároveň zabezpečiť, aby EÚ slúžila ako príklad v boji proti skleníkovými plynmi.
<P>
Sme presvedčení, že je dôležité to urobiť spôsobom, ktorým sa zabezpečí, aby všetky priemyselné odvetvia primerane predvídali návratnosť svojich investícií, predovšetkým v období zhoršovania sa stavu hospodárstva a v období, v ktorom čelíme spomaleniu medzinárodného rastu so všetkými príznakmi toho, že v nasledujúcom roku nedôjde k zlepšeniu situácie.
<P>
V návrhu smernice sa Komisia, vzhľadom na výsledok medzinárodných rokovaní, zaviazala predložiť analytickú správu spolu s vhodnými návrhmi riešenia problémov, ktoré môžu vyplynúť z rizík presunu emisií oxidu uhličitého.
<P>
Sú dve možnosti: prispôsobiť pomer voľných kvót a/alebo začleniť dovozcov produktov vyrobených energeticky náročnými priemyselnými odvetviami do systému Spoločenstva a zároveň zabezpečiť, aby bol systém zlučiteľný s pravidlami organizácie WTO. Predsedníctvo Rady samozrejme dúfa, že Rada a tento Parlament budú schopné ozrejmiť tieto záležitosti s cieľom zabezpečiť, aby Európa mala svoju vlastnú priemyselnú konkurencieschopnú základňu a aby sme čím skôr poznali mechanizmy, ktoré budú uplatniteľné pred rokom 2011.
<SPEAKER ID="370" NAME="Avril Doyle" AFFILIATION="PPE-DE">
Pripúšťam, že hraničné regulačné opatrenia musia byť súčasťou našich nástrojov, ale bez účinnosti, použité ako cukor, nie ako bič pri medzinárodných rokovaniach, v rámci ktorých sme sa v dobrej viere usilovali dosiahnuť medzinárodnú dohodu v boji proti klimatickým zmenám. Mohol by sa pán minister vyjadriť k článku 20 dohody s WTO, ktorý ustanovuje možnosť zákazu v prípade ohrozenia vyčerpateľných prírodných zdrojov? Budú ciele zníženia emisií oxidu uhličitého vymedzené v rámci tejto definície rovnako ako bol doteraz čistý vzduch? Bola by som rada, keby sa pán minister vyjadril k tejto otázke podrobnejšie.
<SPEAKER ID="372" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pani Dolylová, najskôr by som rád povedal, a ako ste sa správne vyjadrili, musíme využívať rôzne možné opatrenia ako cukor, radšej ako bič, s cieľom zabezpečiť, aby nedochádzalo k výnimkám zo záväzkov znižovať emisie skleníkových plynov. Po druhé, musíme dosiahnuť správnu rovnováhu v súvislosti s požiadavkami priemyselných odvetví, ktoré nie sú stále spravodlivé. Pokiaľ ide o článok 20 dohody s WTO, sme presvedčení, že toto opatrenie je naozaj reakciou na legitímny cieľ ochrany vyčerpateľných prírodných zdrojov. Podľa správy expertov, ktorú sme dostali, je tak v súlade s pravidlami medzinárodného obchodného práva.
<SPEAKER ID="374" NAME="Syed Kamall" AFFILIATION="PPE-DE">
Rád by som privítal pána ministra na tejto parlamentnej schôdzi tu v Bruseli, nie v Štrasburgu, a vyjadril to, ako veľmi sa teším na stretnutie s francúzskym predsedníctvom na budúcich parlamentných schôdzach tu v Bruseli a nie v Štrasburgu.
<P>
Poďme však k otázke, súhlasil by s tvrdením, že jedným z najlepších spôsobov riešenia celosvetovej chudoby je podpora podnikateľov v chudobných krajinách, aby začali podnikať a vytvorili bohatstvo obchodovaním? Vzhľadom na jeho očividný záujem o hraničné regulačné opatrenia, ktoré sú v skutočnosti dovozným clom, ako reaguje na kritiku v súvislosti s tým, že hraničné regulačné opatrenia sú opatrenia zamerané proti rozvoju, sú naozaj európskym imperialistickým protekcionistickým opatrením s cieľom zabrániť dovozom z rozvojových krajín a udržať chudobných ľudí v chudobe?
<SPEAKER ID="376" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, vzhľadom na svoju funkciu predsedu zostanem pokojný v súvislosti s týmito úplne neopodstatnenými a neodôvodnenými útokmi, pretože určite nie sme jediní, ktorí obchodujú v chudobných krajinách!
<P>
Som presvedčený, že mechanizmy, o ktorých uvažujeme, nie sú bičom proti rozvojovým krajinám, pričom znova reagujem na vyjadrenia pani Doylovej pred chvíľou. Ak o tejto otázke uvažujem objektívne, v súvislosti s dosiahnutím rovnováhy medzi konkurenciechopnosťou a bojom proti skleníkovým plynom, musíme naozaj vytvoriť stabilnú rovnováhu vo vzťahu k našim hlavným partnerom. Jedným z týchto hlavných partnerov sú Spojené štáty americké, ktoré, pokiaľ viem, neprijali v tejto oblasti také záväzky ako my. Ďalším hlavným partnerom je Japonsko, ktoré má tiež menšie záväzky a vynakladá menej úsilia. Potom nasleduje Rusko, o ktorom sa dozvedám, že neuznáva rovnaké hodnoty a že musíme tiež vedieť ako s touto krajinou komunikovať realisticky a že je to rozvíjajúca sa mocnosť. Ďalšími krajinami sú Brazília, India a samozrejme Čína, ktoré sú členmi Svetovej obchodnej organizácie. Takže naozaj nerozumiem, prečo by sme sa mali správať naivne a nie realisticky. Musíme viesť príkladnú vojnu proti globálnemu otepľovaniu. Európa má v tejto oblasti vedúcu pozíciu, musí v tomto úsilí pokračovať a udržať si svoju výhodu v rámci medzinárodných rokovaní, napríklad na budúci rok v Kodani. V tejto súvislosti však nemá žiadny dôvod cítiť hanbu za ochranu svojich záujmov pred mocnosťami, ktoré sú aspoň také bohaté ako my. Ako to už zdôraznili iní rečníci v rámci predchádzajúcich otázok, v Európe máme tiež chudobu.
<SPEAKER ID="378" NAME="Predsedajúca">
. -
<P>
Vec: Fórum na vysokej úrovni o účinnosti pomoci, ktoré sa bude konať v septembri v Akkre (Ghana).
<P>
Fórum na vysokej úrovni o účinnosti pomoci v meste Akkra, ktoré sa má uskutočniť v septembri, predstavuje skutočnú príležitosť pre darcov a partnerské vlády s cieľom prehĺbiť záväzky, ktoré možno realizovať na základe časového harmonogramu a monitorovať, aby pomoc chudobným prebiehala plynulejšie.
<P>
Akým spôsobom môžu Rada a členské štáty prehĺbiť svoje záväzky voči splneniu cieľov Parížskeho vyhlásenia z roku 2005? Môžu Rada a členské štáty zabezpečiť to, aby sa vlády nesnažili len o zvýšenie účinnosti poskytovania pomoci prostredníctvom tejto deklarácie, ale aby sa zaoberali aj účinnosťou pomoci v tom zmysle, ako táto pomoc skutočne zlepšuje životy chudobných? Môže Rada poskytnúť aktuálnu reakciu na uznesenie Parlamentu (P6_TA(2008)0237) o následných opatreniach vyplývajúcich z Parížskeho vyhlásenia o účinnosti pomoci z roku 2005? Teraz, keď sme na polceste, akým spôsobom navrhuje Rada pripísať zodpovednosť vládam za splnenie ich záväzkov v súvislosti s miléniovými rozvojovými cieľmi vzhľadom na pokles číselných údajov týkajúcich sa pomoci EÚ z úrovne 0,41 % HND v roku 2006 na úroveň 0,38 % v roku 2007, čo je pokles približne o 1,5 miliardy EUR?
<SPEAKER ID="379" NAME="Jean-Pierre Jouyet">
úradujúci predseda Rady. - (FR) Vážený pán Burke, vaša otázka sa týka troch aspektov, ktoré úzko súvisia so spoluprácou a rozvojom: účinnosti pomoci, miléniových rozvojových cieľov a objemu pomoci.
<P>
Je to veľmi aktuálna otázka vzhľadom na stretnutie tretieho fóra na vysokej úrovni o účinnosti pomoci v Akkre, ktoré začína dnes a na stretnutie na vysokej úrovni o miléniových rozvojových cieľoch, ktoré sa uskutoční o menej než mesiac, 25. septembra v New Yorku. Ďalšou dôležitou udalosťou bude nadväzujúca medzinárodná konferencia o financovaní rozvoja, ktorá sa uskutoční v dňoch od 29. novembra do 2. decembra v Dauhe. Na tejto konferencii bude preskúmané zavedenie Monterreyského konsenzu.
<P>
Rada vyvíja mimoriadne úsilie v súvislosti so všetkými uvedenými konferenciami a od júna tohto roka prijala niekoľko záverov. V prípade účinnosti pomoci Rada uznáva, že aj napriek určitému pokroku, stále zostáva veľa práce. Musíme stanoviť odvetvia alebo projekty, v rámci ktorých môže Únia dosiahnuť zmenu a vytvoriť pridanú hodnotu v súvislosti s ostatnými darcami. Nepochybne musíme tiež využívať národné systémy a oboznámiť príjemcov pomoci s ich zodpovednosťou. Toto je cieľ, ktorý sme si stanovili v prípade konferencie v Akkre a dúfame, že budeme svedkami cieľavedomého strategického vyhlásenia v súvislosti s akčným plánom tejto konferencie, ktorý stanoví pevné, presné a merateľné ciele s časovým harmonogramom pre ich zavedenie, aby naši partneri boli lepšie oboznámení o dôležitosti zvýšenia účinnosti pomoci.
<P>
Druhý bod sa týka miléniových rozvojových cieľov. Všetci partneri, darcovské krajiny aj cieľové krajiny, nesú spoločnú zodpovednosť za dosiahnutie týchto cieľov na základe trvalo udržateľného rozvoja a musia dodržiavať svoje záväzky. Rada prijala Agendu EÚ pre akciu v oblasti miléniových rozvojových cieľov v júni tohto roka a stanovili sme niekoľko čiastočných cieľov, aby sa nám podarilo dosiahnuť ich.
<P>
Napokon, pokiaľ ide o objem pomoci, je pravdou, že nás pokles celkového objemu oficiálnej rozvojovej pomoci znepokojuje. Celková pomoc klesla z výšky 47,7 miliardy EUR v roku 2006 na 46 miliárd EUR v roku 2007. Aj napriek tomuto poklesu, Európa stále zostáva najväčším darcom, najmä v Afrike, a dúfame, že pokles bude mať iba dočasný charakter. Ak sú štatistické údaje poskytnuté jednotlivými členskými štátmi správne, v roku 2008 by sme mali dosiahnuť veľmi veľký objem rozvojovej pomoci a mali by sme byť schopní dosiahnuť naše miléniové ciele stanovené pre roky 2010 a 2015. Z toho dôvodu Rada požiadala členské štáty, aby zaviedli predbežné indikatívne časové rozvrhy, aby bolo jasné akým spôsobom plánujú dosiahnuť ciele ORP.
<SPEAKER ID="381" NAME="Colm Burke" AFFILIATION="PPE-DE">
Pokiaľ ide o spoluprácu v rámci rozvojových krajín, stretol som sa s jedným prípadom, keď EÚ poskytla sumu vo výške 1,2 milióna EUR na projekt v Etiópii a zistila, že etiópska vláda uplatnila na túto pomoc DPH vo výške 17 %. Preto ma zaujíma, či sme dosiahli nejaký pokrok v súvislosti s rozvojovými krajinami, ktoré dostávajú rozvojovú pomoc.
<P>
Takisto ma zaujíma, či sme v tejto fáze mali nejaké informácie od členských štátov v súvislosti s druhmi ustanovení, ktoré prijímajú v rámci svojich rozpočtov na rok 2009 na príspevky na pomoc v roku 2009. Budú tieto príspevky z dôvodu hospodárskeho poklesu v mnohých krajinách znížené a postupuje predsedníctvo aktívne, aby sa vyhlo tomuto kroku zo strany členských štátov?
<SPEAKER ID="383" NAME="Jean-Pierre Jouyet">
úradujúci predseda Rady. - (FR) Budem sa musieť vrátiť k vyjadreniam pána Burkea, aby som mu poskytol dôkladnejšiu odpoveď, pretože v tejto chvíli nemám informácie o návrhoch členských štátov v súvislosti s rozpočtom na rok 2009. Povedal som, že sme žiadali o indikatívne rozpočty. Preto navrhujem, aby som sa k vyjadreniam pána Burkea vrátil neskôr a útvary Rady mu poskytnú presné informácie o rozpočte na rok 2009 hneď, ako ich dostanú. V súčasnosti máme len neúplné informácie. Ak mi pán Burke dovolí, rovnako budem postupovať v prípade Etiópie, aby som overil, či v súvislosti s uplatnením DPH boli dodržané pravidlá pomoci.
<SPEAKER ID="385" NAME="Predsedajúca">
. -
<P>
Vec: Misia EÚ v Čade
<P>
Mohla by nám Rada poskytnúť aktuálne informácie o rozmiestnení misie EUFOR v Čade? Vyvstali nejaké neočakávané problémy a ak áno, aké ponaučenie vyplynulo z tejto skúsenosti?
<SPEAKER ID="386" NAME="Jean-Pierre Jouyet">
úradujúci predseda Rady. - (FR) Vážený pán Higgins, tri mnohonárodné prápory, ktoré tvoria jednotky EUFOR vo východnom Čade a Stredoafrickej republike sú v súčasnosti plne funkčné. Sily, ktoré pozostávajú približne z 3 200 jednotiek, môžu v súčasnosti vykonávať všetky misie, ktoré im Rada stanoví. Dovoľte mi pripomenúť, že Albánsko, Chorvátsko a Rusko, ktoré čoskoro rozmiestnia štyri helikoptéry v tejto oblasti, sú tiež súčasťou týchto síl. Ukrajina začala rokovania, ale do tejto chvíle neprijala žiadne ďalšie opatrenia.
<P>
Ako viete, váš krajan, generál Patrick Nash, je veliteľom operácie a predsedníctvo Rady chcelo vzdať osobitný hold jeho profesionalite.
<P>
V nadväznosti na spoločné hodnotenie misie EÚ a OSN uskutočnenej v Čade a Stredoafrickej republike od 18. do 24. júna, Javier Solana predložil správu a odporúčania o následných opatreniach OSN súvisiacich s operáciou. Rada schválila správu pána Solanu 25. júna tohto roku a generálny tajomník OSN na schválenie nadviaže správou, ktorá bude predmetom rokovaní Bezpečnostnej rady v blízkej budúcnosti.
<P>
Chcem zdôrazniť, že od svojho rozmiestnenia, jednotky EUFOR postupovali nestranne, nezávisle a neutrálne. Pomohli zvýšiť bezpečnosť vo východnom Čade a na severovýchode Stredoafrickej republiky tým, že v priebehu niekoľkých mesiacov rozmiestnili ďaleko od európskych základní a v nepriateľskom prostredí značné sily, ktoré svojou prítomnosťou pôsobia odradzujúco. Dohliadajú na celú oblasť a pomáhajú zvyšovať jej bezpečnosť, na požiadanie poskytujú sprievod humanitárnym organizáciám, pomáhajú vytvárať spôsoby dodávok a na požiadanie chránia zariadenia alebo ponúkajú alternatívne riešenia, ktoré by im pomáhali spĺňať ich úlohy. Misia EUFOR napokon pomohla zabezpečiť aktívnejšiu úlohu miestnej polície a rozšíriť jej zvyčajnú oblasť pôsobnosti.
<P>
Misia EUFOR vykonáva úlohy vyplývajúce z jej mandátu a jej činnosť bola pod dohľadom počas útokov povstalcov na mesto Goz Beida a Biltine v polovici júna tohto roku, keď jednotky evakuovali, zastrešili a chránili približne 300 členov humanitárnych organizácií, ktorí o to požiadali a tiež zabránili plieneniu trhu v oblasti mesta Goz Beida. Írske jednotky, ktoré chránili budovu pre vysídlené osoby, reagovali veľmi účinne na priamu streľbu.
<P>
V júli, počas konfrontácií medzi kmeňmi Dadjo a Mouro v Kerfi, misia EUFOR rozmiestnila posilnené jednotky s cieľom chrániť túto oblasť a evakuovať približne 30 pracovníkov humanitárnych misií.
<P>
Rád by som zdôraznil, že misia EUFOR veľmi úzko spolupracuje s misiou OSN MINURCAT, ktorá operuje v Stredoafrickej republike a Čade a, ako som povedal, veľmi úzko spolupracuje aj s humanitárnymi organizáciami.
<SPEAKER ID="388" NAME="Jim Higgins" AFFILIATION="PPE-DE">
(GA) Nevypukne po skončení obdobia dažďov vojna medzi vládnymi jednotkami a jednotkami povstalcov? Mohla by nám Rada povedať, ktoré ďalšie mestá sú ochotné zúčastniť sa na misii prostredníctvom jednotiek, vybavenia a finančných prostriedkov?
<SPEAKER ID="390" NAME="Jean-Pierre Jouyet">
úradujúci predseda Rady. - (FR) Misia EUFOR sa nezúčastnila bojov medzi vládou a povstalcami, takže úzkostlivo plní svoje poslanie úplne nestranným spôsobom a úplne sa vyhýba konfrontáciám, ktoré sú dôsledkom domácich problémov medzi vládou a povstalcami. Vykonáva svoj mandát neutrálne, nezasahuje do vnútorných záležitostí Čadu a Stredoafrickej republiky a v zásade sa sústredí na zvýšenie bezpečnosti vo východnom Čade a na severovýchode Stredoafrickej republiky. Každý zásah do konfrontácií a konfliktov, ktoré som spomínal, bol dôsledkom ohrozenia humanitárnych misií. Zasiahla, aby chránila tieto misie.
<SPEAKER ID="392" NAME="Colm Burke" AFFILIATION="PPE-DE">
V Čade som bol v marci tohto roku, tri týždne po útoku povstalcov. Strávil som šesť dní stretnutiami s rôznymi skupinami a zaznamenal som potrebu posadiť predstaviteľov povstaleckých skupín za rokovací stôl. Rád by som vedel, či v tomto úsilí OSN alebo Európska únia dosiahla nejaký pokrok v tom zmysle, že v súčasnosti sa v týchto miestach nachádza 7 000 až 10 000 ľudí mladších než 18 rokov, ktorí majú zbrane. Ak sa má dosiahnuť nejaký pokrok, potom niekto musí posadiť povstalecké skupiny za rokovací stôl. Rád by som iba vedel, či v tomto smere bol dosiahnutý nejaký pokrok.
<SPEAKER ID="394" NAME="Marian Harkin" AFFILIATION="ALDE">
Rada by som sa iba pána ministra spýtala na jeho názor o budúcnosti tejto misie. Domnievam sa, že jej úloha má skončiť koncom marca budúceho roka. Očakáva, že bude misia pokračovať pod vlajkou UFOR ďalších približne šesť mesiacov po ukončení tohto obdobia, alebo bude možno pokračovať pod vlajkou OSN? Je možnosť, že misia bude v marci budúceho roka ukončená? Ako som uviedla, zaujímal by ma iba jeho názor na budúcnosť misie.
<SPEAKER ID="396" NAME="Jean-Pierre Jouyet">
úradujúci predseda Rady. - (FR) V reakcii na pána Burkea a pani Harkinovú, som presvedčený, že máme všetky dôvody, aby sme boli na túto misiu hrdí. Dovoľte mi pripomenúť, že je to najrozsiahlejšia misia, ktorá bola kedy rozmiestnená.
<P>
Pokiaľ ide o reakciu na otázku pani Harkinovej, naliehame na OSN v súvislosti s rýchlym prechodom, aby sme zabezpečili, že v konečnom dôsledku misia MINURCAT nadviaže na misiu EUFOR. Osobitný predstaviteľ EÚ priamo na mieste, veľvyslanec Torben Brylle je v spojení s povstaleckými skupinami. Klamal by som, keby som povedal, že všetko je v poriadku.
<P>
Som presvedčený, že táto misia je nevyhnutná, že robí pre vysídlených a trpiacich ľudí všetko, čo môže. Čelíme skutočnej humanitárnej katastrofe. Je však pravdou, že misia stále nemá dostatok zdrojov, na čo neustále upozorňujeme a sťažujeme sa. Rada má mimoriadny záujem, aby tieto zdroje boli posilnené pred prebratím uvedenej misie zo strany OSN. V každom prípade to bude dlhodobý proces. V reakcii na otázku pani Harkinovej mi dovoľte povedať, že by sme preto uprednostnili prebratie misie pred jej predĺžením.
<SPEAKER ID="800" NAME="Predsedajúca">
. - Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto sa skončila hodina otázok.
<P>
(Rokovanie bolo prerušené o 19.05 hod. a pokračovalo od 21.00 hod.)
