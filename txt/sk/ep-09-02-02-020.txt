<CHAPTER ID="020">
Nediskriminácia z dôvodu pohlavia a medzigeneračná solidarita (krátke prednesenie) 
<SPEAKER ID="198" NAME="Predsedajúci">
Ďalším bodom je krátke prednesenie správy pani Záborskej v mene Výboru pre práva žien a rodovú rovnosť o nediskriminácii z dôvodu pohlavia a medzigeneračnej solidarite.
<SPEAKER ID="199" NAME="Anna Záborská" LANGUAGE="SK">
Dovoľte mi, aby som hneď v úvode srdečne poďakovala všetkým kolegyniam a kolegom za spoluprácu pri mojej iniciatívnej správe. Hlasovanie vo Výbore pre práva žien a rodovú rovnosť bolo výsledkom širokej, opakovanej diskusie a ústretovosti.
<P>
Ženy a muži, ktorí sa dnes angažujú vo vytváraní sietí solidarity medzi generáciami, si zaslúžia uznanie. Ich odhodlanie je dôležitým príspevkom pre národné i európske bohatstvo a pre spoločné dobro. Bohužiaľ, táto hodnota nie je integrovaná do národných štatistík a účtovníctva. To je dôvod, prečo sú muži a ženy vystavovaní skrytým formám diskriminácie. Ženy a muži majú právo slobodne si vybrať činnosť, ktorá im vyhovuje a v ktorej sa cítia spokojní. Povinnosťou spoločnosti je zabezpečiť túto slobodnú voľbu a nie diskriminovať činnosť len preto, že nezapadá do bežných prípadov formálneho trhu práce.
<P>
Toto je v stručnosti zhrnutie mojej iniciatívnej správy o nediskriminácii na základe pohlavia a medzigeneračnej solidarite. Téma tejto správy je v centre diskusie o budúcnosti Európy a zamestnanosti v jej členských štátoch. Ide síce o technickú správu, ale správa má aj ľudský rozmer. Všetci sa v nej môžeme nájsť, pretože každý z nás žije v sieti širších či užších rodinných a spoločenských vzťahov, v ktorých sme osobne angažovaní. Chcieť obmedziť pojem solidarita medzi generáciami len na starostlivosť o deti je mylnou interpretáciou. Solidarita medzi generáciami je tiež zodpovednosťou voči našim rodičom, starším a na pomoc odkázaným osobám.
<P>
Solidarita medzi generáciami je tiež výchova občanov k rešpektovaniu života, ľudskej dôstojnosti a ochrane životného prostredia. Je predovšetkým otázkou sociálnej spravodlivosti. Je základom pre budúcnosť Európy a spoločné dobro jej obyvateľov. Manažéri starajúci sa o ľudské zdroje súhlasne tvrdia, že ľudské schopnosti sú porovnateľné s univerzitnými titulmi. Je preto potrebné explicitným a pozitívnym spôsobom zhodnotiť vytváranie tohto bohatstva.
<P>
Európska únia musí vytvoriť politický rámec na dosiahnutie tohto cieľa. Ženy sa ako prvé vkladajú do solidarity medzi generáciami, a tak sa podieľajú na vytváraní sociálnych vzťahov. Preto sa táto správa venuje hlavne im. Ekonomickí odborníci s využitím matematických modelov zdôrazňujú hodnotu domácej práce. Už podľa starších výskumov ekonómov a demografov by príspevok žien k hrubému domácemu produktu mohol byť ešte vyšší, ak by ich neplatená práca bola uznaná a honorovaná. Zatvárať oči pred touto skutočnosťou znamená zotrvať na predstavách minulosti. Musíme hľadieť dopredu, aby sme vytvárali podmienky pre všetky ženy a mužov, ktorí sa angažujú v medzigeneračnej solidarite bez ohľadu na ich sociálne postavenie.
<P>
Únia musí konať, ak to myslí vážne s nediskrimináciou a rovnosťou príležitostí. Moja politická skupina PPE-DE je hrdá na podporu politiky nediskriminácie, ktorá presadzuje všeobecné dobro, ktorá rešpektuje špecifiká a komplementárnosť muža a ženy. Vážení kolegovia, chcela by som ešte poukázať na to, že táto správa je výsledkom rozsiahlych konzultácií s početnými ženskými mimovládnymi organizáciami. Vo svojej správe som zohľadnila aj stanoviská troch medziskupín nášho Parlamentu: ATD Quart Monde, medziskupiny pre ochranu detstva a rodiny a medziskupiny o opatrovateľoch. Túto správu Výbor pre práva žien a rodovú rovnosť odhlasoval jednomyseľne. Vážení kolegovia, rada by som vás vyzvala, aby sme pokračovali v tejto spolupráci a aby sme zajtra hlasovali za návrh uznesenia výboru FEMM.
<SPEAKER ID="200" NAME="Viviane Reding">
členka Komisie. - Vážený pán predsedajúci, myslím si, že práca pani Záborskej je veľmi dôležitá, pretože problematika, ktorou sa zaoberá, patrí v našej spoločnosti medzi najpodstatnejšie.
<P>
Otázka závislosti bude v budúcnosti čím ďalej, tým dôležitejšia z dôvodu starnutia populácie, ale aj z dôvodu rovnosti mužov a žien, pretože starostlivosť o deti a nezaopatrených rodinných príslušníkov vykonávajú stále vo väčšine prípadov ženy.
<P>
Preto musíme zaviesť opatrenia, ktoré pomôžu ženám vstupovať na trh práce alebo na ňom zotrvať prostredníctvom zlepšenia podmienok rodinného života, a predovšetkým tých, ktoré pomáhajú dosahovať rovnováhu medzi pracovným a súkromným životom.
<P>
Čo sa týka konkrétnej oblasti starostlivosti o nezaopatrených rodinných príslušníkov, Komisia už predložila nasledujúce opatrenia. V rámci konzultácie s európskymi sociálnymi partnermi o zosúladení pracovného, súkromného a rodinného života bola zahrnutá aj synovská/dcérska dovolenka na starostlivosť o nezaopatreného rodinného príslušníka. Komisia sa zaoberá aj kvalitou služieb poskytovaných starším osobám odkázaným na starostlivosť a ochranou proti zlému zaobchádzaniu, ako aj opatreniami, ktoré by mohli byť prijaté na základe spolupráce s členskými štátmi na európskej úrovni s cieľom urýchliť rozvoj a modernizáciu infraštruktúry a služieb.
<P>
Politika súdržnosti EÚ bude prostredníctvom Európskeho sociálneho fondu pokračovať v spolufinancovaní iniciatív na národnej a miestnej úrovni. Použitím otvorenej metódy koordinácie v oblasti sociálnej ochrany a sociálneho začlenenia sa kladie osobitý dôraz na modernizáciu systémov dôchodkového zabezpečenia, ktoré budú viac zohľadňovať nové formy práce, prerušenia kariéry a dlhodobú starostlivosť o osoby, ktoré sú na ňu odkázané.
<P>
Pracujeme na všetkých uvedených opatreniach a naozaj sa tešíme na úzku spoluprácu s poslancami Parlamentu. Radi by sme zablahoželali Parlamentu k veľmi dôležitej práci, ktorú vykonal.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predsedajúci, rada by som poznamenala, že v tejto správe, ktorá bola prijatá vo Výbore pre práva žien a rodovú rovnosť absolútnou väčšinou, existuje aj alternatívny návrh predložený niekoľkými poslancami. Zajtra budeme vyzvaní, aby sme hlasovali tak, že si budeme musieť vybrať medzi týmto návrhom a návrhom predloženým parlamentným výborom. Jeden vyvracia druhý. O tomto alternatívnom návrhu nie je možné diskutovať na plenárnom zasadnutí, nie je možné vypočuť si poslancov, ktorí ho predložili, a nemôžeme naň ani vyjadriť svoj názor. Ide o nedostatok v novom rokovacom poriadku, na ktorý by ste mali pamätať.
<SPEAKER ID="202" NAME="Predsedajúci">
Áno, pani Panayotopoulosová-Cassiotouová, v tomto prípade platí to isté, čo som už povedal pani Doylovej. Uplatňujeme článok 45, ktorý naozaj poskytuje veľmi prísny rámec, čo sa týka nášho rečníckeho času, pretože možnosť vystúpiť má len spravodajca.
<P>
O tom, že o spomínanej problematike sa bude rokovať v súlade s článkom 45, rozhodla konferencia predsedov. Náš rokovací poriadok je určite potrebné zdokonaliť a umožniť väčšiu pružnosť a rozsiahlejšie rozpravy. Iste však chápete, že ja dnes večer tento rokovací poriadok nezmením. Vašu pripomienku samozrejme berieme na vedomie.
<P>
Bod je uzavretý.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="203" NAME="Corina Creţu  " AFFILIATION="PSE">
písomne. - (RO) Bohužiaľ, diskriminácia z dôvodu pohlavia je stále skutočnosťou dokonca aj v členských štátoch Európskej únie. Platí to nielen v súkromnom sektore, v ktorom tvoria muži deväť desatín členov predstavenstiev veľkých spoločností, ale aj vo verejnom sektore, v ktorom sú ženy taktiež zastúpené nedostatočne.
<P>
Cieľom lisabonskej stratégie je však zaručiť zamestnanosť 60 % žien, ktoré sú schopné pracovať. Okrem toho nesmieme zabúdať, že jedným z najväčších problémov v Európe je zo strednodobého a dlhodobého hľadiska demografická situácia. V Európskej únii sa zvyšuje priemerný vek obyvateľstva rýchlejšie ako v ostatných častiach sveta a populačný rast dosahuje len 0,4 %. Znamená to, že Európska únia sa bude musieť zároveň vyrovnávať s poklesom počtu obyvateľstva schopného pracovať, ako aj so starnúcim obyvateľstvom.
<P>
Preto voľba medzi kariérou a starostlivosťou o rodinu sa nesmie stať určujúcou alebo povinnou a musí existovať možnosť, ako dosiahnuť rovnováhu medzi týmito dvomi stránkami života.
<SPEAKER ID="204" NAME="Daniel Petru Funeriu  " LANGUAGE="RO">
Odstránenie akýchkoľvek foriem diskriminácie patrí medzi kľúčové hodnoty Európskej únie. Okrem odstránenia diskriminácie vrátane diskriminácie na základe pohlavia sme zodpovední aj za zavedenie aktívnych opatrení s cieľom podporovať profesionálnu kariéru žien. Vedecký výskum predstavuje jednu z oblastí, v ktorej sú ženy zastúpené vo veľmi nízkej miere. Navyše sú nedostatočne zastúpené nielen, čo sa týka počtu, ale aj z hľadiska hierarchie riadenia. Čím vyššia je úroveň v tejto hierarchii, tým menší je počet žien.
<P>
Spoločnosť sa týmto spôsobom pripravuje o tvorivý potenciál dôležitej skupiny obyvateľstva. Vysoko konkurenčný charakter výskumu, prirodzená geografická mobilita, ktorá sa s vedeckou prácou spája, a vybudovanie kariéry v relatívne vysokom veku spôsobujú, že túto činnosť možno len ťažko zosúladiť s rodinným životom.
<P>
Využívam diskusiu na túto tému na zdôraznenie potreby zaviesť osobitné stratégie s cieľom dosiahnuť rovnosť mužov a žien v akademických profesiách. Je potrebné, aby tieto stratégie zohľadňovali taký súbor osvedčených postupov na európskej úrovni, ako sú podpora dvojitej kariéry, motivovanie univerzít a výskumných ústavov, aby investovali do zariadení starostlivosti o deti a rýchly prístup žien k akademickým pozíciám.
<SPEAKER ID="205" NAME="Zita Gurmai  " AFFILIATION="PSE">
písomne. -(HU) Členské štáty Európskej únie musia podporiť demografickú obnovu tým, že zahrnú svoju činnosť do obnovenej lisabonskej stratégie pre rast a zamestnanosť v súlade s politikou rovnosti mužov a žien. Rovnováha v európskych spoločnostiach závisí od celkových vzťahov solidarity medzi generáciami, ktoré sú zložitejšie ako kedykoľvek v minulosti. Mladí ľudia ostávajú žiť dlhú dobu v domácnostiach svojich rodičov, ktorí sa zároveň čoraz častejšie starajú aj o svojich starnúcich príbuzných. Táto záťaž je kladená predovšetkým na mladú generáciu a ľudí v strednom veku a najmä na ženy. Preto je rovnosť mužov a žien, teda rovnosť príležitosti v širšom zmysle, pravdepodobne základnou podmienkou dosiahnutia nových foriem medzigeneračnej solidarity.
<P>
Ak majú európske rodiny dostať nový impulz na rozvoj, je otázka rovnosti mužov a žien z hľadiska povinností voči rodine, teda z hľadiska zosúladenia rodinného a pracovného života, zjavne veľmi dôležitá. Veľmi dôležité je aj zaručiť možnosť starostlivosti o dieťa primeranej kvality a rozsahu pre tých, ktorí chcú zároveň s výchovou dieťaťa vykonávať aj platené zamestnanie. Socialistická skupina v Európskom parlamente robí všetko pre to, aby zabezpečila dosiahnutie cieľov barcelonského procesu, a so sklamaním poznamenáva, že tento cieľ v programe českého predsedníctva očividne chýba.
<SPEAKER ID="991" NAME="Anneli Jäätteenmäki" AFFILIATION="ALDE">
písomne. - Ďakujem, pán predsedajúci.
<P>
Táto správa je dôležitá, pretože sa v nej poukazuje na diskrimináciu na základe pohlavia a medzigeneračnú solidaritu. Zároveň obsahuje snahu zmeniť tieto javy.
<P>
Je úplne jasné, že ženy, ktoré prestali na isté obdobie pracovať, aby sa mohli starať o svoje novonarodené deti, sú diskriminované. Často je pre nich problematické vrátiť sa späť na svoje pracovné miesto za rovnakých podmienok, prídu o šancu na postup a stratia príjem aj výhody sociálneho zabezpečenia.
<P>
Navyše muži a ženy, ktorí ostávajú doma na dlhšiu dobu, aby sa mohli starať o starších alebo malé deti, sú často neúspešní aj z hospodárskeho hľadiska, pretože nemajú príjem a ich práca sa nezarátava do HDP aj napriek tomu, že je dôležitá. Túto prácu si veľmi často nevšímajú ani politickí činitelia a spoločnosť ako celok. Ľudia sa zvyčajne dívajú povýšene na tých, ktorí ostávajú doma, pretože majú pocit, že neprispievajú k rozvoju spoločnosti.
<P>
Dámy a páni!
<P>
EÚ by mala podporovať zásady, ktoré odstránia toto diskriminačné zmýšľanie a poskytnú ľuďom, ktorí si zvolia možnosť zostať doma a starať sa o člena rodiny, viac možností dovolenky a viac podpory. Tieto stratégie by mali byť financované z verejných prostriedkov, aby sa znížila pravdepodobnosť, že zamestnávatelia budú svojich zamestnancov diskriminovať.
<P>
Ďakujem.
<SPEAKER ID="206" NAME="Siiri Oviir  " LANGUAGE="ET">
Dnešná Európa musí čeliť nebývalým demografickým zmenám. Ak má Európa v úmysle zmeniť trend znižujúceho sa počtu obyvateľov, je potrebné, aby sme prostredníctvom politiky EÚ a členských štátov podporovali rodiny všetkými možnými spôsobmi a umožnili ženám a mužom, aby zosúladili svoj rodinný a pracovný život. Musíme však zaručiť, aby sa povinnosti spojené s domácnosťou a rodinou delili medzi mužov a ženy v rovnakej miere.
<P>
Plne podporujem alternatívny návrh uznesenia Európskeho parlamentu o nediskriminácii na základe pohlavia a medzigeneračnej solidarite, ktorý je realistickejší ako predchádzajúca správa.
<P>
Musím zdôrazniť predovšetkým cieľ vytvoriť politiku v oblasti starostlivosti, ktorá by bola vyvážená z hľadiska rodovej rovnováhy. Nerovnosť vo vykonávaní starostlivosti je často zapríčinená absenciou dostupných, cenovo prijateľných a vysoko kvalitných služieb v členských štátoch. V dôsledku tejto situácie je pre niektoré ženy nevyhnutné, aby obetovali príležitosti zúčastňovať sa na spoločenskom, hospodárskom a politickom živote.
<P>
Všetky tieto skutočnosti prispievajú k zachovaniu nerovnosti medzi mužmi a ženami v súvislosti s rozdeľovaním povinností spojených s domácnosťou a rodinou. Ženy sú vo všeobecnosti nútené vybrať si pružnejšiu organizáciu práce alebo sa práce úplne vzdať, čo ovplyvňuje ich kariéru, sústavnú nerovnosť medzi mzdami žien a mužov a nároky na dôchodok.
<P>
Som opatrná v súvislosti s odporúčaním českého predsedníctva, aby bola starostlivosť o deti rovnocennou alternatívou profesionálnej kariéry. Som presvedčená, že uplatnenie tohto odporúčania by naveky zachovalo tradičnú deľbu práce mužov a žien.
<P>
Opatrenia naplánované v rámci lisabonskej stratégie zohrávajú dôležitú úlohu pri zavedení rovnosti deľby práce mužov a žien. Ich cieľom musí byť okrem zvyšovania zamestnanosti, podpory inovácie a zvyšovania produktivity aj odstránenie diskriminácie na základe pohlavia, ktorá sa v EÚ postupne rozvinula.
<SPEAKER ID="990" NAME="Zita Pleštinská  " LANGUAGE="SK">
Opatrovanie bolo po stáročia doménou žien. Vzorné matky, ktoré sa v mladosti starali o výchovu svojich detí, predstavujú dnes výraznú väčšinu staršej populácie, u ktorej sa práve opatrovanie detí a starostlivosť o domácnosť negatívne prejavuje na výške dôchodku. Za túto spoločensky prospešnú prácu počas aktívneho života mnohé z nich nedostávajú primeraný dôchodok, čo ich vystavuje väčšiemu riziku chudoby. Aj z tohto dôvodu sa rozhodnú mladé ženy odložiť materstvo a dajú prednosť profesionálnej kariére.
<P>
V mnohých vystúpeniach na pôde EP neustále zdôrazňujem, že matky a otcovia, ktorí sa slobodne rozhodnú pre výchovu dieťaťa alebo pre starostlivosť o staršieho alebo závislého člena rodiny, nesmú byť diskriminovaní. Poznám mnoho rodín, ktoré majú zdravotne postihnutého člena a vykonávajú túto náročnú prácu s veľkým odhodlaním aj napriek prekážkam, ktoré musia neustále prekonávať.
<P>
Vo svojom vystúpení by som chcela oceniť návrhy pani spravodajkyne Anny Záborskej, ktoré odporúčajú uznať popri tradičnej zárobkovej oficiálnej činnosti aj mnohé formy nezárobkovej činnosti, ktorá sa v rámci solidarity medzi generáciami vykonáva v rodinách. Táto práca sa zobrazí v HDP, keď rodina niekoho zamestná. Neplatí to vtedy, ak túto prácu vykonáva jeden z rodičov.
<P>
Verím, že správa bude inšpiráciou pre členské štáty prijať také opatrenia, aby sa vylepšila rodinná politika v rámci EÚ.
<SPEAKER ID="207" NAME="Rovana Plumb  " LANGUAGE="RO">
V čase, keď Európa čelí vážnej hospodárskej kríze, ktorej závažnosť je ťažké odhadnúť, možno len očakávať, že otrasy na trhu práce sa negatívne odrazia na pôrodnosti. Mnoho žien sa prikloní k možnosti nemať deti, pretože im hrozí strata práce a zníženie materiálnych zdrojov potrebných na výchovu detí a starostlivosť o ne.
<P>
Vzhľadom na túto situáciu je povinnosťou každého členského štátu propagovať viacgeneračné aktivity ako napríklad centrá na "premostenie generácií", v ktorých by starší dospelí ľudia dostávali odmenu za starostlivosť o deti. Tieto centrá "na premostenie generácií", ktoré v niektorých členských štátoch úspešne fungujú, by umožnili ženám s deťmi skorý návrat do práce a zároveň by uľahčili starším dôchodcom návrat do zamestnania.
<SPEAKER ID="208" NAME="Dushana Zdravkova" AFFILIATION="PPE-DE">
písomne. - (BG) Obyvateľstvo členských štátov Európskej únie počas niekoľkých posledných desaťročí výrazne zostarlo. Úspešné udržanie rovnováhy medzi profesionálnym a osobným životom začína byť pre ženy dosť problematické. Pre členské štáty je preto v súčasnosti ešte dôležitejšie podporovať pôrodnosť a venovať primeranú pozornosť rodinám. EÚ by mohla v tejto oblasti nepriamo prispievať a pomáhať členských štátom pri modernizácii ich politík. Uznanie "neviditeľnej práce" považujem za jeden z najdôležitejších krokov, ktorý je v tejto oblasti možné vykonať.
<P>
Rovnako nemožno prehliadať, že stále viac ľudí v produktívnom veku sa stará o deti a zároveň o blízkych starších príbuzných, čo ich stavia do neľahkej situácie. Preto je veľmi dôležité, aby Komisia zaviedla praktické iniciatívy zamerané na oficiálne uznanie schopností získaných pri vykonávaní činností spojených so starostlivosťou o deti a osoby odkázané na starostlivosť a so spravovaním domácností, aby bolo možné tieto schopnosti zohľadniť pri opätovnom zaradení na trh práce.
<P>
V súčasnosti musíme myslieť na budúcnosť všetkých týchto matiek, ktoré vychovávajú deti. Sú budúcnosťou Európy a tieto matky musíme chrániť pred rizikom, že jedného dňa budú poberať nízke dôchodky a v porovnaní s ostatnými členmi spoločnosti budú v nerovnej pozícii.
