<CHAPTER ID="007-08">
8. Ukrajina (
<SPEAKER ID="127" NAME="Hannes Swoboda" AFFILIATION="S&amp;D">
Vážená pani predsedajúca, ak nedokážeme nájsť väčšinu, chcem Parlament požiadať o preloženie hlasovania o uznesení na najbližšiu schôdzu v Štrasburgu.
<P>
Včera sme mali veľmi otvorenú diskusiu a mnohí z nás vyjadrili znepokojenie v súvislosti s vývojom na Ukrajine v istých oblastiach.
<P>
Budúci týždeň budeme mať rozpravu s ministrom zahraničných vecí. Uskutočníme volebnú pozorovateľskú misiu. Začiatkom budúceho mesiaca budeme mať zasadnutie parlamentného výboru pre spoluprácu v Kyjeve a Odese. Bolo by teda správne, keby sme o uznesení hlasovali hneď po tejto návšteve na schôdzi v Bruseli.
<P>
Dúfam, že poslanci budú s týmto návrhom súhlasiť a podporia ho.
<SPEAKER ID="128" NAME="Predsedajúca">
Ďakujem, pán Swoboda. Dám priestor ďalšiemu rečníkovi, ktorý je za, ak tu taký je.
<SPEAKER ID="129" NAME="Michał Tomasz Kamiński" AFFILIATION="ECR">
(PL) Vážená pani predsedajúca, chcel by som podporiť návrh pána Swobodu. Myslím si, že z našej strany - zo strany Európskeho parlamentu - bude rozumné presunúť hodnotenie situácie na Ukrajine, o ktorej sme včera diskutovali, na nasledujúcu schôdzu Parlamentu. Bude to po dôležitých udalostiach na Ukrajine a náš pohľad bude omnoho širší. Budeme mať k dispozícii správu kolegov poslancov, ktorí idú pozorovať voľby na Ukrajine. Zdá sa mi, že bude múdre, ak Parlament odloží hlasovanie.
<SPEAKER ID="130" NAME="Predsedajúca">
Ďakujem, pán Kamiński. Myslím si, že v osobe pána Gahlera máme rečníka proti. Je to tak?
<SPEAKER ID="131" NAME="Michael Gahler" AFFILIATION="PPE">
Vážená pani predsedajúca, žiadam kolegov, aby hlasovali proti odloženiu hlasovania. Musíme sa vyjadriť pred voľbami, čiže teraz.
<P>
Ide o spravodlivé voľby v európskej krajine a to nemôže byť stranícka otázka. Naposledy sme sa v roku 2004 mohli vyjadriť až po zmanipulovaných voľbách a boli sme jednotní.
<P>
Tentoraz máme vopred rozsiahle dôkazy o zasahovaní bezpečnostných služieb, o hromadnom nepripúšťaní k voľbám a o falošných miestnych straníckych zoznamoch na zmätenie voličov.
<P>
Buďme teda opäť jednotní v prospech demokracie. Myslím si, že hromadné lobovanie ukrajinských veľvyslanectiev v celej Európe, aby sme toto uznesenie neprijali, je dôkazom toho, že je správne vyjadriť sa teraz.
<SPEAKER ID="132" NAME="Predsedajúca">
Teraz predkladám na hlasovanie návrh pána Swobodu na odloženie hlasovania na neskôr.
<SPEAKER ID="133" NAME="Francesco Enrico Speroni" AFFILIATION="EFD">
(IT) Vážená pani predsedajúca, mohli by ste len objasniť, či sa žiadosť týka presunutia hlasovania do Bruselu alebo do Štrasburgu? Počul som totiž obe verzie.
<SPEAKER ID="134" NAME="Predsedajúca">
Zdá sa, že do Bruselu. Je každému jasné, že návrh sa týka presunutia hlasovania do Bruselu? Ak áno, predkladám návrh na hlasovanie.
<P>
(Parlament schválil žiadosť o odloženie hlasovania.)
