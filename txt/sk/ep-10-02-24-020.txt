<CHAPTER ID="020">
Jednominútové vystúpenia k otázkam politického významu
<SPEAKER ID="234" NAME="Predsedajúci">
Ďalším bodom programu sú jednominútové vystúpenia k otázkam politického významu súlade s článkom 150.
<P>
Uprednostníme poslancov, ktorí nemali slovo počas poslednej série jednominútových vystúpení v súlade s článkom 150, pred tými, ktorí minule vystúpili.
<SPEAKER ID="235" NAME="Traian Ungureanu" AFFILIATION="PPE">
(RO) Rumunský prezident Traian Băsescu 4. februára 2010 informoval o rozhodnutí, ktoré potvrdzuje schválenie účasti Rumunska na americkom protiraketovom systéme zo strany najvyššej rady národnej obrany. Dohoda musí byť predložená na schválenie rumunskému parlamentu. Prezident zároveň vyhlásil, že dohoda nie je namierená proti Rusku. Som presvedčený, že Rumunsko takto môže preukázať svoju schopnosť konať ako strategický partner Spojených štátov v oblasti Čierneho mora a stať sa čistým prispievateľom k bezpečnosti Európy.
<P>
V momentálnej situácii, keď svet musí riešiť významné problémy, prinesie dohoda medzi Rumunskom a USA nepreniknuteľnú konsolidáciu bezpečnostného systému pre európskych spojencov. Verím, že Európska únia uvíta túto dôležitú dohodu.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Vážený pán predsedajúci, rada by som vyjadrila svoje hlboké znepokojenie z rýchlo sa zhoršujúcej situácie krajanov Poliakov v Litve. Litva je členským štátom Európskej únie. Základné práva poľskej národnostnej menšiny sa však v Litve napriek tomu porušujú. V Litve žije takmer 300 000 Poliakov v oblastiach, kde tvoria 60 až 80 % obyvateľstva. Nemajú však právo používať svoj materinský jazyk ako doplnkový jazyk v úradnom styku. Súd nariadil odstránenie dvojjazyčných názvov ulíc. Posielajú súdnych vykonávateľov, aby tento príkaz vykonali. Poľské mená sa politovčujú. Pri reštitúcii pozemkov sú Poliaci diskriminovaní. Právo poľských detí na vzdelanie, pri ktorom je vzdelávacím prostriedkom poľština, je obmedzené. Obmedzované sú aj volebné práva ich rodičov.
<P>
Budúcnosť Únie je momentálne na vážkach. Chceme ďalej žiť v Európe iluzórnych hodnôt alebo skutočných hodnôt? Smerovanie Únie čiastočne závisí od nás. Budeme zatvárať oči pred zjavnou diskrimináciou menšiny alebo budeme skutočne budovať bezpečnú Európu v duchu dodržiavania ľudských práv?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Vážený pán predsedajúci, rád by som Parlament o niečom informoval a požiadal ho o podporu. Chcel by som informovať o tom, že na juhu Únie sa v priemyselnom a podnikateľskom meste Valencia nachádza historická prístavná štvrť s názvom Cabañal, ktorú by mohol zničiť plán mestskej rady, pričom rada ho chce uskutočniť po tom, čo túto oblasť takmer 20 rokov zanedbávala.
<P>
Miestni obyvatelia proti tomuto plánu protestovali. Ministerstvo kultúry na žiadosť najvyššieho súdu rozhodlo, že plán by znamenal znesvätenie dedičstva. Aj ústavný súd sa nedávno pokúsil zastaviť ho alebo rozhodol, že by mal byť zastavený.
<P>
Verejné orgány reagovali tak, že sa odmietli podriadiť inštitúciám, z čoho vyplývajú riziká, nebezpečenstvo a nedostatok politického záujmu.
<P>
Žiadam o podporu, aby miestni obyvatelia získali pomoc, ktorú v tejto veci znesväcovania dedičstva od Parlamentu požadujú, aby sa zabezpečilo, že k takejto veľkej a barbarskej absurdnosti nedôjde v obvode Cabañal, ktorý je na juhu Európskej únie.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Minulý týždeň som sa zúčastnil na stretnutí delegácie pri Parlamentnom výbore pre spoluprácu medzi Európskou úniou a Moldavskom. Výsledky tohto stretnutia sú mimoriadne povzbudivé, čo sa týka dvojstranných vzťahov a priblíženia Moldavskej republiky Európskej únii.
<P>
Proeurópska vláda v Kišiňove zaznamenala za niekoľko mesiacov od nástupu k moci zreteľný pokrok. Verím, že tento pokrok je jasným signálom úprimnej túžby vydať sa na nezvratnú cestu do Európy. Z minulotýždňových diskusií je zjavná politická vôľa súčasnej vlády Moldavskej republiky podporovať reformy zamerané na budovanie riadnej demokracie a prosperujúceho hospodárstva. Vítam začatie rokovaní o novej dohode o pridružení v januári tohto roka. Som presvedčený, že Európsky parlament sa na tomto procese musí aktívne zúčastňovať a podporovať uzavretie takejto dohody a zavedenie režimu zrušenia vízovej povinnosti.
<P>
Moldavská republika vyznáva rovnaké hodnoty ako Európska únia. Z tohto dôvodu som presvedčený, že Európska komisia i Európsky parlament musia túto vládu podporiť finančnou pomocou, ktorú je potrebné poskytnúť čo najrýchlejšie, ako aj znalosťami, ktoré môže Európska únia ponúknuť v rozličných oblastiach určených na reformu, napríklad v súdnictve alebo hospodárstve.
<SPEAKER ID="239" NAME="Ryszard Czarnecki" AFFILIATION="ECR">
(PL) Vážený pán predsedajúci, žiaľ, musím ešte raz hovoriť o situácii poľskej menšiny v členskom štáte Európskej únie - v Litve. Mohlo by sa zdať, že ak je nejaký štát súčasťou Európskej únie, mal by dodržiavať európske normy. Vilnius to však nerobí.
<P>
V Litve ešte stále neexistuje dohoda o dvojjazyčných názvoch ulíc na miestach, kde poľské obyvateľstvo nie je ani tak menšinou ako skôr väčšinou. Sú tu vážne problémy s poskytovaním vzdelania, pri ktorom je poľština vzdelávacím prostriedkom. V dôsledku opatrení prijatých litovskými orgánmi v oblasti školstva bude v školách zatvorených okolo sto poľských tried. Nedávno boli zavedené významné obmedzenia týkajúce sa umeleckých skupín, ktoré šíria poľskú kultúru.
<P>
Je to zvláštna nerovnováha, pretože Litovčania majú v Poľsku zaručené všetky práva a z poľského štátneho rozpočtu dostávajú vysoké dotácie. Je čas na základnú a civilizovanú reakciu. Je čas, aby sa medzinárodné organizácie vrátane nášho Európskeho parlamentu začali zaoberať problémom diskriminácie Poliakov v Litve.
<SPEAKER ID="240" NAME="Gerard Batten" AFFILIATION="EFD">
Vážený pán predsedajúci, dnes večer som sa v poslaneckom salóne zúčastnil na recepcii pre umelecký súbor Šen Jun. Minulý rok som mal to potešenie, že som videl predstavenie súboru Šen Jun v Londýne. Jeho cieľom je oživiť záujem o tradičnú čínsku kultúru a ilustrovať túto kultúru, ktorú sa, samozrejme, čínska komunistická strana a vláda za posledných 60 rokov z celej sily usilovali zničiť.
<P>
Bol som zdesený, keď som sa dnes večer dozvedel, že plánované predstavenie, ktoré sa malo uskutočniť v apríli v Rumunsku, bolo na nátlak čínskej vlády zrušené. Je absolútne neprijateľné, aby Rumunsko - krajina, ktorá sa vyhlasuje za demokratickú - dovolilo na seba vyvíjať takýto nátlak zo strany komunistickej tyranie. Chcel by som tiež povedať, že súbor Šen Jun presadzuje filozofiu pravdivosti, tolerancie a súcitu, takže niet divu, že čínska vláda a komunistická strana sa tejto protikladnej ideológie obávajú.
<P>
Pánovi predsedovi Buzekovi by som chcel navrhnúť, aby sme túto situáciu napravili tak, že pozveme súbor Šen Jun, aby nám v najbližšom vhodnom termíne v Parlamente predviedol ukážkové predstavenie. Bolo by to jasné gesto podpory týchto mimoriadne statočných čínskych aktivistov za demokraciu.
<SPEAKER ID="241" NAME="Seán Kelly" AFFILIATION="PPE">
Vážený pán predsedajúci, rád by som využil túto príležitosť a odsúdil v Parlamente falšovanie írskych, britských, francúzskych a nemeckých pasov pri nedávnej vražde vodcu hnutia Hamas. Dubajský policajný náčelník uviedol, že si je na 99 % istý, že za vraždou stojí Mosad.
<P>
Ak je to pravda, išlo o do očí bijúce zneužitie pasov EÚ na spáchanie trestného činu v tretej krajine a osobitne o porušenie dôvery, čo sa týka Írska, pretože od nadobudnutia nezávislosti v roku 1922 sme vždy boli neutrálnou a priateľskou krajinou, čo našim občanom umožňovalo cestovať, možno slobodnejšie, na miesta, kam by iní ľudia cestovať nemohli.
<P>
Použitie falošných pasov v tejto situácii ohrozilo toto postavenie, zvlášť v Dubaji. Chcel by som vyzvať predovšetkým pani vysokú predstaviteľku, aby túto záležitosť prešetrila, a ak za tým bola vláda alebo Mosad, mali by sme spolu s ďalšími zainteresovanými krajinami získať odškodnenie.
<SPEAKER ID="242" NAME="Alan Kelly" AFFILIATION="S&amp;D">
Vážený pán predsedajúci, napokon prekonáme tento zmätok. Plán regionálnej pomoci pre pravidlá štátnej pomoci je nevyhnutne potrebné prepracovať. Hlavná obava spočíva v tom, že keď som v tejto veci napísal predchádzajúcej Komisii, zakladali svoju politiku na údajoch Eurostatu z roku 2006. Teraz, keď sa má plán regionálnej pomoci preskúmať, je mimoriadne dôležité uznať, že európske hospodárstvo je v úplne odlišnej situácii. Vezmime si ako príklad len našu krajinu. Úroveň nezamestnanosti v jej stredozápadnej časti vzrástla za posledný rok viac než o 40 %, a to ani nespomínam predchádzajúce roky, keď už čísla tiež stúpali. Oblasti stredozápadu, napríklad Limerick, Clare a Tipperary, potrebujú rozsiahle štátne financovanie, aby sa povzbudilo vytváranie primárnych pracovných miest. Situácia začína byť kritická.
<P>
Vzhľadom na dramatický obrat írskeho hospodárstva, tak ako aj ďalších hospodárstiev, môžu byť roky 2006 a 2007 rovnako dobre vzdialené celé veky. Uznávam síce, že sčasti je aj na členských štátoch, aby Komisiu informovali o zmenách stavu svojho hospodárstva, no prístup Komisie by sa bez ohľadu na to mal zmeniť.
<SPEAKER ID="243" NAME="Corneliu Vadim Tudor" AFFILIATION="NI">
(RO) Dámy a páni, myslím, že najvýznamnejším darom, ktorý Boh človeku dal, je pes. Poznáte výrok madam Rolandovej, ktorá mala počas francúzskej revolúcie zomrieť pod gilotínou: "Čím viac poznávam ľudí, tým viac obdivujem psov." Lord Byron zas napísal: "Psy majú všetky ľudské cnosti bez ľudských chýb."
<P>
V tomto Parlamente zastupujem niekoľko miliónov milovníkov zvierat z našej krajiny, ktorí sú šokovaní krutosťou páchanou na túlavých psoch, ktorí sú bezohľadne zabíjaní. Zahraniční návštevníci Rumunska sú zdesení, keď vidia na cestách ležať mŕtve psie telá. Je to barbarský pohľad, ktorý musia znášať dokonca aj deti. Prefekt Bukurešti momentálne požaduje zmenu zákona novelizovaného rumunským parlamentom, ktorý vyzýva na odstránenie túlavých psov. Psy sú však anjeli strážni. Je tiež dobre známe, že v minulosti pomáhali chrániť zdravie obyvateľov opevnených miest, pretože tam, kde sú psy, nie sú potkany ani hady.
<P>
Žiadam Európsky parlament, aby od rumunskej vlády požadoval dodržiavanie Všeobecnej deklarácie práv zvierat, ktorá bola vyhlásená v roku 1978 v Paríži. Musíme skoncovať s masakrovaním túlavých psov v Rumunsku. Kto nemá rád zvieratá, nemá rád ani ľudí. Veď napokon, preboha, žijeme v treťom tisícročí po Kristovi!
<SPEAKER ID="244" NAME="Ramon Tremosa i Balcells" AFFILIATION="ALDE">
Vážený pán predsedajúci, chcel by som verejne odsúdiť situáciu v odvetví chovu ošípaných v Katalánsku a Európe. Cena ošípaných klesá už viac než rok a niekoľko posledných mesiacov sa nachádza jednoznačne pod úrovňou výrobných nákladov. Jedným z dôvodov tejto situácie je dovoz ošípaných z rozvíjajúcich sa krajín. Tento dovoz príliš často prichádza do Európskej únie bez dostatočnej európskej colnej kontroly.
<P>
Tento dovoz príliš často nespĺňa viacero európskych nariadení o kvalite a potravinovej bezpečnosti, ktoré Európska únia ukladá len európskym výrobcom. Zdá sa, že v najbližších rokoch sa bude diať to isté: požiadavky na životné podmienky zvierat sa pre európskych výrobcov budú zvyšovať, no dovoz z rozvíjajúcich sa krajín sa kontrolovať nebude.
<P>
Ide o jasný prípad nespravodlivej hospodárskej súťaže. Európa takto príde o poľnohospodárov a chovateľov ošípaných, a tým aj o významnú časť svojho agropotravinárskeho priemyslu. O tieto obavy som sa chcel s vami podeliť.
<SPEAKER ID="245" NAME="Valdemar Tomaševski" AFFILIATION="ECR">
(PL) Vážený pán predsedajúci, chcel by som poukázať na situáciu národnostných menšín v Litve, kde sa ich práva stále obmedzujú.
<P>
V oblastiach s veľkou koncentráciou národnostných menšín platí v Litve všeobecný zákaz používania dvojjazyčných informačných tabúľ, ktoré sa používali 20 rokov. Znížili sa dotácie pre školy pre národnostné menšiny a v rámci takzvanej reformy sa pripravuje ich zatvorenie. V dokladoch totožnosti sa nesmie používať pôvodný pravopis zahraničných mien. Poliakom, ktorí sa v Litve usilujú získať späť pozemky zhabané komunistickým systémom, sa tiež spôsobujú ťažkosti. Nedávno sa to dotklo dokonca aj kultúrneho života menšín. Štátne financovanie súboru Wilia, najstaršieho tradičného poľského tanečného a speváckeho súboru v Litve, sa znížilo na štvrtinu predchádzajúcej úrovne a boli zrušené tri pracovné miesta na plný úväzok, v dôsledku čoho sa zachovalo len jedno.
<P>
Práva národnostných menšín by sa v Litve mali dodržiavať tak, ako to Únia požaduje vo svojom motte: jednota v rozmanitosti.
<SPEAKER ID="246" NAME="Mairead McGuinness" AFFILIATION="PPE">
Vážený pán predsedajúci, pán Tremosa i Balcells sa dotkol problému nízkonákladovej poľnohospodárskej výroby. Táto záležitosť ma veľmi znepokojuje, podobne ako mnohých ďalších poslancov tohto Parlamentu. Viac ma však znepokojuje Komisia a jej postoj k poľnohospodárstvu, vidieckym oblastiam a dokonca aj potravinárskemu priemyslu, pretože sa zdá, že v stratégii EÚ do roku 2020 takmer zabudla na toto mimoriadne dôležité odvetvie Európskej únie. Chcela by som Komisiu naliehavo požiadať, aby túto dôležitú oblasť nezanedbávala. Dúfam, že to neodráža postoj, podľa ktorého toto odvetvie už nie je dôležité, predovšetkým vzhľadom na reformu rozpočtu Európskej únie.
<P>
Rada by som Komisii pripomenula, že poľnohospodárske a potravinárske odvetvie je mimoriadne významné z dôvodov potravinovej bezpečnosti, ochrany životného prostredia a pre pracovné miesta vo vidieckych oblastiach. Myslím si, že tento pohľad sa musí odraziť v stratégii EÚ do roku 2020.
<P>
Ďakujem organizácii mladých poľnohospodárov v Írsku, ktorá sa nazýva Macra na Feirme a zastupuje mužov i ženy, že ma na túto záležitosť upozornila. Dúfam, že Komisia počúva.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Na začiatku roka dosiahla miera nezamestnanosti v eurozóne 10 % v porovnaní s 9,6 % v celej EÚ. Nezamestnanosť mladých ľudí presiahla 21 %. V Európskej únii pôsobí s výnimkou finančného sektora okolo 20 miliónov spoločností, z ktorých 99 % predstavujú malé a stredné podniky. Dve tretiny celkovej pracovnej sily v súkromnom sektore sú zamestnané v malých a stredných podnikoch.
<P>
Vyzývam Komisiu a členské štáty, aby pripravili balík opatrení osobitne zameraných na podporu malých a stredných podnikov, ktorá by im pomohla prekonať hospodársku a finančnú krízu. Tento balík opatrení by mal byť určený aj ľuďom, ktorí chcú zakladať malé a stredné podniky. Medzi tieto opatrenia by mohlo patriť napríklad vhodné prispôsobenie Európskeho fondu na prispôsobenie sa globalizácii a siedmeho rámcového programu pre výskum, ako aj zjednodušenie administratívnych kritérií a postupov zamerané na uľahčenie prístupu malých a stredných podnikov k projektom financovaným z európskych fondov.
<P>
A napokon, tak ako v prípade poľnohospodárov, navrhujem poskytnutie štátnych záruk na pôžičky, ktoré si malé a stredné podniky vezmú na prekonanie krízy - samozrejme, na pevne určené časové obdobie a s istým stropom.
<SPEAKER ID="248" NAME="Georgios Papanikolaou" AFFILIATION="PPE">
(EL) Vážený pán predsedajúci, ako všetci vieme, problém nezákonného prisťahovalectva je v Grécku omnoho horší než v ostatných štátoch Európskej únie. Sú na to rôzne dôvody od zemepisnej polohy krajiny až po jej dlhé pobrežné hranice.
<P>
Za týchto okolností je iniciatíva gréckej vlády, ktorá bezprecedentným spôsobom zjednodušuje nadobúdanie gréckeho občianstva prisťahovalcami, v týchto časoch prinajlepšom improvizáciou. Spôsobila tiež paradox: návrh vlády krajiny s najpálčivejšími problémami obsahuje v každom smere najmiernejšie pravidlá v celej Európskej únii.
<P>
Nezákonných prisťahovalcov to neodradí, ale skôr povzbudí na úkor zákonného prisťahovalectva. Predstavuje to ohrozenie sociálnej súdržnosti a rozdrobený postoj k záležitosti, pretože sa berie do úvahy len posledný článok reťaze, ktorú tvorí nezákonný vstup, azyl, deportácia a povolenie na pobyt a prácu v Európskej únii. Neobmedzenému počtu nezákonných prisťahovalcov sa tým otvárajú dvere k nadobudnutiu európskeho občianstva.
<P>
Z tohto hľadiska ide o európsku otázku, ktorej by sme sa v najbližšej budúcnosti mali intenzívne venovať.
<SPEAKER ID="249" NAME="Ioan Enciu" AFFILIATION="S&amp;D">
(RO) Dodržiavanie práva na súkromie sa v poslednej dobe stalo vďaka zavedeniu nových informačných technológií mimoriadne aktuálnou témou. Okrem pozitívneho vplyvu týchto technológií v mnohých oblastiach sa vynoril aj problém zasahovania do súkromia občanov, a teda aj potreba regulovať prístup k osobným údajom. Mám na mysli skutočnosť, že občania musia mať zaručené právo na overenie zhromažďovania, skladovania, používania a rozširovania svojich osobných údajov.
<P>
Súčasné právne prepisy o ochrane údajov zaostávajú a už nedokážu riešiť všetky problémy, ktoré sa objavili. Spätná väzba zo strany verejnej mienky do veľkej miery podporuje potrebu prísnej regulácie práva na súkromie. Úsilie Európskej únie o vytvorenie uspokojivej zákonnej databázy v tejto oblasti je vítané, no podľa môjho názoru stále nestačí na riešenie nových problémov.
<P>
(potlesk)
<SPEAKER ID="250" NAME="Oldřich Vlasák" AFFILIATION="ECR">
(CS) Už viac než šesť mesiacov uplynulo odvtedy, čo Kanada urobila bezprecedentný krok a opätovne zaviedla vízovú povinnosť pre jeden z členských štátov EÚ. V tomto prípade ide o občanov Českej republiky. Kanada tento krok odôvodnila tým, že českí občania, predovšetkým Rómovia, na druhom brehu oceánu masovo žiadajú o azyl. Za týchto okolností by som chcel uviesť, že v Českej republike sa na každého vzťahujú rovnaké podmienky bez ohľadu na to, či má českú, slovenskú, vietnamskú alebo ukrajinskú národnosť a či je českého, afroamerického alebo rómskeho pôvodu. Listina základných práv a slobôd, ktorá je súčasťou nášho ústavného práva, deklaruje rovnaké národné a etnické práva všetkých občanov. Samotná skutočnosť, že Kanada svoje opatrenia vysvetľuje s odvolaním sa na Rómov, je diskriminačná, pretože tým pripúšťa, že mení svoje vízové podmienky pre jednu etnickú skupinu. Namiesto drahých a administratívne náročných víz by sa Kanada mala skôr zamyslieť nad týmito podmienkami.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, ako viete, 11. februára Parlament povedal nie Programu na sledovanie financovania terorizmu, programu SWIFT. Platnosť dohody bola preto zrušená a neposkytujú sa žiadne údaje.
<P>
Komisia však má nový mandát na rokovania. Otázka, ktorú by som chcel položiť predsedníctvu Európskeho parlamentu - nie vám, ale skutočnému predsedníctvu - znie, či máme partnera na rokovania, či Spojené štáty po neúspechu rokujú s Európskou úniou, alebo či rokujú s určitými členskými štátmi na dvojstrannej báze o jednotlivých prípadoch.
<P>
V každom prípade, pán predsedajúci, ak tieto rokovania prebiehajú, žiadam, aby v nich Európsky parlament zohrával istú úlohu. Myslím, že s touto požiadavkou všetci súhlasíme.
<SPEAKER ID="252" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, 23. februára v lombardskom meste Villasanta mimoriadny únik uhľovodíkov zo zásobníka v nepoužívanej rafinérii spôsobil obrovské znečistenie blízkej rieky Lambro.
<P>
Rozsah ekologickej katastrofy, v ktorej sa vyliali tisíce metrov kubických ropy, neohrozuje len ekosystém rieky Lambro, čo má následky aj pre faunu. Napriek prijatým opatreniam hrozí aj jej rozšírenie na rieku Pád, ktorá preteká Pádskou nížinou a potom sa vlieva do Jadranského mora.
<P>
Mimoriadna a naliehavá povaha situácie, v ktorej už Lombardský región požiadal o vyhlásenie stavu núdze, si bez ohľadu na všetko vyžaduje aj zásah Európskej únie - a tu žiadam o signál prostredníctvom predsedníctva -, či už ide o koordináciu ekologických iniciatív v ohrozených oblastiach, do ktorých určite patrí aj oblasť Pádu, alebo o objem finančných prostriedkov, ktoré budú potrebné na absolútne zásadnú obnovu ekologických pomerov tejto rozsiahlej oblasti zasiahnutej obrovskou ekologickou katastrofou.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Regionálne rozdiely zostávajú problémom v kontexte Európskej únie. Z tohto dôvodu je nevyhnutné, aby politika súdržnosti naďalej podporovala menej rozvinuté regióny. Vítam preto iniciatívu na vypracovanie stratégie EÚ pre oblasť Baltského mora a prebiehajúcu iniciatívu pre podunajskú oblasť.
<P>
Z tých istých dôvodov naliehavo žiadam Parlament, aby starostlivo zvážil možnosť nových stratégií pre ďalšie oblasti. V juhozápadnej Európe napríklad Makaronézia (Azorské ostrovy, Madeira, Kanárske ostrovy a Kapverdy) čelí rozličným spoločným problémom. Stratégia pre túto oblasť by teda zlepšila komunikačné systémy, chránila životné prostredie, podporila rast, vedecké výmeny, tvorbu pracovných miest a bezpečnosť a zjednodušila by boj proti nezákonnému prisťahovalectvu. Znamenalo by to aj rozvoj atlantickej hranice Európy a vytvorenie nového mosta medzi Európou a Afrikou.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Rád by som zdôraznil, že v ostrovných oblastiach je letecká doprava niekedy jedinou možnosťou prístupu a že prevádzkové podmienky závisia od počtu prepravených cestujúcich a objemu nákladu. Zatiaľ čo v niektorých ostrovných oblastiach sú tieto objemy dostatočne vysoké na to, aby prilákali viacerých leteckých operátorov - čo prináša konkurenciu a nízke ceny dopravy, a tým aj lepšiu dostupnosť -, v iných, napríklad na Azorských ostrovoch, sú tieto objemy omnoho nižšie, a preto sú pre operátorov nezaujímavé. Ceny leteniek sú v dôsledku toho vyššie, čo znižuje mobilitu ľudí a obmedzuje príťažlivosť oblasti pre turistov, ktorí by umožnili rozkvet a posilnenie jej obrovského potenciálu rozvoja a diverzifikácie hospodárskej základne. Toto obmedzenie je zvlášť kruté v období krízy, ako je tá, ktorú momentálne prežívame.
<P>
Znamená to, že dočasná pomoc je mimoriadne dôležitá na podporu rastu počtu cestujúcich a objemu nákladu, aby trh mohol začať fungovať. Tieto oblasti, ktorých potenciál v oblasti cestovného ruchu je vysoký, by tak mohli byť zahrnuté do cieľov transeurópskych sietí, ktoré sú zamerané na rozšírenie do okrajových častí Európy.
<SPEAKER ID="255" NAME="Czesław Adam Siekierski" AFFILIATION="PPE">
(PL) Napriek tomu, že mnohí ekonómovia a politici už ohlásili koniec krízy v Európe, stále bojujeme s jej negatívnymi následkami. Mesačné údaje o úrovni nezamestnanosti v Únii sú čoraz depresívnejšie. V Európe je v súčasnosti bez práce viac než 23 miliónov osôb. Znamená to, že kríza zmarila dlhoročné úsilie o podporu zamestnanosti. Stále rastúci počet nezamestnaných mladých ľudí je mimoriadne škodlivým javom. Každý piaty mladý Európan momentálne nemá prácu. Bolo by potrebné uvedomiť si, že táto situácia bude mať mimoriadne ničivé spoločenské následky, napríklad rast trestnej činnosti, alkoholizmu, užívania drog a rodinných problémov. Čo sa týka možných spôsobov, ako sa rýchlo dostať z recesie, myslím si, že by sme mali využiť svoje najcennejšie aktívum - vnútorný trh Spoločenstva. Ak chceme plne využívať možnosti spoločného hospodárskeho priestoru, je potrebná lepšia koordinácia na európskej úrovni. Potrebujeme ďalšie zjednodušenie pravidiel jeho fungovania a rozvoj skutočnej hospodárskej únie.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) Keďže začiatkom februára Cantacuzinovmu národnému ústavu pre výskum a vývoj v oblasti mikrobiológie a imunológie v Bukurešti uplynula platnosť certifikátu správnej výrobnej praxe, bola mu odobratá licencia na výrobu a uvádzanie na trh vstrekovateľných výrobkov vrátane očkovacích látok. Po uskutočnení nápravného akčného plánu vypracovaného vedením Cantacuzinovho ústavu spolu s národnou agentúrou pre liečivá a schváleného ministerstvom zdravotníctva ústav očakáva, že opätovne získa povolenie na výrobu očkovacích látok v druhej polovici apríla.
<P>
Nemali by sme však zabúdať na to, že prerušenie činnosti ústavu národného a európskeho strategického významu, akým je Cantacuzinov ústav, prináša potenciál vysokého rizika. Preto som presvedčený, že je dôležité, aby európske inštitúcie vykonávali prísnejšiu kontrolu, ktorá v budúcnosti zabráni opakovaniu takýchto situácií na európskej úrovni.
<SPEAKER ID="257" NAME="Georgios Papastamkos" AFFILIATION="PPE">
(EL) Vážený pán predsedajúci, pri všetkej úcte vás týmto žiadam, aby ste nám zajtra poskytli zoznam poslancov, ktorí požiadali o jednominútové vystúpenie na základe dvoch kritérií: po prvé, počas predchádzajúceho plenárneho zasadnutia nevystúpili, a po druhé, čas, kedy podali svoju žiadosť.
<P>
Pri všetkej úcte k vám a predsedníctvu si nemyslím, že je výsadou predsedníctva prideľovať čas, ako sa mu zachce. Existuje niekoľko zásad a prvou z nich je zásada transparentnosti.
<P>
Zajtra očakávame zoznam - a vidím, že ostatní poslanci so mnou súhlasia a schvaľujú to - s dvoma kritériami, a to: kritérium času, kedy podali svoju žiadosť, a kritérium, či vystúpili alebo nevystúpili počas predchádzajúceho plenárneho zasadnutia.
<SPEAKER ID="258" NAME="Predsedajúci">
Ako viete, kritériá, ktoré uplatňujeme, spočívajú v spravodlivom rozdelení vystúpení medzi jednotlivé politické skupiny na základe veľkosti skupiny a tiež v uprednostňovaní tých, ktorí nevystúpili na predchádzajúcom rokovaní. Takéto kritériá používame.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Vážený pán predsedajúci, zo Skupiny zelených/Európskej slobodnej aliancie dnes nikto nevystúpil, zatiaľ čo z ostatných skupín dostalo slovo päť či dokonca sedem poslancov. Pýtam sa.
<SPEAKER ID="260" NAME="Predsedajúci">
Práve to som pred chvíľou vysvetľoval, pán Tremopoulos. Z vašej skupiny sme dostali tri žiadosti o vystúpenie. Všetci títo poslanci vystúpili na predchádzajúcom rokovaní. Preto sme použili toto kritérium na spravodlivé rozdelenie vystúpení.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Vyberáte tieto kritériá pre rokovanie vy alebo útvary? Existujú niekde v písomnej podobe?
<SPEAKER ID="262" NAME="Predsedajúci">
V zozname poslancov, ktorí požiadali o vystúpenie, je uvedené, ktorí poslanci vystúpili podľa článku 150 počas predchádzajúceho rokovania.
<P>
Na základe týchto informácií dáva predsedníctvo priestor všetkým politickým skupinám. Traja poslanci zo Skupiny zelených/Európskej slobodnej aliancie, ktorí požiadali o slovo, zhodou okolností vystúpili na predchádzajúcom rokovaní. Preto sme ich neuprednostnili. Taká je situácia. Usilujeme sa zabezpečiť, aby mohol vystúpiť každý, v súlade s veľkosťou príslušnej skupiny a kritériom tých, ktorí nevystúpili na predchádzajúcom rokovaní, ktoré som vám vysvetlil.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Možno je to veľmi rozumné kritérium, no je písomne zachytené v nejakých pravidlách alebo v rokovacom poriadku plenárneho zasadnutia alebo Parlamentu?
<SPEAKER ID="264" NAME="Predsedajúci">
Predsedníctvo využíva svoje právomoci a vykladá správny spôsob vedenia rokovania tak, aby to bolo pre všetky skupiny spravodlivé a vyvážené.
<SPEAKER ID="265" NAME="Chrysoula Paliadeli" AFFILIATION="S&amp;D">
Vážený pán predsedajúci, chcela by som sa spýtať, či som na zozname poslancov, ktorí dnes požiadali o slovo, a či som aj na zozname tých, ktorí vystúpili na poslednom plenárnom zasadnutí. Môžem na túto otázku dostať odpoveď hneď teraz?
<SPEAKER ID="266" NAME="Predsedajúci">
Poviem vám to hneď teraz. Pani Paliadeliová, ste na zozname rečníkov zo Skupiny socialistov. Poradie prejavov je také, v akom ste o vystúpenie požiadali: ste zaregistrovaní v poradí, v ktorom ste požiadali o vystúpenie. Dali sme slovo šiestim rečníkom z vašej skupiny.
<SPEAKER ID="267" NAME="Chrysoula Paliadeli" AFFILIATION="S&amp;D">
Vážený pán predsedajúci, na základe čoho?
<SPEAKER ID="268" NAME="Predsedajúci">
Chronologické poradie - časový sled. V tomto zozname ste mali číslo deväť.
<P>
Budem pokračovať v rokovaní.
<P>
(poznámka zo zadných lavíc)
<P>
Kritériá som objasnil. Čo ešte chcete vedieť?
<SPEAKER ID="269" NAME="Corina Creţu" AFFILIATION="S&amp;D">
Vážený pán predsedajúci, náš jediný problém spočíva v tom, že by bolo dobré vopred vedieť, kto dostane slovo. Je desať hodín večer a zostali sme tu zbytočne, ak nedostaneme rečnícky čas. Myslím si, že by sme mali mať pravidlo, podľa ktorého by sme aspoň dve hodiny vopred mali vedieť, kto vystúpi počas jednominútových vystúpení.
<SPEAKER ID="270" NAME="Predsedajúci">
Vaše pripomienky vezmeme do úvahy.
<SPEAKER ID="271" NAME="John Bufton" AFFILIATION="EFD">
Vážený pán predsedajúci, nie je to vôbec vaša chyba, ale je to úplný zmätok. Dnes sme tu dlhé hodiny čakali na slovo. Teraz je desať hodín večer. Nastal čas na jednominútové vystúpenia, dostali sme určený čas, ale je to trápne. Ak tu máme tráviť čas a hovoriť o dôležitých problémoch svojich regiónov, určite by sme mali dostať príležitosť vyjadriť sa.
<P>
V rámci vašej organizácie, v rámci tohto nezmyselného Parlamentu musí existovať nejaké usporiadanie, aby sme naozaj mohli povedať, že tu budeme a že dostaneme slovo. Ak si niekto myslí, že tu trávime celý tento čas čakaním a sedením v nádeji, že dostaneme možnosť vystúpiť, je to nezmysel. Ľudia v našej krajine, v Spojenom kráľovstve, majú týchto nezmyslov po krk, pretože nemôžeme hovoriť o ich právach a problémoch.
<P>
To je úplné zosmiešnenie. Hovorím vám, aby ste to odkázali pánovi Barrosovi. Už som mu spomenul, že celá táto záležitosť je fraška. Ak tu mám sedieť do desiatej večer v pondelok, utorok, stredu aj štvrtok, mali by sme aspoň dostať príležitosť hovoriť o dôležitých otázkach, ktoré sa týkajú členských štátov. Žiadam vás, pane, aby ste to odkázali svojim nadriadeným, pretože toto nie je demokracia, je to diktatúra.
<SPEAKER ID="272" NAME="Predsedajúci">
Ďakujem. Rád by som vám pripomenul, že pán Barroso je predsedom Komisie, nie Európskeho parlamentu.
<SPEAKER ID="273" NAME="Sonia Alfano" AFFILIATION="ALDE">
(IT) Vážený pán predsedajúci, keby sme namiesto všetkých týchto škriepok dostali možnosť vystúpiť, možno by sme preukázali aj dobrú službu svojim voličom. Je totiž desať hodín večer a všetci vieme, že sme mali dostať slovo. Každý z nás sem prichádza, aby tlmočil požiadavky svojich voličov. Už jednominútový rečnícky čas je veľmi málo a aj skrátenie zoznamu považujem za dosť arogantné.
<SPEAKER ID="274" NAME="Predsedajúci">
Dámy a páni, situácia je veľmi jasná. Na tieto vystúpenia máme pol hodiny, takže tento čas musím dodržať. Poslanci, ktorí žiadajú o slovo, by zaplnili viac než pol hodiny. Predsedníctvo uplatňuje rozumné a spravodlivé kritériá - patrí to do jeho právomoci.
<P>
Chápem, že ste sklamaní. Urobíme to tak, že sa spolu s riaditeľom plenárnych služieb pozrieme na to, akým spôsobom by sme mohli získať približnú predstavu - pretože nikdy to nebude presné, ale aspoň približnú predstavu - o tom, kto vystúpi, aby sme mohli minimalizovať počet čakajúcich. Urobíme to radi a najlepšie, ako vieme.
<P>
Teraz, ak dovolíte, budeme v rokovaní pokračovať, pretože inak tu môžeme celú noc diskutovať o tom istom.
<P>
Týmto uzatváram tento bod rokovania.
<P>
Písomné vyhlásenia (článok 149)
<SPEAKER ID="275" NAME="Tunne Kelam  " AFFILIATION="PPE">
písomne. - Prežívame obdobie kritických rozhodnutí vo vzťahoch medzi EÚ a Bieloruskom. Program Východného partnerstva ponúkol bieloruskému režimu možnosť uvoľniť prísnu kontrolu spoločnosti a otvoriť dvere demokratickým reformám. Tento proces však musí byť vzájomný. Hospodárska pomoc EÚ a otváranie projektov spolupráce môžu vyústiť do spoľahlivého pokroku len v prípade, že každý krok dobrej vôle EÚ budú sprevádzať skutočné opatrenia zamerané na opätovné nastolenie demokratickej spoločnosti v Bielorusku. Držiteľ Sacharovovej ceny pán Milinkievič hodnotí situáciu pesimisticky. Ako nám povedal, situácia v oblasti ľudských práv sa nezlepšila. V skutočnosti sa zhoršila. Vzhľadom na to, že Lukašenkov režim je viac než kedykoľvek predtým závislý od západných technológií, peňazí a trhov, má EÚ zároveň v rukách účinnú páku na ovplyvnenie ďalšieho správania režimu. V prvom rade však musíme pochopiť, že bieloruský diktátor sa usiluje zistiť, nakoľko vážne to európski partneri naozaj myslia s dôležitosťou demokratických reforiem. Je preto mimoriadne dôležité vyslať jasný signál, že prioritou EÚ sú skutočné zmeny situácie v oblasti ľudských práv.
