<CHAPTER ID="003">
Rokovania medzi Európskou úniou a Spojenými štátmi americkými v oblasti výnimiek vízovej povinnosti (rozprava)
<SPEAKER ID="037" NAME="Predsedajúci">
. - Ďalším bodom rokovania je vyhlásenie Rady a Komisie k rokovaniam medzi Európskou úniou a Spojenými štátmi americkými v oblasti výnimiek vízovej povinnosti.
<SPEAKER ID="038" NAME="Dragutin Mate">
úradujúci predseda Rady. - (SL) Rád by som vás v krátkosti poinformoval o dosiahnutom pokroku v rozhovoroch o vízových výnimkách a rozhovoroch o elektronickom systéme cestovnej autorizácie (ESTA). Hneď v úvode by som chcel povedať, že vízová politika predstavuje pre Európsku úniu nesmierne dôležitú otázku, a že od vstupu nových členských štátov do Únie vyvíja Európska únia zo strany Komisie, ako aj všetkých predsedníctiev, obrovské úsilie, aby všetky krajiny a ich občania museli spĺňať rovnaké podmienky na vstup do Spojených štátov amerických, a aby každá z týchto krajín bola zahrnutá do programu bezvízového styku. Zrušenie vízovej povinnosti by, samozrejme, znamenalo, že všetci občania Európskej únie sú si rovní.
<P>
V tomto roku začali Spojené štáty vykonávať určité postupy, ktoré otvorili dvere pre program bezvízového styku. Začali uskutočňovať výhradne dvojstranné rozhovory, pričom práve v tejto súvislosti vznikli niektoré nedorozumenia. Uskutočnilo sa niekoľko intenzívnych diskusií, ktoré predsedníctvo spolu s Komisiou objasnilo na začiatku tohto roka, a na základe mnohých stretnutí bol v tejto oblasti dohodnutý duálny systém spolupráce. Tento prístup sa potvrdil aj na zasadnutí trojky Európskej únie a Spojených štátov, ktoré sa konalo 12. marca v Slovinsku.
<P>
Duálny systém znamená, že Komisia dostane mandát na rokovania a dosiahnutie dohody so Spojenými štátmi americkými v súvislosti so záležitosťami týkajúcimi sa Európskej únie, a zároveň môžu všetky členské štáty viesť na bilaterálnej úrovni rozhovory o otázkach, ktoré patria do právomocí členských štátov. Na svojej zatiaľ poslednej schôdzi, ktorá sa konala 18. apríla, hlasovala Rada pre spravodlivosť a vnútorné veci tiež za pridelenie mandátu Komisii, aby aj Komisia mohla začať tieto rozhovory. Dúfame, že táto duálna spolupráca bude transparentná. Niektoré členské štáty už začali predbežné dvojstranné rozhovory o tom, akú podobu by mali mať tieto dohody, aj keď k dnešnému dňu nemajú žiadne z týchto rozhovorov písomnú podobu. Očakávame, že členské krajiny, ako aj Komisia budú postupovať transparentne, aby sme na tejto úrovni dokázali pracovať.
<P>
Pokiaľ ide o tému elektronického systému cestovnej autorizácie, je potrebné spomenúť, že sme v tejto súvislosti mali niekoľko diskusií. Komisia uskutočnila spolu s americkou stranou takzvané prípravné rozhovory. Na základe údajov, ktoré sú k dnešnému dňu k dispozícii, je zrejmé, že v súčasnej situácii nebudú Spojené štáty americké požadovať žiadne ďalšie informácie, okrem údajov, ktoré cestujúci už teraz dobrovoľne poskytujú pri letoch do Spojených štátov amerických vyplnením formulára I-94, ktorý má v prípade cestujúcich, u ktorých existuje systém vízovej povinnosti, zelenú farbu. Táto skutočnosť je nesmierne dôležitá.
<P>
V rámci súčasných rozhovorov sa nám tiež podarilo presadiť a dohodnúť, že tieto kontroly budú bezplatné a daná autorizácia bude mať od svojho vydania platnosť dva roky. V skutočnosti budú občania po spustení tohto systému posielať americkým orgánom svoje údaje prostredníctvom internetu. Tieto orgány budú údaje v budúcnosti spracovávať rovnakým spôsobom, akým to robia aj v súčasnosti.
<P>
Je tu ešte jedna oblasť, ktorá si zaslúži osobitnú zmienku. Konkrétne mám na mysli rozhovory so Spojenými štátmi americkými o ochrane osobných údajov v spolupráci so skupinou uznávaných expertov. Doposiaľ sa nám podarilo dohodnúť na dvanástich zásadách a zabezpečiť ich zhodnosť. O jednej zásade sa ešte stále rokuje. Dúfam, že do konca júna dosiahneme bod, v ktorom budeme môcť skonštatovať, že je možné v týchto diskusiách pokračovať a prideliť tejto skupine odlišný mandát, ktorý jej umožní začať prípravy na rozhovory o možnosti dosiahnutia rámcovej dohody so Spojenými štátmi americkými v tejto oblasti.
<P>
Prečo potrebujeme túto rámcovú dohodu? Po prvé chceme postupovať v súlade s uzneseniami, ktoré Európsky parlament prijal v decembri minulého roku, v ktorých sa konkrétne uvádza, že dosiahnutie tejto dohody je žiaduce. Samozrejme vieme, že viesť rokovania a dosiahnuť dohodu v rámci takejto zastrešujúcej dohody je možné jedine vtedy, ak budú v súlade so spomínanými zásadami, a až po schválení Lisabonskej zmluvy, to jest spoločne s Parlamentom, Radou a Komisiou. Jedine konsenzus medzi týmito troma orgánmi nám umožní dosiahnuť spoločné zásady a spoločné zásady konania. Zároveň, keď už bude existovať táto zastrešujúca dohoda, budeme, samozrejme, individuálne rozhodovať o každej výmene informácií uplatnením individuálneho prístupu ku každému jednotlivému prípadu. Táto dohoda nedokáže pokryť všetky budúce situácie. Tým chcem povedať, že v súčasnosti sa tieto zásady uplatňujú pri každej dohode a opakovane sa o nich rokuje na každom rokovaní. Ak by sme mali takéto spoločné zásady, ktoré by nám poskytovali určitý základ, potom by konkrétne dohody a zmluvy boli, samozrejme, v oveľa lepšej pozícii. Pán predsedajúci, to je všetko, čo som chcel v krátkosti povedať.
<SPEAKER ID="039" NAME="Jacques Barrot">
podpredseda Komisie. - (FR) Vážený pán minister, vážené dámy, vážení páni, zasadnutie ministerskej trojky Európskej únie a Spojených štátov amerických pre oblasť spravodlivosti, slobody a bezpečnosti, na ktorej sa v marci zúčastnili pán Mate a pán podpredseda Frattini, bolo vynikajúcou príležitosťou na diskusiu o niektorých dôležitých otázkach s našimi americkými náprotivkami.
<P>
Schválením vyhlásenia ministrov o prístupe, ktorý je potrebné prijať v súvislosti so zavedením nových amerických právnych predpisov pre výnimky vízovej povinnosti, sme urobili krok správnym smerom. Na základe týchto právnych predpisov musia byť s krajinami, ktoré sú alebo sa stanú členmi programu bezvízového styku, podpísané bezpečnostné dohody. Spojené štáty si uvedomili, že v prípade Európskej únie je potrebný duálny prístup, v ktorom sú právomoci pre danú oblasť rozdelené medzi Spoločenstvo a členské štáty. O záležitostiach patriacich do vnútroštátnych právomocí sa bude diskutovať s vnútroštátnymi orgánmi a záležitosti patriace do zodpovednosti Únie budú zasa predmetom diskusií s európskymi orgánmi. Americkí vyjednávači takisto podporili spoločný cieľ zavedenia bezpečného bezvízového cestovania medzi Európskou úniou a Spojenými štátmi v čo najskoršom termíne.
<P>
Na dosiahnutie tohto cieľa Komisia navrhla, aby jej bol zo strany Rady pridelený mandát, ktorý by jej umožnil začať rokovania so Spojenými štátmi. Som veľmi povďačný pánovi Matemu, ktorý 18. apríla predsedal zasadnutiu Rady pre spravodlivosť a vnútorné veci, pretože vďaka veľmi širokému konsenzu bola Rada ochotná Komisii tento mandát prideliť. Je to dôkazom nášho spoločného zámeru pracovať a postupovať jednotne, čo je samozrejme oveľa účinnejšie.
<P>
Komisia začne spomínané rokovania v čo najkratšom čase. Už v súčasnosti máme nadviazaný kontakt s americkými orgánmi. Spoločne so Spojenými štátmi potrebujeme dosiahnuť rýchly pokrok v oblasti podmienok pre program bezvízového styku, ktorý patrí do právomocí Spoločenstva. Zároveň musíme ochrániť práva a slobody našich občanov, aby sme členským štátom mohli zabezpečiť čo najskorší vstup do tohto programu. Plánujeme venovať osobitnú pozornosť tomu, aby bola každá dohoda uzavretá medzi Spoločenstvom a Spojenými štátmi založená na zásade reciprocity a dodržiavaní základných práv a slobôd jednotlivcov vrátane ochrany údajov a práva na súkromný život.
<P>
Pán Mate pred chvíľou správne poznamenal, že v našich rokovaniach budeme diskutovať aj o elektronickom systéme cestovnej autorizácie. Na základe programu bezvízového styku budú musieť cestujúci, ktorí cestujú do Spojených štátov letecky alebo loďou, pred svojim odchodom odpovedať prostredníctvom internetu na niekoľko otázok. Následne im bude vydaná elektronická cestovná autorizácia. Chcel by som upozorniť, že tento systém už funguje medzi Európskou úniou a Austráliou. Spojené štáty nám pri niekoľkých príležitostiach, predovšetkým počas našej videokonferencie s pánom Chertoffom, šéfom amerického ministerstva pre vnútornú bezpečnosť, poskytli informácie o dohodnutých podmienkach pre prevádzkovanie elektronického systému cestovnej autorizácie (ESTA).
<P>
Samozrejme, že je v tejto súvislosti potrebné ešte ďalšie objasnenie, a pán Mate a ja budeme o týchto otázkach s pánom Chertoffom hovoriť opäť, keď v polovici mája pricestuje do Bruselu. V celej tejto otázke musíme zachovať solidaritu medzi členskými štátmi. Duálny prístup bude fungovať účinne jedine vtedy, ak si jednotlivé členské štáty zachovajú úplnú transparentnosť vo svojich rokovaniach so Spojenými štátmi. Spojené štáty by mali onedlho predložiť dohodnuté podmienky na vykonávanie memoránd o porozumení s členskými štátmi, ktoré ich podpísali, pretože tieto vykonávacie dohody majú jednoznačne nesmierny význam a bude našou povinnosťou ich prehodnotiť.
<P>
Napokon bude Komisia v úzkej spolupráci s predsedníctvom pokračovať tiež v dlhodobom dialógu so Spojenými štátmi. Vzťahy medzi Európskou úniou a Spojenými štátmi v tejto oblasti si vyžadujú spoľahlivé a kľúčové partnerstvo. Bezpečnosť našich občanov vyžaduje spoločné kroky, ktoré vytvoria záruky pre dodržiavanie základných práv. Podľa môjho názoru predstavuje schválenie mandátu na rokovanie najlepší možný kompromis. Dáva totiž členským štátom voľnosť v konaní pri rokovaniach so Spojenými štátmi o otázkach, ktoré patria do ich výhradných právomocí, napríklad o spolupráci a výmene informácií medzi ich spravodajskými službami, nás však poveruje úlohou zabezpečiť, aby možnosť cestovania do Spojených štátov mali všetci občania Európskej únie. Kongres USA kritizoval rozšírenie programu bezvízového styku, ja sa však domnievam, že s podporou Európskeho parlamentu a pána ministra budeme schopní udržať pozíciu Európskej únie, ktorá pevne presadzuje zásady rovnakého zaobchádzania so všetkými jej občanmi.
<P>
Presne tento odkaz som dnes ráno prišiel odovzdať tomuto Parlamentu. Teraz budem pozorne počúvať vaše prejavy, ktoré určite veľkou mierou prispejú k nadchádzajúcim rokovaniam.
<SPEAKER ID="040" NAME="Urszula Gacek">
v mene skupiny PPE-DE. - (PL) Vážený pán predsedajúci, srdečne vítam iniciatívu Rady a Komisie, ktorou sa vytvoria jasné a transparentné rámcové zásady pre dvojstranné dohody o bezvízovom cestovaní medzi členskými štátmi Európskej únie a Spojenými štátmi americkými.
<P>
Začiatkom tohto roku začali niektoré netrpezlivé členské štáty, bez súhlasu Európskej únie, nezávislé rokovania so Spojenými štátmi. Ostatné štáty sa rozhodli počkať kým budú v rámci Únie vytvorené spoločné zásady. Tieto štáty pochopili, že budú v oveľa silnejšej rokovacej pozícii, ak budú môcť rátať s podporou celej Európskej únie. Dnes bol smerom k Spojeným štátom vyslaný silný odkaz, v ktorom sa jasne uvádza, že sa na jednotlivé členské štáty nesmie vyvíjať tlak smerujúci k porušeniu zásad Spoločenstva. Týka sa to tiež citlivých otázok mimo rámca dohovorov Únie, napríklad zverejňovania údajov o pohybe cestujúcich. Významným úspechom je to, že jednotlivé členské štáty môžu teraz viesť nezávislé rokovania so Spojenými štátmi. Ide o presne tie krajiny, ktoré majú najväčšiu motiváciu zabezpečiť pre svojich občanov bezvízové cestovanie. Tieto krajiny však nesmú zabúdať na spoločnú pozíciu založenú na zásade reciprocity a na požiadavku informovať Komisiu o dosiahnutom pokroku v týchto rokovaniach.
<P>
V zásade sa teraz loptička nachádza na americkej strane kurtu. Vyzývam Spojené štáty, aby pozorne zvážili kritériá na udeľovanie víz občanom z východnej časti Európskej únie. Skutočne je pravdou, že veľké percento týchto občanov predstavuje potenciálnych nelegálnych prisťahovalcov, ktorí po uplynutí lehoty, na ktorú im boli víza udelené, neopustia Spojené štáty? V skutočnosti je práve z tohto dôvodu zamietnutá výrazná väčšina žiadostí o vízum, nie z dôvodu potenciálnej bezpečnostnej hrozby. Veď východná Európa je len sotva miestom hmýrenia fundamentalistických islamských teroristických skupín. V minulosti boli príčinou nelegálneho pobytu obyvateľov východnej Európy v Spojených štátoch finančné dôvody. Situácia je však v súčasnosti úplne iná. Obyvatelia východnej Európy môžu od vstupu ich krajín do Európskej únie legálne pracovať v starých členských štátoch. Môžu tam pracovať bez toho, aby porušili zákon a bez strachu z imigračných úradov.
<P>
Vzhľadom na tieto zmeny je pre týchto obyvateľov čoraz ťažšie pochopiť negatívny postoj zo strany Spojených štátov. Tento postoj poškodzuje aj obraz Spojených štátov. Preto je aj v záujme Spojených štátov, aby sa tieto rokovania čo najskôr ukončili, a aby sa žiadosť o vízum pre občanov Európskej únie stala vecou minulosti.
<SPEAKER ID="041" NAME="Claudio Fava">
v mene skupiny PSE. - (IT) Vážený pán predsedajúci, vážené dámy, vážení páni, chcel by som medzi nami privítať pána predsedu Rady a pána komisára. Naša skupina víta súhlas Rady s pridelením rokovacieho mandátu, ktorý konečne umožní Komisii rokovať o zahrnutí všetkých členských štátov - opakujem, všetkých členských štátov - do programu bezvízového styku v znení zmenenom a doplnenom Kongresom USA v minulom roku.
<P>
Zároveň by sme chceli vyjadriť naše poľutovanie nad tým, že sa washingtonská administratíva rozhodla začať dvojstranné rokovania s krajinami, ktoré nedávno vstúpili do Európskej únie. Toto rozhodnutie nie je možné podporiť z hľadiska jeho podstaty ani metódy.
<P>
Naša skupina považuje Spojené štáty za kľúčového partnera v boji proti terorizmu. Zároveň sa však domnievame, že administratíva Spojených štátov musí rešpektovať politickú subjektivitu a právomoci Európskej únie zakotvené v našich zmluvách. Pán komisár, dovolím si navrhnúť, aby sa rovnaká poznámka adresovala aj smerom k členským štátom Únie, pretože oni sú tlmočníkmi a strážcami európskej subjektivity.
<P>
Je dôležité si pripomenúť - tak, ako ste to urobili aj Vy - že vízová politika, podobne ako naša azylová politika a politika v oblasti boja proti nelegálnemu prisťahovalectvu, je zodpovednosťou Európskeho spoločenstva. Ešte dôležitejšie je, že Rada okolo tohto rokovacieho mandátu narysovala červené čiary, ktoré znamenajú, že medzi členským štátom a Spojenými štátmi nie je možné rokovať o žiadnej dvojstrannej dohode týkajúcej sa otázok, ktoré partia do právomocí Európskej únie, obzvlášť v tých prípadoch, v ktorých tieto dohody umožňujú orgánom Spojených štátov prístup k databázam Európskej únie.
<P>
Vyzývame Komisiu, aby pracovala v prospech dohody v podobe celkového riešenia, ktoré by zabezpečilo pridelenie výnimiek vízovej povinnosti pre občanov všetkých európskych krajín na základe zásady ich jednotnej dôstojnosti a predovšetkým reciprocity.
<SPEAKER ID="042" NAME="Sophia in 't Veld">
v mene skupiny ALDE. - (NL) Vážený pán predsedajúci, tento mandát je skutočne vítanou správou a som zvedavá na jeho výsledky. Tiež by ma zaujímalo, prečo sa to nedalo dosiahnuť už v predchádzajúcich rokoch, keď je to dosiahnuteľné teraz. Dúfajme, že teraz sa to podarí dosiahnuť.
<P>
Privítala som tiež výrok pána Mateho, že výnimka vízovej povinnosti sa musí uplatňovať na všetkých občanov Európskej únie, nie na všetky členské štáty, pretože v tom je veľký rozdiel. V tejto súvislosti by som tiež rada upozornila na zákaz vstupu do Spojených štátov pre ľudí, ktorí sú nakazení vírusom HIV. Dúfam, že zaujmete pevné stanovisko s cieľom odstrániť tento zákaz. Chcela by som sa tiež opýtať na Váš názor v súvislosti s výrokmi pána Chertoffa, ktoré tento týždeň uverejnili noviny Washington Post, že udelenie výnimiek vízovej povinnosti bude podmienené odobraním odtlačkov prstov aerolíniami. Ide o úplne nový faktor, na ktorý by som rada poznala Váš názor.
<P>
To nás privádza k osobným záznamom o cestujúcich (PNR). Ak budú americké požiadavky v súvislosti so záznamami PNR zachádzať za hranice súčasnej dohody medzi EÚ a Spojenými štátmi, ktorá ešte nebola ani ratifikovaná, bude to automaticky znamenať okamžité ukončenie platnosti tejto dohody? V tejto súvislosti by som rada poznamenala, že potrebujeme poznať obsah vykonávacích dohôd, pričom by ma skutočne zaujímalo, prečo nemáme doteraz v tomto ohľade žiadne informácie. Považujem to za skutočne zvláštnu situáciu.
<P>
Potom tu máme elektronický systém cestovnej autorizácie a ochranu osobných údajov. Skutočne si nie som úplne istá, či je táto oblasť náležite organizovaná. Dvanásť zásad, ktoré sa medzičasom podarilo sformulovať, je, samozrejme, dobrých. Ale presne ako v prípade pravidiel v treťom pilieri, ktorý predstavuje rámcové rozhodnutie pre samotnú Európsku úniu, problém nespočíva v zásadách, ale v dlhom zozname ich výnimiek. V tomto bode by som rada videla záruky, nielen zásady. Skôr než odsúhlasíme vydanie údajov o ktoromkoľvek našom občanovi iným krajinám, by som tiež rada vedela, ako bude tento systém fungovať v praxi.
<P>
Potom je tu aj otázka demokratickej legitimity. Ako chcete zabezpečiť demokratickú kontrolu? Návrh výboru expertov nepovažujem za demokratický ani transparentný. Podľa mňa tu ide o typický príklad parlamentnej kontroly.
<P>
Napokon dúfam, že Komisia a Rada si dokázali vziať ponaučenie z toho, že Európska únia je omnoho silnejšia, ak vystupujeme zjednotene, nie rozdelene, a ak záležitosti tohto druhu riešime otvorene s parlamentnou podporou zo strany Európskeho parlamentu.
<SPEAKER ID="043" NAME="Konrad Szymański">
v mene skupiny UEN. - (PL) Vážený pán predsedajúci, chcel by som sa srdečne poďakovať Komisii za všetko vynaložené úsilie z jej strany na vytvorenie podmienok pre rovnaké zaobchádzanie so všetkými občanmi Európskej únie na hraniciach Spojených štátov. Domnievam sa však, že rokovania o zrušení požiadaviek na americké víza nám poskytujú jasný príklad obmedzení, ktoré existujú na strane Európskej únie.
<P>
Napriek plnej podpore Európskej komisie, predovšetkým zo strany krajín, ktoré vstúpili do Európskej únie v priebehu rokov 2004 až 2007, tieto rozhovory stroskotali. Namiesto toho podpíšu Spojené štáty dvojstranné dohody o účasti na programe bezvízového styku osobitne s každým členským štátom, a to len pod podmienkou, že tento štát splní všetky kritéria, ktoré v tomto smere požaduje americká legislatíva. Pre Komisiu je zjavne jednoduché obmedzovať právomoci členských štátov. Niekedy to dosahuje prostredníctvom zmlúv, inokedy zasa prostredníctvom precedensu. V súčasnosti je oveľa ťažšie dosiahnuť úspech vo vzťahoch s tretími krajinami. Napriek takej významnej podpore Komisie na výhradné zastupovanie v tejto otázke, sa niektoré členské štáty rozhodli viesť samostatné rokovania. Moja krajina medzi nich nepatrí. Musím však povedať, že ma vôbec neprekvapuje, že sa tieto štáty rozhodli tak, ako sa rozhodli.
<SPEAKER ID="044" NAME="Dimitrios Papadimoulis">
v mene skupiny GUE/NGL. - (EL) Vážený pán predsedajúci, vážení zástupcovia Komisie a Rady, neposkytli ste nám dostatok informácií a nepodarilo sa vám ani presvedčiť Európsky parlament. Rozhodnutie Spojených štátov podpísať individuálne dohody v otázke patriacej do právomocí Spoločenstva je urážkou Európskej únie a presne v tomto duchu by sa malo byť chápať. Rozhodnutie Českej republiky podpísať túto dohodu je porušením jurisdikcie Spoločenstva. Nikto nemá právo poskytovať osobné údaje európskych občanov Američanom, alebo komukoľvek inému, bez súhlasu zo strany Európskej únie a Európskeho parlamentu. Táto skutočnosť zachádza za hranice dohody o záznamoch PNR.
<P>
Členovia Rady, chcel by som vás požiadať, aby ste si všimli, že tento problém sa netýka len nových členských štátov. Aj keď bolo Grécko jedným z prvých 15 členských štátov, grécki občania ešte stále potrebujú víza na cestu do spojených štátov. Musíme to zastaviť, ale prostredníctvom jednotného prístupu, a nie porušovaním ochrany osobných údajov našich občanov. Zohľadnite, prosím, túto skutočnosť vo svojom konečnom stanovisku.
<SPEAKER ID="045" NAME="Jana Bobošíková" AFFILIATION="NI">
(CS) Vážené dámy, vážení páni, v tomto Parlamente zastupujem práve zmienených občanov Českej republiky, ktorá iniciovala dvojstranné rokovania niektorých členských štátov o vízach so Spojenými štátmi. Chcem sa dôrazne ohradiť voči neoprávnenej kritike zahraničnej politiky mojej krajiny zo strany Európskej komisie. Komisia tým arogantne prekročila svoje faktické právomoci a potlačila aj zásadu subsidiarity a rovnosti členov Únie. Chcela by som tiež pripomenúť, že Česká republika svojím dvojstranným rokovaním o vízach iba reagovala na nulové výsledky Komisie v oblasti odstraňovania amerických víz pre nové členské štáty. Dámy a páni, Komisia by si mala uvedomiť, že je síce vysokopostaveným výkonným orgánom, ale v mnohých oblastiach musí rešpektovať politickú vôľu tohto Parlamentu aj jednotlivých členských štátov.
<P>
A nakoniec, ak chce byť Európska komisia v súvislosti s americkými vízami arbitrom leteckej bezpečnosti Únie, nemala by napomínať tie krajiny, ktoré sa snažia prostredníctvom výmeny informácií prekaziť zámery teroristov. Naopak, mala by kritizovať tie štáty, ktoré bez zábran rokujú napríklad s predstaviteľmi Líbye alebo Hamasu.
<SPEAKER ID="046" NAME="Carlos Coelho" AFFILIATION="PPE-DE">
(PT) Vážený pán predsedajúci, vážený pán minister Mate, vážený pán podpredseda Barrot, vážené dámy, vážení páni, 10. marca som v tomto Parlamente vyjadril svoje obavy v súvislosti s touto otázkou. Domnieval som sa totiž, a ešte stále sa domnievam, že Spojené štáty sa svojím návrhom dvojstranných dohôd v rámci svojho programu bezvízového styku rozhodli pre stratégiu "rozdeľuj a panuj". Mnohé členské štáty, bohužiaľ, nedokázali odolať pokušeniu v podobe dosiahnutia rýchlejšieho pokroku a zabudli pritom, že spoločná vízová politika nepochybne patrí do oblasti právomocí Spoločenstva. Zároveň zabudli aj na to, že sú povinné dodržiavať zásadu solidarity zakotvenú v zmluve.
<P>
Keď tieto členské štáty vstupovali do Európskej únie, zaviazali sa dodržiavať celú acquis Spoločenstva a súhlasili s tým, že sa podelia o svoju suverenitu v spoločných otázkach, v ktorých by mal prevládať európsky prístup. Podpísanie týchto dvojstranných dohôd z toho dôvodu vytvorilo precedens, ktorý je v úplnom protiklade s duchom európskej integrácie.
<P>
Blahoželám Rade k prideleniu rokovacieho mandátu Komisii, ktorý sa uskutočnil dňa 18. apríla. Musíme zabrániť tomu, aby tento proces oslabil európsku rokovaciu pozíciu. V marci som argumentoval tým, že by bolo lepšie zvoliť zmrazenie dvojstranných dohôd až do ukončenia rokovaní medzi Komisiou a Spojenými štátmi. Vyzývam Komisiu a komisára Barrota, aby v tejto otázke spoločného záujmu nepristupovali na žiadny kompromis. Vyzývam ich, aby pozorne sledovali iniciatívy každého členského štátu a neváhali sa v prípade porušovania práva Spoločenstva obrátiť na Súdny dvor Európskych spoločenstiev, a predovšetkým, aby Európsky parlament informovali o vývoji tejto situácie a úrovni solidarity, prípadne jej nedostatku, vykazovanej jednotlivými členskými štátmi.
<SPEAKER ID="047" NAME="Martine Roure" AFFILIATION="PSE">
(FR) Vážený pán predsedajúci, vážený pán komisár, vážený pán úradujúci predseda Rady, vítame skutočnosť, že Rada konečne pridelila Európskej komisii mandát na rokovania so Spojenými štátmi o zahrnutí 12 štátov, ktoré sú momentálne vynechané z programu bezvízového styku, do tohto programu.
<P>
Dobrým znamením je tiež to, že zároveň s týmito rokovaniami sa začínajú aj rokovania o elektronickom systéme cestovnej autorizácie a výmene údajov. Dokáže však tento mandát skutočne zastaviť dvojstranné rokovania v prospech skutočného európskeho prístupu? Dúfajme, že áno.
<P>
Chcela by som vám znovu pripomenúť, že nie sú prípustné žiadne dvojstranné rokovania o výnimkách vízovej povinnosti, ani akékoľvek rokovania so Spojenými štátmi o výmene informácií, napríklad o dohode PNR, a že prípustné sú len dohody uzatvorené na úrovni Európskej únie.
<P>
Vzťahuje sa tento rokovací mandát aj na všeobecnú dohodu o ochrane osobných údajov? Presne na to sa chcem opýtať, pretože americká legislatíva ešte stále vylučuje Európanov a neposkytuje im žiadnu ochranu. Nakoniec by som chcela upozorniť, že systémy SIS a VIS boli vytvorené z konkrétnych dôvodov, a že umožnenie prístupu k údajom v týchto systémoch tretím krajinám by znamenalo porušenie zásad účelu a proporcionality. Z toho dôvodu sa spoliehame na vás.
<SPEAKER ID="048" NAME="Gérard Deprez" AFFILIATION="ALDE">
(FR) Vážený pán predsedajúci, vážený pán komisár, vážené dámy, vážení páni, dovoľte mi uviesť niekoľko krátkych postrehov.
<P>
Najprv by som chcel povedať, že vítam úsilie predsedu Komisie a členských štátov, ktoré 18. apríla viedlo k schváleniu riadneho rokovacieho mandátu. Táto otázka bola v minulosti riešená veľmi dezorganizovane a povedal by som až katastrofálne, a preto je tento mandát dobrou správou pre všetkých európskych občanov.
<P>
Chcel by som však spomenúť dva body, ktorých sa dotkol aj pán komisár. Pán predsedajúci, pán komisár, nie je správne, že vykonávacie dohody, o ktorých sa rokuje medzi niektorými členskými štátmi a Spojenými štátmi, sú v súčasnosti úplne netransparentné. Pre Spojené štáty nemusí byť táto skutočnosť vôbec prekvapujúca, pre členské štáty EÚ je však neprijateľná. Tieto slová vyslovujem predovšetkým na adresu Českej republiky, ktorá onedlho prevezme predsedníctvo Európskej únie, a preto by mala ísť príkladom. Aj napriek tomu, že rokovací mandát uzákoňuje veľmi jasné pravidlá pre oblasť ochrany údajov, sa domnievam, že v tejto citlivej otázke dokáže uspokojiť požiadavky oboch strán, predovšetkým tej našej, jedine skutočná transatlantická dohoda. To jest nielen formulácia 12 zásad, ale skutočná transatlantická dohoda, na ktorú by v ideálnom prípade mohol, podľa môjho názoru, dohliadať spoločný orgán pre ochranu údajov.
<SPEAKER ID="049" NAME="Guntars Krasts" AFFILIATION="UEN">
(LV) Ďakujem Vám, pán predsedajúci. Chcel by som túto príležitosť využiť na vyjadrenie svojej vďaky Európskej komisii za zastupovanie záujmov nových členských štátov v rozhovoroch so Spojenými štátmi o zavedení programu bezvízového styku. Komisia si neustále ponechávala túto otázku vo svojom programe. Na základe marcových rozhovorov medzi Európskou úniou a Spojenými štátmi môžeme s uspokojením konštatovať, že sa úspešne podarilo vyriešiť potenciálne konfliktné situácie súvisiace s dvojstrannými rozhovormi o zavedení programu bezvízového styku, ktoré jednotlivé členské štáty začali viesť so Spojenými štátmi. Ako určite všetci viete, Spojené štáty aj naďalej presadzujú stanovisko, v ktorom súhlasia so zrušením vízovej povinnosti len na základe dvojstranných rozhovorov s každým jednotlivým členským štátom Únie. Z toho dôvodu by sme mali privítať výsledky marcového samitu medzi Európskou úniou a Spojenými štátmi, na ktorom sa podarilo dosiahnuť dohodu o duálnom prístupe. V súčasnej situácii je túto dohodu možné považovať za ideálne riešenie, ktoré zabraňuje potenciálnym konfliktným politikám. Členské štáty, ktoré sa v súčasnosti nachádzajú v procese prebiehajúcich rozhovorov so Spojenými štátmi o zavedení programov bezvízového styku, majú veľký záujem na dohode dosiahnutej na marcovom samite so Spojenými štátmi týkajúcej sa úspešného vykonávania elektronického systému cestovnej autorizácie do júna tohto roku a koordinácie jeho zavedenia s plánovaným systémom EÚ. Pre tieto členské štáty by každé omeškanie v tomto smere znamenalo prieťahy v zavedení programov bezvízového styku so Spojenými štátmi. Ďakujem za pozornosť.
<SPEAKER ID="050" NAME="Vladimír Remek" AFFILIATION="GUE/NGL">
(CS) Vážení prítomní, vážení kolegovia, aj moji voliči v Českej republike zdieľajú obavy, či je miera osobných údajov a informácií požadovaných Spojenými štátmi na udelenie víz, ktorá je vo vyhlasovanom záujme boja s terorizmom, únosná. Zároveň by som chcel pripomenúť, že Európska únia nebola dostatočne aktívna pri presadzovaní oprávnených záujmov svojich nových členských štátov v otázke bezvízového styku so Spojenými štátmi. Obava neskomplikovať vízové vzťahy aj pre pôvodné členské štáty Únie len nahrávala do kariet individuálnym snahám českých predstaviteľov.
<P>
Okrem toho, aj keď to vláda v Prahe popiera, je tu až príliš nápadná časová zhoda ochoty Spojených štátov zrušiť víza pre našich občanov a zároveň snaha získať súhlas českej strany na umiestnenie protiraketovej radarovej základne v Českej republike. To, že ide o čistú zhodu okolností, v ktorej ochota českej strany nezostáva bez ústretových gest zo strany Spojených štátov, je zjavné. Potom však logicky vzniká podozrenie z politického obchodu so suverenitou krajiny.
<SPEAKER ID="051" NAME="Philip Claeys" AFFILIATION="NI">
(NL) Vážený pán predsedajúci, celá táto diskusia o výnimkách vízovej povinnosti medzi Spojenými štátmi a Európskou úniou mi začína postupne pripadať ako halucinácia. Niekoľkým novým členským štátom sa podarilo podpísať dvojstranné dohody so Spojenými štátmi. Pre nich bola táto cesta rýchlejšia a nepochybne aj jednoduchšia, než čakanie na všeobecnú dohodu s celou Európskou úniou. Amerika podmieňuje udelenie výnimiek vízovej povinnosti splnením určitých požiadaviek, ktoré sú súčasťou jej boja proti terorizmu. V čom je teda problém?
<P>
Eurofederalisti tvrdia, že podpísanie vízových dohôd patrí do európskej právomoci. V predošlej diskusii o tejto téme povedal poslanec za skupinu Európskej ľudovej strany (kresťanských demokratov) a Európskych demokratov, že takzvaná európska solidarita musí dostať prednosť, a že túto skutočnosť je potrebné vysvetliť občanom členských štátov, ktorých sa to týka. Inými slovami, ideológia musí dostať prednosť pred účelnosťou. Rozhodnutie o tom, kto môže vstúpiť na územie členského štátu a za akých podmienok, je zodpovednosťou každého členského štátu a v tejto veci musia členské štáty aj naďalej rozhodovať samostatne. Vízová politika tvorí neoddeliteľnú súčasť týchto rozhodnutí.
<SPEAKER ID="052" NAME="Simon Busuttil" AFFILIATION="PPE-DE">
- (MT) Ďakujem Vám, pán predsedajúci. Zrušenie vízovej povinnosti na cestovanie do Spojených štátov predstavuje pre našich občanov veľmi dôležitú prioritu a tí, ktorí si to nemyslia, sa mýlia. Dôležitú preto, že cestovanie bez víz je pre všetkých cestujúcich jednoduchšie a lacnejšie. Je to dôležité aj z toho dôvodu, že sa tým odstráni nespravodlivá situácia, v ktorej polovica krajín Európskej únie nepotrebuje víza na cestu do Spojených štátov a druhá polovica tieto víza naopak potrebuje. Na to, aby ste dokázali oceniť, aké dôležité je zrušenie tejto vízovej povinnosti, by ste sa museli nachádzať v pozícii tých, ktorí tieto víza potrebujú. Z toho dôvodu je každé úsilie o zrušenie vízovej povinnosti, bez ohľadu na to, z akého smeru je vyvíjané, dobré a pozitívne a je potrebné ho podporovať, nie kritizovať. Nie je dôležité, komu sa podarí zrušiť vízovú povinnosť v 12 krajinách, v ktorých sa ešte stále vyžaduje. Dôležité je, aby bola zrušená. Z toho dôvodu je potrebné ukončiť detinské hry medzi Komisiou a Európskou úniou o tom, kto má právomoc na rokovanie so Spojenými štátmi. Okrem právnych dôvodov je tu ešte jedna skutočnosť - Spojené štáty majú s členskými štátmi dlhoročné a silné dvojstranné väzby, preto je zrejmé, že diskusie budú prebiehať priamo s nimi. Na druhej strane je jasné, že aj Komisia má určitú úlohu - áno, jej úlohou je pokračovať vo zvyšovaní tlaku v správnom smere. Zároveň však dobre vieme, že Spojené štáty doteraz vždy uprednostňovali rozhovory priamo s jednotlivými krajinami a Komisii sa doposiaľ nepodarilo samostatne presadiť. Preto je dôležité, aby sme sa nehádali o tom, kto má právo viesť tieto rokovania, pretože týmto spôsob všetci prehráme a namiesto posilnenia sa rozdelíme. Z toho dôvodu podporujem duálny prístup. Dôležité je, aby sme sa vo svojom úsilí o zrušenie vízovej povinnosti navzájom podporovali, aby sme tento cieľ dosiahli čo najskôr a pre všetkých občanov Európskej únie.
<SPEAKER ID="053" NAME="Stavros Lambrinidis" AFFILIATION="PSE">
(EL) Vážený pán predsedajúci, vážené dámy, vážení páni, predstavili ste nám neslávny duálny program bezvízového styku. Na základe tohto programu budú Spojené štáty udeľovať výnimky vízovej povinnosti ako privilégium, pričom budú dohodnuté osobitné požiadavky, na základe ktorých bude musieť Grécko spolu s novými členskými štátmi poskytovať (samozrejme, na základe súhlasu zo strany Európskej únie) ešte citlivejšie údaje o cestujúcich, než sa všeobecne vyžaduje v dohode o PNR. Jednou z požiadaviek je dokonca priamy prístup k trestným záznamom občanov. Vašou odpoveďou je, že táto záležitosť nepatrí do právomocí Spoločenstva a každý členský štát by mal konať podľa svojho uváženia. Inými slovami, nechávate polovicu členských štátov vystavených drastickým hrozbám na sprístupnenie svojich osobných údajov, ktoré Spojené štáty nevyžadujú od druhej polovice členských štátov. Táto skutočnosť bola ešte výstižnejšie, ale aj cynickejšie vyjadrená pánom Rosenzweigom, námestníkom amerického ministra pre vnútornú bezpečnosť. Dňa 28. februára na pôde Senátu USA povedal:
<P>
"Osem uchádzajúcich sa krajín [...] má silnú motiváciu zaviazať sa k vykonávaniu úplného súboru bezpečnostných noriem".
<P>
Inými slovami, tieto krajiny tak zúfalo túžia po bezvízovom styku, že ich môžeme prinútiť súhlasiť s čímkoľvek.
<P>
Pán komisár, na základe litery a v súlade s duchom európskej spoločnej vízovej politiky však nestačí, ak bude súčasný vízový alebo bezvízový štatút pridelený každému. Všetci občania majú na tento štatút právo na základe rovnakých podmienok. Spojené štáty boli dostatočne politicky silné, aby sa im podarilo rozvrátiť spoločnú európsku politiku. Rada a Komisia, žiaľ, nedokázala nájsť politickú vôľu, ktorá by ich v tom zastavila.
<SPEAKER ID="056" NAME="Jeanine Hennis-Plasschaert" AFFILIATION="ALDE">
(NL) Vážený pán predsedajúci, výroky zaznievajúce v súvislosti s programom bezvízového styku nie sú, úprimne povedané, veľmi upokojujúce a niektoré prieskumy už v súčasnosti túto hypotézu potvrdzujú. Počiatočné verzie mandátu pre Komisiu boli ešte viac okliesnené. V krátkosti sa dá povedať, že je to veľmi úbohý výsledok. V každom prípade však šesť členských štátov, a teraz pravdepodobne už aj Malta, podpísalo so Spojenými štátmi memorandá o porozumení. Vykonávacie ustanovenia zatiaľ nie sú známe a z tohto dôvodu ešte nie sú vyjasnené ani línie národných politík.
<P>
V tejto súvislosti, a tiež v súvislosti s veľmi úbohým mandátom pre Komisiu, by som chcela položiť otázku: čo je skutočným dôvodom, pre ktorý členské štáty patria do Európskej únie? Existuje vôbec ešte niečo také ako duch Spoločenstva? Američanom sa môžeme postaviť jedine vtedy, ak všetkých 27 členských štátov bude postupovať jednotne. Európska únia potrebuje vyslať silný signál smerom k opačnej strane Atlantiku. Musíme mať odvahu využiť výhody našej silnej rokovacej pozície. Pri všetkej slušnosti považujem správanie niektorých členských štátov v tejto otázke za neprijateľné. Argument dotyčných členských štátov, že Komisia dosiahla za posledné roky v tejto otázke len veľmi malý pokrok, znie skutočne veľmi dobre, je však absolútne neúmerný správaniu, ktorého môžeme byť v poslednom čase svedkami. Je najvyšší čas, aby sme začali konať sami za seba a neprenechávali to len na Spojené štáty. V opačnom prípade robí zo seba Európska únia iba terč posmechu.
<SPEAKER ID="057" NAME="Marek Aleksander Czarnecki" AFFILIATION="UEN">
(PL) Vážený pán predsedajúci, chcel by som vyjadriť svoje poďakovanie Európskej komisii a predovšetkým pánovi komisárovi Frattinimu, ktorý tu dnes, bohužiaľ, nemôže byť s nami. Pán komisár Frattini v priebehu rokovaní veľmi jasne vysvetlil, že vízové otázky patria do právomocí Bruselu a že krajiny, ktoré rokujú so Spojenými štátmi samostatne, porušujú solidaritu Európskej únie.
<P>
K dnešnému dňu môže privilégium bezvízového styku s USA využívať 14 členských štátov, ktoré patria k najbohatším štátom Únie vrátane Slovinska. Využívanie toto privilégium by však chceli všetky členské štáty, predovšetkým tie, ktoré sa nachádzajú v tej časti Európy, z ktorej pochádzam aj ja. Jednomyseľnosť je nevyhnutnou podmienkou na dosiahnutie konečnej dohody vo vízových otázkach a prináša výhody všetkým členským štátom Európskej únie. Za najlepšie riešenie považujem spoločný postup v podobe jediného predstaviteľa, konkrétne pána komisára Frattiniho. Pán Frattini preukázal svoju ochotu bojovať za rovnaké zaobchádzanie so všetkými občanmi Európskej únie. Tento prístup takisto ukáže, že Únia dokáže postupovať zjednotene. V každom prípade je smutné, že niektoré krajiny sú rozhodnuté prijať v tejto záležitosti samostatné rozhodnutie a podpísať so Spojenými štátmi individuálne memorandá o bezvízovom styku.
<SPEAKER ID="058" NAME="Ioannis Varvitsiotis" AFFILIATION="PPE-DE">
(EL) Vážený pán predsedajúci, podpísanie samostatných dohôd o programe bezvízového styku medzi Spojenými štátmi a jednotlivými členskými štátmi sa v budúcnosti ukáže ako nebezpečný krok. Spojeným štátom sa tým umožní prístup do databáz Európskej únie obsahujúcich osobné údaje, daňové informácie a dokonca aj trestné záznamy o cestujúcich. Členské štáty by mali v tejto veci postupovať obzvlášť opatrne, pretože sa dotýka záležitostí patriacich do jurisdikcie Spoločenstva, napríklad Schengenskej zmluvy a spoločnej európskej vízovej politiky. Z toho dôvodu úplne odmietam iniciatívu Českej republiky na podpísanie dvojstranného memoranda o porozumení so Spojenými štátmi.
<P>
Príklad Českej republiky nasledovali aj iné krajiny: memorandá o porozumení už podpísali aj Estónsko, Lotyšsko, Maďarsko, Slovensko a Malta. Vysvetlenia a vyhlásenia zo strany pána komisára považujem za neuspokojivé. Nedokázal nám totiž odpovedať na otázku, čo by sa stalo, ak by sa v týchto dohodách, ktoré spomínané krajiny už podpísali, vyskytli body, ktoré by boli v rozpore s európskou pozíciou.
<P>
Moja krajina, Grécko, je jedným z prvých 15 pôvodných členských štátov EÚ. Aj keď je zaťažená vízovou povinnosťou, rozhodla sa neisť s prúdom. Pretože ak si skutočne myslíme, pán komisár, že každý členský štát v rámci EÚ môže postupovať tak, aby to slúžilo jeho vlastným záujmom, potom tu nemáme žiadnu úniu.
<SPEAKER ID="059" NAME="Csaba Sándor Tabajdi" AFFILIATION="PSE">
(HU) Vážený pán predsedajúci, v mene Maďarska a ďalších nových členských štátov musím protestovať voči kritike a obvineniam, ktoré tu dnes odzneli. Staré členské štáty Európskej únie ponechávajú nové členské štáty bez pomoci. Európska solidarita nefunguje - ani voči novým členským štátom, ani voči Grécku. Z tohto dôvodu sú všetky tieto kritické vyjadrenia absolútne nepochopiteľné. Ide o jednu konkrétnu oblasť, v ktorej solidarita v rámci Európskej únie nefungovala a nefunguje, a je nesmierne dôležité, aby sa táto otázka už raz a navždy vyriešila. Pri rokovaniach o bezvízovom režime musíme byť schopní rozlišovať medzi právomocami členských štátov a právomocami Spoločenstva. Dúfame, že v tomto roku sa bude môcť Maďarsko spolu s ďalšími novými členskými krajinami konečne tešiť z rovnakých práv - medzi ktoré patrí napríklad aj cestovanie do Spojených štátov bez víz -, z ktorých sa tešia staré členské štáty. Táto dnešná diskusia ukazuje, že solidarita v rámci Európskej únie nefunguje. Ďakujem za vašu pozornosť.
<SPEAKER ID="060" NAME="Adina-Ioana Vălean" AFFILIATION="ALDE">
Vážený pán predsedajúci, z môjho pohľadu je zrejmé, že Európska únia ešte stále nemá žiadne slovo v rokovaniach so Spojenými štátmi. Duálny prístup je len dôkazom neschopnosti Rady a Komisie chrániť európske záujmy a európskych občanov.
<P>
Skutočnosť, že členské štáty sú ponechané napospas samostatným dvojstranným rokovaniam so Spojenými štátmi podkopáva našu dôveryhodnosť a silu na medzinárodnej scéne a môže spôsobiť škodu našim občanom, ktorých údaje môžu byť sprístupnené bez demokratickej kontroly.
<P>
Domnievam sa, že členské štáty by mali konať v zmysle európskeho rámca a bola by som rada, keby Komisia ukázala rozhodnosť a dokázala nášmu americkému partnerovi vysvetliť, že rovnaké práva a rovnaké zaobchádzanie sú oblasti, o ktorých nie je možné diskutovať.
<P>
Elektronický systém cestovnej autorizácie, ktorý sa plánuje zaviesť, by mohol priniesť v tomto smere pozitívny vývoj, pretože vstupné žiadosti sa v rámci tohto systému budú prehodnocovať na základe každého jednotlivca, nie na základe krajiny jeho pôvodu. Bol by to prvý krok smerom k rovnakému zaobchádzaniu.
<P>
Európa bez vnútorných hraníc sa musí stať realitou, musíme vytvoriť podmienky na rovnaké zaobchádzanie so všetkými európskymi občanmi, bez ohľadu na ich štátnu príslušnosť.
<SPEAKER ID="061" NAME="Józef Pinior" AFFILIATION="PSE">
(PL) Vážený pán predsedajúci, najdôležitejšia otázka, ktorou sa v súčasnosti potrebujeme zaoberať, sa týka dosiahnutia dohody o vízovom režime so Spojenými štátmi, na základe ktorej budú mať všetky členské štáty Európskej únie rovnaké práva. Ide o absolútne najdôležitejšiu otázku. Poľsko sa v tejto veci spolieha na spoločnú európsku politiku. Domnievam sa, že solidarita medzi všetkými európskymi krajinami, ktoré zastupuje Európska komisia, je v tomto prípade tá najdôležitejšia vec. Dúfajme, že na samite, ktorý sa bude konať 12. júna, nám tento prístup konečne umožní dosiahnuť dohodu o novom vízovom režime, ktorý bude všetkým občanom Európskej únie umožňovať vstup na územie Spojených štátov za rovnakých podmienok.
<P>
Chcel by som upozorniť ešte na jednu vec. Európska komisia musí pri tvorbe svojej politiky v oblasti vízového režimu zabezpečiť dodržiavanie základných zásad európskych práv, aby v súvislosti s poskytovaním osobných údajov v rámci vízového režimu nedochádzalo k porušovaniu Charty základných práv Európskej únie.
<SPEAKER ID="062" NAME="Libor Rouček" AFFILIATION="PSE">
(CS) Vážené dámy, vážení páni, kľúčovou myšlienkou dnešnej diskusie je rovnosť, rovnaké podmienky a rovnaké zaobchádzanie. V prípade víz na cestu do Spojených štátov existuje takmer dvadsať rokov po páde komunizmu a štyri roky po vstupe nových členských krajín zo strednej a východnej Európy od EÚ nerovnosť. Tieto nové členské štáty a Grécko potrebujú ešte stále na cestu do Spojených štátov víza. Myslím si, že je to hanba, nie je to však hanba Európskej únie, je to hanba Spojených štátov: demokratickej krajiny, ktorá sa takto správa k svojim, podľa jej vlastných slov, najbližším spojencom, ako je Poľsko, Česká republika, Maďarsko a ďalšie krajiny.
<P>
Pokiaľ ide o rokovanie a požité metódy, plne súhlasím so svojimi kolegami, že v Európskej únii musíme konať spoločne. Jedine tak totiž dosiahneme rovnosť, rovnosť medzi členskými štátmi Európskej únie aj medzi Európskou úniou a Spojenými štátmi navzájom vrátane takých otázok, akými sú výmena údajov, ochrana osobných údajov a podobne.
<SPEAKER ID="063" NAME="Jan Zahradil" AFFILIATION="PPE-DE">
(CS) Vážený pán predsedajúci, som rád, že sa potvrdilo to, čo sme vždy hovorili, t. j. že nikto neporušil žiadne zmluvné záväzky, ani právne predpisy alebo právomoci Únie, a že je popri multilaterálnych alebo celoeurópskych rokovaniach možné viesť aj dvojstranné rokovania. Vážení priatelia, ohradzujem sa proti obvineniu svojej krajiny, Českej republiky, z nedostatku solidarity a ohradzujem sa tiež proti jej obviňovaniu z nedostatku transparentnosti. Nič z toho nie je pravda. My sa totiž presne riadime našimi zmluvnými záväzkami, právnymi predpismi Spoločenstva a zásadou subsidiarity, a dodržujeme ich tak, ako je to potrebné, teda ani viac, ani menej. Chcel by som tiež poprosiť svojich kolegov, aby nám tu neudeľovali lekcie o tom, ako byť Európanom, pretože Európania sme tu všetci rovnakí, nikto z nás nie je väčším alebo menším Európanom.
<SPEAKER ID="064" NAME="Genowefa Grabowska" AFFILIATION="PSE">
(PL) Vážený pán predsedajúci, vízová politika skutočne tvorí súčasť spoločnej európskej politiky, preto by som bola naozaj veľmi rada, keby sa postup Komisie v rámci jej prideleného rokovacieho mandátu ukázal ako účinný. Dúfajme, že sa jej podarí dosiahnuť kvalitnú dohodu, pretože by to znamenalo náš spoločný úspech.
<P>
Doteraz sme sa však v tejto otázke nechali veľmi ľahko rozdeliť. Spojené štáty rozdelili občanov Európskej únie do dvoch skupín. Jedna skupina, ktorú by sme mohli nazvať nadradenou, smie vstúpiť na územie Spojených štátov bez akýchkoľvek ťažkostí. Druhá skupina sa považuje za menejcennú a ľudia z tejto skupiny musia pre vstup do spojených štátov absolvovať často ponižujúce procedúry.
<P>
Chcela by som voči tejto situácii vyjadriť svoj hlboký protest. Zároveň by som chcela upozorniť na inú situáciu, ktorá je momentálne v Spojených štátoch veľmi viditeľná. Otázka víz je súčasťou volebnej kampane v USA. Nie je správne, ak jeden z kandidátov prisľúbi napríklad zrušenie vízovej povinnosti pre mojich krajanov, to jest Poliakov, aby si týmto prísľubom získal sympatie veľkej poľskej komunity žijúcej v USA. Tejto situácii by sme mali zabrániť.
<SPEAKER ID="065" NAME="Sarah Ludford" AFFILIATION="ALDE">
Vážený pán predsedajúci, zaujímalo by ma, či nám môže Rada spolu s Komisiou poskytnúť záruky, že Európska únia v rámci prebiehajúcich rozhovorov neumožní prístup k svojim databázam, napríklad k Schengenskému informačnému systému alebo vízovému informačnému systému (VIS). Ako spravodajkyni pre systém VIS sa mi podarilo dosiahnuť všeobecný zákaz prenosov informácií z databázy VIS do tretích krajín. Chcela by som vedieť, či je tento zákaz v akomkoľvek ohľade ohrozený.
<P>
Po druhé súhlasia Komisia a Rada s tvrdením, že ak budeme ďalej pokračovať po tejto slepej uličke hromadného sledovania a zhromažďovania osobných údajov o všetkých občanoch, z ktorých je 99 % úplne nevinných, vytvárame tým riziko, že to odvráti pozornosť od dopadnutia toho 0,1 % z nich, ktorí môžu predstavovať teroristické nebezpečenstvo, prípadne môžu byť podozriví zo spáchania organizovaného zločinu?
<P>
Vrcholný taliansky prokurátor v boji proti mafii v súčasnosti varuje, že zločiny mafie rozširujú svoje chápadlá do celej Európy, pretože nedostatočná cezhraničná spolupráca a nedostatok spolupráce medzi systémami trestného súdnictva im na to vytvárajú vhodné podmienky. Nie je snáď práve táto oblasť našou vrcholnou prioritou? Práve preto, že riešenie tohto problému je oveľa zložitejšie, sa v tomto smere nič nepodniká.
<SPEAKER ID="066" NAME="Monica Maria Iacob-Ridzi" AFFILIATION="PPE-DE">
(RO) Vďaka mandátu, ktorý Európskej komisii minulý týždeň pridelili ministri pre vnútorné veci členských štátov Únie, má Komisia v súčasnosti väčšie rokovacie právomoci.
<P>
Okrem toho máme za sebou niekoľko produktívnych stretnutí s americkými predstaviteľmi, z ktorých posledným bolo stretnutie ministerskej trojky pre spravodlivosť a vnútorné veci medzi Európskou úniou a Spojenými štátmi, ktoré sa konalo 13. marca.
<P>
Myslím si, že by sme mali do najvyššej možnej miery trvať na vykonávaní troch zásad prijatých na tomto stretnutí, predovšetkým na spoločnom cieli zrušenia vízovej povinnosti v čo najkratšom termíne.
<P>
Aj napriek tomu, že sme v tejto otázke zaznamenali významný pokrok, počet odmietnutých žiadostí o vízum v niektorých členských štátoch neustále narastá.
<P>
V Rumunsku tvorí podiel odmietnutých žiadostí až 37 % z ich celkového počtu, čo je o 10 % viac než v minulom roku, a to aj napriek tomu, že naša krajina medzičasom vstúpila do Európskej únie.
<P>
Tento vývoj nás, bohužiaľ, ešte viac vzďaľuje od cieľovej hranice 10 % potrebnej na účasť na programe bezvízového styku.
<P>
V súčasnej situácii môže tento problém reciprocity vo vízovom režime medzi Európskou úniou a Spojenými štátmi vyriešiť jedine zladené úsilie zo strany všetkých členských štátov.
<P>
Musíme zabezpečiť, aby do začiatku budúceho samitu Európskej únie a Spojených štátov bola naša pozícia v otázke zrušenia vízovej povinnosti pre všetkých európskych občanov jednotná a kategorická a založená na kvalitne pripravenom harmonograme.
<SPEAKER ID="067" NAME="Ioan Mircea Paşcu" AFFILIATION="PSE">
Vážený pán predsedajúci, úsilie Rady a Komisie o dosiahnutie dohody so Spojenými štátmi, ktorou by sa zrušila vízová povinnosť pre všetkých európskych občanov, si zaslúži pochvalu. Pochvalu si zaslúžia aj prípravné odborné kroky, ktoré sa v tejto súvislosti uskutočňujú. Už teraz sa však vytvorila medzera medzi multilaterálnymi rokovaniami, ktoré sa EÚ chystá iniciovať a ktoré si s veľkou pravdepodobnosťou vyžiadajú určitý čas na prípravu, a konkrétnymi výsledkami, ktoré sa niektorým členským štátom už teraz podarilo dosiahnuť prostredníctvom dvojstranných rokovaní so Spojenými štátmi. Veď všetkým nám v konečnom dôsledku ide o dosiahnutie rovnakého cieľa: zrušenie vízovej povinnosti pri cestovaní do Spojených štátov. Problém je v tom, že máme na výber: môžeme počkať na začatie multilaterálnych rokovaní medzi EÚ a Spojenými štátmi a dosiahnuť tento cieľ neskôr, alebo môžeme so Spojenými štátmi začať dvojstranné rokovania a dosiahnuť svoj cieľ oveľa skôr. Nútiť členské štáty Európskej únie, aby si zvolili menej atraktívnu možnosť v záujme falošnej solidarity, ktorú mnohé členské štáty nerešpektujú ani v iných, oveľa dôležitejších otázkach (napríklad energetických), je prinajmenšom morálne nesprávne, o to viac, že polovica európskych občanov už môže využívať výhody bezvízového styku s USA vďaka dvojstranným rokovaniam uskutočneným medzi ich krajinou a Spojenými štátmi v minulosti.
<SPEAKER ID="068" NAME="Marian-Jean Marinescu" AFFILIATION="PPE-DE">
(RO) Myslím si, že medzi Európskou úniou a Spojenými štátmi existuje zvláštny vzťah. Väčšina členský štátov Únie je tiež členským štátom NATO a spoločne sa podieľajú na udržiavaní bezpečnosti v Európe a v prípade potreby aj v iných krajinách, a to bez toho, aby medzi nimi existovali nejaké rozdiely v názoroch.
<P>
V otázke udeľovania víz pre vstup do Spojených štátov, ktoré je v súčasnosti založené na nedostatočne jasných a transparentných kritériách, však tieto rozdiely existujú. Splnenie hlavného kritéria, ktorým je menej ako 10 % zamietnutých žiadostí o udelenie víz, závisí výlučne od amerických občanov a nie od občanov žiadajúcich o vízum.
<P>
Európskym inštitúciám sa zatiaľ nepodarilo uzavrieť rokovania v prospech európskych občanov. Z toho dôvodu musí každý členský štát hľadať iné, nezávislé metódy na vyriešenie tejto situácie.
<P>
Pozitívnou správou je fakt, že sa tieto rokovania v poslednom čase zintenzívnili, a že môžu prebiehať súčasne s rokovaniami medzi Európskou úniou a Spojenými štátmi.
<P>
Je dôležité, aby sa tieto rokovania zaoberali kritériami na udeľovanie víz. Jedine jasné a predovšetkým transparentné kritériá budú môcť našim občanom poskytnúť všetky potrebné informácie ešte pred predložením ich žiadosti.
<SPEAKER ID="069" NAME="Ewa Tomaszewska" AFFILIATION="UEN">
(PL) Vážený pán predsedajúci, zamietnutie žiadosti o vízum závisí výlučne od rozhodnutia amerických štátnych úradníkov. Podmienenie práva vstupu na územie Spojených štátov percentom zamietnutých žiadostí o udelenie víz sa v podstate rovná nasledujúcemu zdôvodneniu: budeme si robiť čo chceme, na vašom názore nezáleží, využijeme však tento proces, aby sme vás vystavili ponižujúcemu zaobchádzaniu a postupom a prinútili vás prijať tento ponižujúci systém. Toto je jednoducho neprijateľné a dokazuje to, že žiadne partnerstvo neexistuje, a že sa v podstate nachádzame v pozícii, v ktorej nemôžeme vôbec nič ovplyvniť.
<P>
Dúfam však, že spoločným prístupom k tomuto problému a využitím ďalších nástrojov zo sféry vzťahov medzi Európskou úniou a Spojenými štátmi sa podarí nájsť riešenie tohto problému.
<SPEAKER ID="070" NAME="Monika Beňová" AFFILIATION="PSE">
(SK) Vítame iniciatívu Európskej komisie a vnímame ju ako krok vedúci k zrovnoprávneniu občanov všetkých členských štátov Európskej únie, teda aj tých, ktorí budú v Európskej únii v máji štvrtý rok a napriek tomu stále podliehajú prísnej vízovej politike zo strany Spojených štátov amerických.
<P>
Vláda Slovenskej republiky patrí k tým, ktoré vedú dvojstranné rokovania so Spojenými štátmi, ale v úprimnom presvedčení, že tieto povedú k rýchlejším a ústretovejším aktivitám zo strany Washingtonu.
<P>
Bola by som preto veľmi rada, keby dvojstranné rokovanie vlády Slovenskej republiky bolo aj v európskych kruhoch vnímané ako pozitívny krok, doplňujúci, a nie nahrádzajúci aktivity európskych inštitúcií. Rada by som tiež zdôraznila, že tu nejde o žiadnu ukrivdenosť zo strany našich vlád, ale že nám ide o dodržiavanie základných princípov Spoločenstva a jedným z týchto princípov je aj rovnoprávnosť pre všetkých občanov.
<SPEAKER ID="071" NAME="Titus Corlăţean" AFFILIATION="PSE">
(RO) Rumunsko patrí medzi tie členské štáty Európskej únie, ktorých občania potrebujú na vstup na územie Spojených štátov víza.
<P>
Na rozdiel od iných krajín sa Rumunsko až doteraz vyhýbalo iniciovaniu dvojstranných rokovaní so Spojenými štátmi, a to aj napriek tomu, že naše partnerstvo s touto krajinou a prítomnosť rumunských jednotiek v Iraku a Afganistane nás oprávňuje vyzvať USA na hľadanie dvojstranných riešení vízovej otázky.
<P>
Podporujem spoločný postup členských štátov Európskej únie a pridelenie mandátu Európskej komisii na urýchlené vyriešenie otázky zrušenia vízovej povinnosti na cestovanie do Spojených štátov pre všetkých európskych občanov vrátane občanov Rumunska.
<P>
Európska komisia musí pri týchto rokovaniach demonštrovať skutočné, vytrvalé a účinné úsilie. V opačnom prípade bude Rumunsko nútené - vzhľadom na tlak vyvíjaný zo strany rumunskej verejnej mienky, ktorú nie je možné ignorovať - v určitom momente nájsť rýchle riešenie prostredníctvom dvojstranných rozhovorov so Spojenými štátmi, presne tak, ako iné členské štáty Európskej únie, ktorým sa podarilo úspešne vyriešiť problém amerických víz, t. j. bez ohľadu na spoločné stanovisko Bruselu.
<P>
Nakoniec chcem povedať, že ľutujem neúčasť pána Frattiniho na dnešnej diskusii, pretože by bol povinný bojovať za korektné zaobchádzanie s európskymi a rumunskými občanmi a za slobodu ich pohybu, a nie podporovať diskriminačné politiky voči rumunským občanom, občanom Spoločenstva, ktorí žijú a pracujú v Taliansku, a z ktorých je väčšina riadne začlenená do talianskej spoločnosti.
<SPEAKER ID="072" NAME="Dragutin Mate">
úradujúci predseda Rady. - (SL) Pokúsim sa podať odpovede na niektoré dilemy a otázky, ktoré tu dnes najviac rezonovali. Najprv by som chcel povedať, že je nesmierne dôležité, že sa na poslednom zasadnutí Rady, ktoré sa konalo 18. apríla, podarilo dosiahnuť konsenzus a Komisii bol pridelený mandát na začatie rokovaní. Je to skutočne nesmierne dôležité, pretože nám to umožňuje postupovať spôsobom a v súlade s duchom, ktorý tu bol dnes opakovane zdôrazňovaný, t. j. aby všetci európski občania mali rovnaké práva a, samozrejme, aj rovnaké povinnosti.
<P>
Skôr než sa dotknem konkrétnych otázok, ktoré tu dnes zazneli, by som rád povedal, že už od samotného začiatku rokovaní - presne, ako to tu dnes spomínal jeden z pánov poslancov - sme neboli ochotní pristúpiť na stratégiu, ktorá bola Európe svojím spôsobom vnucovaná. Možno aj vzhľadom na počiatočný tlak počas vytvárania tejto stratégie sme jej dokázali odolať. Uzavreli sme dohody, našli sme riešenia tohto problému, podarilo sa nám dosiahnuť duálny prístup spolupráce v budúcnosti a týmito krokmi sme určitým spôsobom Spojeným štátom aj členským štátom Únie objasnili, ako by sme mohli spolupracovať a kde sa nachádzajú naše hranice prípustnosti.
<P>
Chcel by som sa dotknúť predovšetkým otázok týkajúcich sa odtlačkov prstov a dilemy, ktorú v tejto súvislosti niektorí z vás - ako poslanci Európskeho parlamentu, no predovšetkým ako občania Európskej únie - majú. Je veľmi dôležité, aby sme si nezamieňali systém ESTA so systémom PNR. Systém PNR zostane nezmenený, presne v tej istej podobe, v akej je v súčasnosti, v rovnakej podobe, v akej bol prijatý a schválený. Nevzťahuje sa naň teda odoberanie odtlačkov prstov v cestovných agentúrach alebo kdekoľvek inde. Táto záležitosť je pevne daná a nemôže byť predmetom žiadnych diskusií alebo zmien. Domnievam sa, že je to veľmi dôležité.
<P>
Pokiaľ ide o otázku ochrany údajov a aktivity skupiny uznávaných expertov, musím povedať, že odkedy stojím na čele Rady ministrov a predsedám Rade bolo moje konanie v spojení s Výborom pre občianske slobody, spravodlivosť a vnútorné veci vždy absolútne transparentné. Príslušným výborom som v súvislosti s touto otázkou doručil dve správy a dnes som pred týmto Parlamentom predniesol informácie o aktuálnom dianí.
<P>
Myslím si, že v prvej etape sme konali v súlade so zásadou, ktorá káže, aby sme najprv určili oblasti, v ktorých existujú problémy a spoločné problémy, a tiež oblasti, v ktorých existujú spoločné zásady, ak také sú, a v ktorých žiadne spoločné zásady neexistujú. Na tomto základe potom budeme môcť pokračovať v ďalších aktivitách. Ďalšie aktivity a rokovania sa začnú v roku 2009, pričom je veľmi dôležité, aby na týchto rokovaniach, za predpokladu, že sa skutočne uskutočnia, vystupovali Európsky parlament, Rada aj Komisia jednotne. Je to jediný spôsob, ktorý nám umožní zabezpečiť dostatočne silný vplyv na dosiahnutie dohody. Myslím, že aj Európsky parlament rozhodol, že dosiahnutie tejto dohody je pre nás nesmierne dôležité, pretože to prinesie zastrešujúcu dohodu o ochrane údajov, aby sme vždy, keď budeme rokovať o nejakej novej dohode, nemuseli túto otázku znova a znova otvárať. A presne to je našim cieľom. Neboli to len nejaké rokovania spojené s dosiahnutím dohody. Preskúmali sa určité zásady. Na tomto základe budeme pracovať, pričom už teraz vieme, že dvanásť zásad je prakticky identických. Ak tieto rokovania začnú, potom sa zásada, ktorá nebude identická, stane, samozrejme, predmetom rokovania. Dúfam, že tieto rokovania dopadnú úspešne.
<P>
Chcel by som sa tiež dotknúť spolupráce medzi členskými štátmi, Komisiou a predsedníctvom v otázkach memoránd, ďalších rozhovorov a vykonávacích programov. Je potrebné celkom jasne povedať, že memorandá nie sú dohody. Memorandá o porozumení sú vyjadrením politickej vôle krajiny stať sa krajinou, v ktorej platí bezvízový styk. Tieto dokumenty neobsahujú žiadne prvky, ktoré by im dávali štatút medzinárodnej dohody.
<P>
Pokiaľ ide o ďalšie rozhovory a vykonávacie dohody a/alebo vykonávacie pravidlá, v tejto oblasti máme s členskými štátmi veľmi intenzívne vzťahy. Pred niekoľkými dňami som mal napríklad o týchto rozhovoroch a o ich napredovaní veľmi otvorený rozhovor s Janom Langerom z Českej republiky. V tejto chvíli neexistujú ešte žiadne písomné dokumenty týkajúce sa týchto rozhovorov a vykonávacích pravidiel, ktoré by Spojené štáty odovzdali členským štátom.
<P>
Podľa môjho názoru je najdôležitejšie, aby práca členských štátov, Komisie a predsedníctva bola aj naďalej transparentná. Jedine v rámci tohto trojuholníka, a v niektorých oblastiach, samozrejme, tiež v spolupráci s Európskym parlamentom, môžeme dosiahnuť vhodný spôsob riešenia tejto otázky. Myslím si však, že by sme mali poskytnúť priestor aj pánovi komisárovi, podpredsedovi Komisie, aby nám mohol dať odpovede na niektoré otázky, ktoré patria do právomocí Komisie.
<SPEAKER ID="073" NAME="Jacques Barrot">
podpredseda Komisie. - (FR) Vážený pán predsedajúci, potrebujeme napraviť túto nespravodlivú situáciu. Nie je prípustné, aby existovali dve skupiny európskych občanov: skupina, ktorá potrebuje víza, a skupina, ktorá ich nepotrebuje. Domnievam sa, že tento názor zdieľame všetci.
<P>
Po druhé ja osobne verím v silu jednoty pri rokovaniach. Európa je oveľa silnejšia, keď hovorí jedným hlasom, keď všetci jej členovia prejavujú solidaritu. Ako pán Mate určite vie, dovolil som si upozorniť - v súvislosti s inou témou, dohodou o otvorenom nebi, ktorá s tou dnešnou, relatívne povedané, nie je vôbec podobná -, že práve vďaka tomu, že Komisia dostala v určitom konkrétnom čase mandát, sa nám podarilo uzavrieť prvú etapu dohody o otvorenom nebi.
<P>
Aj v tomto prípade však rovnako verím v silu jednoty pri rokovaniach, pričom musím povedať, že spoločne s pánom Matem budeme pracovať skutočne tvrdo a s rozhodnosťou.
<P>
Chcel by som ešte dodať, že Komisia v minulosti vždy vytvárala vzájomné dohody s množstvom nečlenských krajín. Tieto dohody nám umožnili dosiahnuť pozitívne výsledky vo vzťahoch s Kanadou, Austráliou a ďalšími krajinami. Neexistuje teda žiadny dôvod, prečo by sa nám nemalo podariť túto diskrimináciu zastaviť.
<P>
Už v utorok a stredu prídu predstavitelia Komisie do Washingtonu, aby tam začali formálne rokovania. Inými slovami to dokazuje našu rozhodnosť naplno využiť získaný mandát. To je z mojej strany k prvému bodu všetko.
<P>
Teraz by som chcel odpovedať na otázky o vykonávacích dohodách, ktoré položil predovšetkým pán Deprez. Presne ako pred chvíľou povedal pán Mate, v súčasnosti ešte nemáme vykonávacie dohody, a z toho dôvodu je veľmi ťažké ich hodnotiť. Neskôr však bude, samozrejme, našou povinnosťou tieto dohody pozorne prehodnotiť vo vzťahu k ustanoveniam Spoločenstva. Chcel by som dodať, že v našich rokovaniach so Spojenými štátmi budeme postupovať transparentne, predovšetkým vo vzťahu k Parlamentu. To isté však musí platiť aj pre členské štáty. Nechcem tým nikoho ani žiaden členský štát obviniť, ale členský štát, ktorý vedie dvojstranné rokovania, musí tiež dodržať povinnosť transparentnosti. Ak chceme byť produktívni, musíme si navzájom dôverovať. Tento fakt chcem skutočne zdôrazniť.
<P>
Samozrejme, ak sa vo vykonávacích dohodách v budúcnosti objavia veci, ktoré nebudú z pohľadu práva Spoločenstva prijateľné, dohodneme sa na krokoch, ktoré je potrebné podniknúť. Určite však budeme konať.
<P>
Po tretie niektorí z vás položili otázku týkajúcu sa ochrany údajov. Chcel by som upozorniť, že výmenu informácii v rámci PNR upravuje dohoda medzi Európskou úniou a Spojenými štátmi z roku 2007. Ustanovenia uvedené v tejto dohode sú pre nás v tejto chvíli záväzné, a nie je preto žiadny dôvod, aby sme museli trpieť akékoľvek zastrašovanie zo strany našich amerických priateľov. V súvislosti s touto témou som tiež zaregistroval poznámku pána Depreza, že v rámci všeobecnej transatlantickej dohody by bolo nepochybne užitočné zriadiť nezávislý orgán na monitorovanie ochrany údajov.
<P>
Toto sú teda niektoré vysvetlenia, môžem vás však uistiť, že Parlament bude pravidelne informovaný o dosiahnutom pokroku v našich rokovaniach, a že naša sila bude prameniť z úplnej medziinštitucionálnej dohody, ktorá vyšle smerom k našim americkým priateľom signál, že Európska únia požaduje rovnaké zaobchádzanie so všetkými svojimi občanmi a bude sa ho dožadovať nezlomným odhodlaním.
<P>
(potlesk)
<SPEAKER ID="074" NAME="Predsedajúci">
. - Rozprava sa skončila.
<P>
Hlasovanie sa uskutoční počas májovej schôdze v Štrasburgu.
<P>
Písomné vyhlásenia (článok 142)
<SPEAKER ID="075" NAME="Tunne Kelam  " AFFILIATION="PPE-DE">
písomne. - Vítam vyhlásenie predsedníctva o rovnakom zaobchádzaní so všetkými občanmi Európskej únie. Je čas, aby bol Komisii udelený poslanecký mandát na dosiahnutie komplexnej dohody o programe bezvízového styku medzi EÚ a USA. Cieľom je v čo najskoršom čase zabezpečiť bezvízové cestovanie pre všetkých občanov Európskej únie bez výnimky. Očakávame tiež, že Komisia bude počas týchto rokovaní maximálne transparentná. V tejto chvíli podľa nás neexistuje žiadny dôvod, pre ktorý by USA mali naliehať na poskytovaní dodatočných údajov. Je tiež dôležité, aby mohli občania na zaslanie svojich osobných údajov a žiadostí o udelenie víz využívať elektronické prostriedky.
<P>
Niektorí moji kolegovia dnes prejavili svoje podráždenie nad krokmi niektorých členských štátov smerom k urýchlenému dosiahnutiu dohody o bezvízovom styku s orgánmi Spojených štátov prostredníctvom dvojstranných konzultácií. Tieto kroky však nespôsobujú rozdelenie EÚ. Nezabúdajme, že prakticky všetky staršie členské štáty majú v súčasnosti s USA podpísanú dohodu o bezvízovom styku, a prakticky všetky nové členské štáty túto dohodu nemajú.
<P>
Memorandá o porozumení, ktoré tieto členské štáty podpísali, je potrebné vnímať ako prejav politickej vôle na ceste k bezvízovému režimu. Určite nejde o žiadne separatistické dohody.
<P>
(Rokovanie bolo prerušené o 11.25 hod. a pokračovalo o 11.30 hod.)
