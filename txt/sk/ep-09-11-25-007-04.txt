<CHAPTER ID="007-04">
4. Prispôsobenie rokovacieho poriadku Európskeho parlamentu Lisabonskej zmluve (
<SPEAKER ID="091" NAME="Bruno Gollnisch" AFFILIATION="NI">
(FR) Vážený pán predseda, moje zariadenie nefunguje, ale to nie je to hlavné, čo chcem povedať.
<P>
Táto správa, vážený pán predseda, obsahovala aj pozmeňujúci a doplňujúci návrh, ktorý bol odstránený, a to pozmeňujúci a doplňujúci návrh č. 86. Moja procedurálna námietka sa zakladá na článku 24 ods. 2 rokovacieho poriadku. Ako som mal tú česť vysvetliť vám v mene mnohých mojich kolegov, podľa tohto článku si majú nezávislí poslanci medzi sebou vybrať delegáta na konferenciu predsedov. Po zablokovaní administratívou sa táto povinnosť už od júla neplní.
<P>
Podľa pozmeňujúceho a doplňujúceho návrhu č. 86 sa však toto ustanovenie malo zmeniť, aby ste sa mohli rozhodnúť, ktorí zástupcovia nezávislých poslancov by sa konferencie predsedov mali zúčastniť. To je, vážený pán predseda, skutočná pohroma, a to ešte opatrne volím slová. Vnímajú to tak všetci naši kolegovia. Skoro to vyzerá, že sme jediní, koho prinútili menovať svojho zástupcu na konferenciu predsedov.
<P>
Dúfam, pán predseda, že rozhodne odmietnete možnosť, ktorú vám ponúka Skupina socialistov a Poslanecký klub Európskej ľudovej strany (kresťanskí demokrati), ku ktorej patríte.
<SPEAKER ID="092" NAME="Predseda">
Chápem, o čo vám ide. Chcel by k tomu niečo povedať pán spravodajca? Môžem požiadať pána spravodajcu, aby sa k tomu vyjadril?
<SPEAKER ID="093" NAME="David Martin">
spravodajca. - Vážený pán predseda, nemusíme tomu venovať veľa času, pretože nezávislí si nezasluhujú, aby sme im venovali veľa času. O tom teraz nehlasujeme. Keby sa obťažovali prísť na zasadania výborov, na ktorých majú právo sa zúčastniť, vedeli by, že o tom nehlasujeme dnes, ale že o tom budeme hlasovať v januári. Ostanem pri odporučení, aby ste, pán predseda, nezávislých vyzvali na účasť na konferencii predsedov.
