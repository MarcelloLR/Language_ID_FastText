<CHAPTER ID="008-13">
13. Vymenovanie predsedu Európskeho orgánu dohľadu (Európskeho orgánu pre bankovníctvo) 
<SPEAKER ID="115" NAME="Olle Schmidt" AFFILIATION="ALDE">
Teraz by sme mali vymenovať troch predsedov nových orgánov pre finančný dohľad. Pozornosť Parlamentu by som upriamil na to, že žiaden z nich nie je žena. Myslím si, že je veľmi zvláštne, že Komisia nedokáže navrhnúť jedinú ženu, ktorá má kvalifikáciu pre niektorý z týchto orgánov.
<P>
(potlesk)
<SPEAKER ID="116" NAME="William" AFFILIATION="The Earl of) Dartmouth  (EFD">
Rád by som na jednu z týchto funkcií navrhol pani Andreasenovú.
<P>
(potlesk a výkriky "bravo" od skupiny EFD)
<SPEAKER ID="117" NAME="Enikő Győri">
úradujúca predsedníčka Rady. - Včera večer sme v tomto Parlamente mali nesmierne plodnú diskusiu o postupe vymenovania predsedov a výkonných riaditeľov nových agentúr pre dohľad. Som úprimne vďačná Parlamentu a poslancom, ktorí sa tejto rozpravy zúčastnili.
<P>
Poslanci zdôraznili niekoľko problémov, ktoré bolo potrebné objasniť a ktoré bude potrebné sledovať, aby sme dosiahli spoločný cieľ: mať dobre fungujúci systém dohľadu, ktorý dokáže dobre plniť svoju úlohu.
<P>
Stotožňujeme sa s vaším názorom, že je nesmierne dôležité zaručiť, aby tieto orgány mohli fungovať nezávisle, aby mali schopných vedúcich predstaviteľov s vhodnými právomocami a aby bolo zaručené primerané financovanie týchto inštitúcií.
<P>
Predsedníctvo si vypočulo posolstvo Parlamentu a prijalo ho s pochopením. Som presvedčená, že sa nám v tejto otázke podarilo dosiahnuť veľmi dobrú dohodu. Chcela by som vás všetkých vyzvať, aby ste hlasovali za týchto kandidátov.
<SPEAKER ID="118" NAME="Predsedajúci">
Podujmete sa azda na túto úlohu?
<SPEAKER ID="119" NAME="Michel Barnier" LANGUAGE="FR">
Hlasovanie, ku ktorému pristúpite s maximálnou zodpovednosťou, je veľmi dôležité.
<P>
Je potrebné vybrať predsedov troch orgánov dohľadu - pre bankovníctvo, poisťovníctvo a trhy -, a teda zriadiť tieto tri nové orgány a zabezpečiť ich fungovanie. Spoločne s Európskym výborom pre systémové riziká budú konečne predstavovať prvú skutočnú európsku štruktúru dohľadu pre finančné trhy a za veľa vďačia vám, pretože vďaka hlasovaniu tohto Parlamentu sa tieto orgány vytvorili a posilnili sa ich právomoci.
<P>
Hlasovať budete s maximálnou zodpovednosťou a my budeme vaše rozhodnutie rešpektovať. Keďže v rámci Komisie to bola moja zodpovednosť, ujal som sa výberu kandidátov z 275 osôb, ktoré sa prihlásili a ktoré som ja nevybral. Boli to osoby z členských štátov a regulačných orgánov, ktoré slobodne podali prihlášky. Bol to otvorený a transparentný proces, ktorého sa mohli zúčastniť všetci, ak si to želali.
<P>
Na konci tohto procesu som sa osobne stretol s predbežne vybranými osobami. Musím povedať, pán Schmidt, že mne osobne bolo ľúto, keď v prípade jednej z troch pozícií - pozície v Európskom orgáne pre bankovníctvo - jedna z dvoch predbežne vybraných osôb, vynikajúca uchádzačka, v poslednej chvíli tesne pred Vianocami stiahla svoju prihlášku. Prvý záväzok, ktorý chcem prijať, je zaručiť, aby prebiehajúci proces vymenovávania výkonných riaditeľov - práve dnes ráno som sa stretol s kandidátmi predbežne vybranými pre jeden z orgánov - bol vyváženejší a aby bola v zastúpení väčšia rozmanitosť, a to najmä z hľadiska rodovej rovnosti, čo je oprávnená požiadavka Európskeho parlamentu.
<P>
Vybrali sme týchto kandidátov na základe ich schopností, skúseností, oddanosti Európe a nezávislosti. Urobím to isté aj v prípade výkonných riaditeľov, aby tieto tri orgány mali požadovanú dôveryhodnosť a autoritu.
<P>
Dámy a páni, toto hlasovanie je dôležité. V liste, ktorý som včera poslal pani Bowlesovej a pánovi Lehnemu, som sa zaviazal - a tento záväzok som vám potvrdil s pánom podpredsedom Šefčovičom dnes ráno -, že týmto trom orgánom poskytneme praktické, finančné a ľudské zdroje potrebné na zaručenie dôveryhodnosti a nezávislosti, ktoré potrebujú, a vyrozumel som, že predsedníctvo sa zaviazalo k tomu istému.
<P>
Tieto tri orgány majú pred sebou vysoké pracovné zaťaženie súvisiace so záťažovými testami, ratingovými agentúrami a textami, o ktorých v súčasnosti diskutujete a ktoré súvisia s reguláciou derivátov a predaja nakrátko. Práce je veľa. Vieme, že trhy reagujú rýchlejšie ako demokracia. Dôverujem Parlamentu pri príprave na hlasovanie a potvrdzujem záväzky, ktoré prijala Komisia na zaručenie nezávislosti, praktických zdrojov a dôveryhodnosti týchto troch nových orgánov.
<SPEAKER ID="120" NAME="Sharon Bowles">
autorka. - Prepáčte, že oberám poslancov o čas.
<P>
Predložili sme uznesenia, pretože výbor nebol spokojný s inštitucionálnymi postupmi a želal si získať záruky od Komisie a predsedníctva. Vo včerajšej rozprave a v písomných vyhláseniach a v listoch adresovaných mne boli poskytnuté dostatočné záruky a všetky budú uverejnené.
<P>
Väčšinové odporúčanie výboru teraz je, aby boli schválení všetci kandidáti, s čím osobne súhlasím. To znamená hlasovať proti všetkým uzneseniam.
<P>
Záruky sme sa snažili získať v štyroch oblastiach.
<P>
Pokiaľ ide o nezávislosť týchto orgánov, Komisia aj predsedníctvo znova potvrdili rešpektovanie ustanovení o nezávislosti týchto orgánov, ich predsedov, riadiacich pracovníkov a členov rady.
<P>
Pokiaľ ide o zastúpenie v rade, Komisia je obozretná v súvislosti s vymenovávaním kandidátov do dozorných rád predsedami orgánu dohľadu podľa požiadaviek príslušného nariadenia a predsedníctvo podporilo vyhlásenie Komisie.
<P>
Pokiaľ ide o primerané rozpočtové zdroje, Komisia uznala potrebu poskytnúť orgánom primerané rozpočtové a ľudské zdroje, s čím predsedníctvo súhlasilo a tiež zdôraznilo dôležitosť toho, aby si členské štáty splnili svoje povinnosti.
<P>
Pokiaľ ide o postup vymenovania, všetci sme zistili, že sme viazaní nariadeniami takým spôsobom, o ktorom si všetky strany uvedomujú, že je nevhodný, napríklad kritériom veku odchodu do dôchodku premietnutým do konca funkčného obdobia a tiež rodovou otázkou. Týmto otázkam sa bude venovať preskúmanie, s ktorým tiež súhlasí Komisia aj predsedníctvo.
<P>
Výbor naďalej trvá na tom, aby mal úlohu v prebiehajúcich aj budúcich postupoch výberu užších zoznamov kandidátov na všetky pozície, napríklad na pozíciu výkonného riaditeľa. Na účely demokracie si poslanci želajú mať možnosť vyjadriť svoju voľbu pri jednotlivých kandidátoch, a preto uznesenia zostali na programe hlasovania. Ako však hovorím, ak chcete schváliť menovania, s čím súhlasím, mali by ste hlasovať proti príslušným uzneseniam.
<SPEAKER ID="121" NAME="Predsedajúci">
Teraz prejdeme k pomerne absurdnému postupu, ako už naznačila pani Bowlesová. Budeme teraz hlasovať, ale hlasujete za uznesenie, ak ste proti kandidátovi, a hlasujete proti uzneseniu, ak chcete kandidáta potvrdiť. Nerozumiem tomu, ale tak to je.
