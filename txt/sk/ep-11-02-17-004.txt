<CHAPTER ID="004">
Poskytnutie záruky Únie EIB na straty z úverov a záruk za úvery na projekty mimo Európskej únie (rozprava) 
<SPEAKER ID="008" NAME="Predsedajúci">
Prvým bodom je správa pána Kalfina v mene Výboru pre rozpočet o návrhu rozhodnutia Európskeho parlamentu a Rady, ktorým sa Európskej investičnej banke poskytuje záruka EÚ na straty z úverov a záruk za úvery na projekty mimo Európskej únie - C7-0110/2010 -.
<SPEAKER ID="009" NAME="Ivailo Kalfin">
spravodajca. - Súčasný mandát Európskej investičnej banky (EIB) na operácie mimo Európskej únie uplynie koncom októbra. Európsky parlament a Rada musia dohodnúť podmienky jeho predĺženia.
<P>
Parlament o tejto otázke veľmi dôsledne diskutuje už niekoľko mesiacov. V priebehu tohto obdobia sme prediskutovali mnohé myšlienky a snažili sa vypočuť názory mnohých zainteresovaných strán. Zorganizovali sme desiatky stretnutí medzi politickými skupinami, ktoré na texte pracujú, a to mimo Parlamentu aj v rámci neho.
<P>
Chcel by som využiť túto príležitosť a srdečne poďakovať všetkým svojim kolegom z politických skupín a tiež administratívnym pracovníkom za ich zanietenie, prácu v súlade s najprísnejšími odbornými normami a ich snahu dospieť k širokému konsenzu v otázke mandátu pre Európsku investičnú banku, ktorý bude mať pri plnení cieľov EÚ dôležitú úlohu. Veľmi pekne chcem poďakovať aj Európskej investičnej banke a Komisii za ich neprestajnú podporu a rady, ktoré sme v našej práci veľmi ocenili.
<P>
Teraz tu máme návrh rozhodnutia, o ktorom bude Parlament hlasovať. Ustanovuje lepšiu koordináciu medzi Európskou investičnou bankou a inými orgánmi EÚ, väčšiu transparentnosť a účasť zainteresovaných strán a tiež lepší systém monitorovania a podávania správ - je to rozhodnutie, ktoré zlepší viditeľnosť vplyvu činností banky.
<P>
Toto rozhodnutie stojí na začiatku vytvorenia spoločnej pozície EÚ v spolupráci s Radou. Návrh rozhodnutia zachováva veľmi úspešný profil Európskej investičnej banky, ktorá je prvotriednou finančnou inštitúciou a investičnou bankou. Od Európskej investičnej banky sa ako od inštitúcie EÚ zároveň očakáva, že pomocou svojich špecifických prostriedkov a nástrojov bude viac prispievať k dosahovaniu cieľov Únie.
<P>
Navrhované zmeny sa opierajú o nazbierané skúsenosti a o vedomie, že profil Európskej investičnej banky ako prvotriednej investičnej banky by nemal byť ohrozený.
<P>
Parlament navrhuje oveľa lepšiu koordináciu medzi Európskou službou pre vonkajšiu činnosť, Komisiou a EIB pri vykonávaní cieľov vonkajšej politiky EÚ. Európska investičná banka bude musieť vypracovať rozvojové parametre a parametre environmentálneho vplyvu a podávať správy o ich plnení. To nepriamo prispeje k odstraňovaniu chudoby a k zmierňovaniu následkov zmeny klímy v rozvojových krajinách a povedie k stimulovaniu malých a stredných podnikov a k stimulovaniu rozvoja miestnych komunít.
<P>
Systémy monitorovania a podávania správ zaručujú väčšiu transparentnosť, lepší prístup k informáciám a zainteresovaným stranám poskytujú viac možností vyjadriť názor v počiatočnej fáze zvažovania projektov. Na projekty v oblasti životného prostredia sa uvoľnia ďalšie 2 miliardy EUR. To by malo prispieť k snahám partnerských krajín Európskej únie o financovanie úsilia pri vykonávaní politík v oblasti klímy. Dúfajme, že tento nový nástroj bude potenciálne prijímajúce krajiny stimulovať k väčším záväzkom voči cieľom Európskej únie v oblasti klímy.
<P>
Parlament tiež navrhuje zvýšiť stropy záruk Európskej únie, ktoré bude využívať EIB. Na prvý pohľad je to veľmi ťažké rozhodnutie, lebo pre členské štáty je to mimoriadne citlivá otázka. Každé zvýšenie stropov v podstate znamená 9 % príspevok do garančného fondu, no na druhej strane ide o mimoriadne dobrý nástroj, ktorý vytvára pákový efekt a priťahuje k projektom EIB viac inštitúcií poskytujúcich finančné prostriedky.
<P>
Navrhované zvýšenie stropov predstavuje približne 1,7 miliardy EUR a EIB by umožnilo minimálne udržať si intenzitu svojich činností v predvstupových krajinách, a to najmä v oblasti Stredozemia. V uplynulých rokoch sa toto financovanie na žiadosť Rady posilnilo. EÚ preto musí vynaložiť ďalšie úsilie a podporiť hospodárstvo v krajinách západného Balkánu a severnej Afriky, a to najmä v týchto časoch.
<P>
Nešlo by tu o značné náklady, no výhody, ktoré by prinieslo dosiahnutie cieľov EÚ v týchto oblastiach, by boli veľmi veľké. Žiadame Európsku investičnú banku, aby vytvorila silnejšie kapacity na hodnotenie svojich projektov z hľadiska rozvoja, životného prostredia a ľudských práv a na podávanie správ o týchto hľadiskách.
<P>
Pred rozhodnutím o projektoch bude musieť navrhovateľov úverov požiadať, aby ich prekonzultovali s miestnymi zainteresovanými stranami. Potvrdzujeme osvedčené postupy EIB, ktorá sa vyhýba spolupráci s partnermi, ktorí sú zapojení do nespolupracujúcich jurisdikcií a ktorí využívajú daňové raje. Navrhujeme do polovice roka 2012 zriadiť pracovnú skupinu, ktorá odporučí lepšiu spoluprácu a spájanie prostriedkov od rôznych darcov.
<P>
Pracovná skupina preskúma súčasné postupy týkajúce sa vyplácania rozvojovej pomoci Európskou úniou a členskými štátmi s cieľom zvýšiť účinnosť vyplácania a viditeľnosť Európy ako hlavného poskytovateľa rozvojovej pomoci vo svete. (rozprava)
<SPEAKER ID="010" NAME="Siim Kallas">
podpredseda Komisie. - Chcel by som poďakovať pánovi spravodajcovi Kalfinovi a ďalším poslancom tohto Parlamentu za konštruktívny prístup k návrhu, ktorý poukazuje na veľký záujem Parlamentu o činnosti Európskej investičnej banky.
<P>
Myslím si, že Parlamentu sa podarilo vypracovať vyváženú správu, ktorá bude predstavovať dobrý základ pre nastávajúce rokovania s Komisiou a Radou.
<P>
V apríli minulého roka vydala Komisia po strednodobom preskúmaní žiadosti EIB o vonkajší mandát legislatívny návrh na zmenu a doplnenie rozhodnutia 633/2009/ES.
<P>
Teraz je nutné včas prijať rozhodnutie, ktoré EIB umožní pokračovať vo vonkajšej činnosti až do roku 2013 a zároveň posilní jej mandát tak, aby sa zabezpečil čoraz väčší súlad medzi investíciami EIB mimo EÚ a politickými cieľmi EÚ najmä v oblastiach zmeny klímy a rozvoja.
<P>
Čo sa týka dnešného hlasovania, Komisia považuje za prijateľné viaceré predložené pozmeňujúce a doplňujúce návrhy. Tieto pozmeňujúce a doplňujúce návrhy sa týkajú, po prvé, požiadavky na posilnenie rozvojových aspektov činnosti EIB a, po druhé, vyzývajú na zvýšenie regionálnych stropov všeobecného mandátu. To by okrem iného EIB umožnilo udržať v určitých regiónoch, predovšetkým v predvstupových regiónoch, primeraný rozsah činnosti. Zároveň by to malo EIB pomôcť zapojiť sa do našich spoločných snáh v oblasti poskytovania podpory Tunisku a Egyptu v demokratizačnom procese. Po tretie, je tu všeobecná požiadavka väčšej transparentnosti, lepšieho podávania správ a lepšej účinnosti.
<P>
O ďalších pozmeňujúcich a doplňujúcich návrhoch bude, na druhej strane, potrebné ďalej rokovať v rámci trialógu. Tieto body sa týkajú, po prvé, obmedzenia oprávnenosti krajín, o ktorých sa Rada domnieva, že sa nezaviazali plniť primerané ciele v oblasti zmeny klímy, a to v rámci mandátu na finančné operácie v oblasti zmeny klímy.
<P>
Po druhé, je tu niekoľko pozmeňujúcich a doplňujúcich návrhov, ktorých cieľom je zaviesť regionálne operatívne usmernenia ako delegované akty, čo by však znemožnilo, aby to boli operatívne a flexibilné všeobecné smerovania, čo bol pôvodný zámer návrhu Komisie.
<P>
Tretia a posledná pripomienka sa týka niekoľkých pozmeňujúcich a doplňujúcich návrhov v oblasti dlhodobých úloh, akými sú vytvorenie európskej platformy pre spoluprácu a rozvoj či úvahy o dlhodobých vyhliadkach na financovanie spolupráce a rozvoja a ktoré úzko nesúvisia s vykonávaním súčasného mandátu.
<P>
Musíme si dať pozor na to, že rokovanie o týchto pozmeňujúcich a doplňujúcich návrhoch môže oddialiť prijatie rozhodnutia, a preto by sme nemuseli v súvislosti s týmto rozhodnutím zdĺhavo a zložito rokovať.
<P>
Trialóg medzi inštitúciami sa začne na základe správy, ktorá má byť dnes prijatá. Spoločným cieľom je prijať rozhodnutie do leta, a tým predísť riziku, že sa do októbra 2011 neprijme žiadne rozhodnutie, lebo to by spôsobilo pozastavenie vonkajších činností EIB po tomto dátume.
<SPEAKER ID="011" NAME="Vincent Peillon" LANGUAGE="FR">
V prvom rade by som chcel poďakovať pánovi Kalfinovi za vynikajúcu prácu, ktorú sme mohli spoločne vykonať, a v mene Výboru pre zahraničné veci, ktorého som bol spravodajcom, chcem poďakovať svojim kolegom pani Hautalovej, pánovi Lambsdorffovi a pani Giannakouovej.
<P>
Keďže to už urobil pán Kalfin, nebudem opakovať pozitívne body správy a návrhu, ktoré obhajuje a ktoré sa týkajú mandátu na finančné operácie v oblasti zmeny klímy, zvyšovania počtu ľudských zdrojov, pozornosti venovanej sociálnym a rozvojovým aspektom, životnému prostrediu, ľudským právam, ďalej sa týkajú posunu dôrazu záruky na krajiny, ktoré ju potrebujú najviac, a silnejšieho prepojenia s politikami EÚ.
<P>
Parlament je jednotný vo všetkých týchto bodoch - chcem, aby to bolo jasné - a musí zostať jednotný aj v priebehu ťažkých rokovaní s Radou, ktoré nás čakajú, ako som práve počul.
<P>
V tomto štádiu by som chcel upozorniť na dva nedostatky. Ľutujem, že sa ešte nezačala potrebná príprava EIB na mikroúver, ani sa ešte nezačalo diskutovať o stropoch na obdobie po roku 2013, hoci Výbor pre zahraničné veci hlasoval za obidva tieto body v konsenze, ktorý dosiahli všetky politické skupiny. Preto sa Skupina progresívnej aliancie socialistov a demokratov v Európskom parlamente so súhlasom pána Kalfina a ďalších spravodajcov rozhodla predložiť na plenárnej schôdzi pozmeňujúce a doplňujúce návrhy k týmto dvom bodom.
<P>
Na záver spomeniem jeden dôležitý bod, na ktorý by som chcel, ako sa v politike hovorí, upriamiť vašu pozornosť a o ktorom sa už roky diskutuje. Po páde Berlínskeho múru sme dokázali zareagovať nielen projektom rozširovania, ktorý bol nepochybne nevyhnutný, hoci spôsob jeho uplatňovania môžu niektorí spochybňovať, no ešte skôr sme vytvorili Európsku banku pre obnovu a rozvoj (EBOR), aby sme mohli podporovať nevyhnutnú hospodársku a demokratickú premenu.
<P>
Európska únia a tiež EIB ako moc, ktorá stojí za ňou, je najväčším poskytovateľom finančných prostriedkov druhému brehu Stredozemného mora. Zároveň však vieme, že vyplácanie týchto finančných prostriedkov nebude pokračovať po ukončení jedného programového obdobia - inými slovami po roku 2013, ako som už spomenul - a že diskusia, ktorá tu dnes prebieha, dokazuje, že v budúcnosti sa môžeme stretnúť s ťažkosťami.
<P>
V správe pána Kalfina, o ktorej dnes diskutujeme, sa spomína projekt, ktorý Európska únia už prijala a je schválený v správe o Únii pre Stredozemie a v ktorom ide o vytvorenie eurostredozemskej banky pre spoločný rozvoj a investície. Toto by prakticky a nielen slovne dokazovalo to, že Európska únia je ochotná podporiť veľké demokratické hnutie, ktoré je aktívne na druhom brehu Stredozemného mora, a ja dúfam, že sa tomu bude venovať vážna pozornosť a že sa v priebehu nasledujúcich mesiacov podniknú kroky na podporu vytvorenia tejto banky.
<SPEAKER ID="012" NAME="Thijs Berman" LANGUAGE="NL">
Rýchle tempo hospodárskeho rastu v rozvojových krajinách obchádza veľké množstvo ľudí. Ako to vidíme vo veľkých mestách, akým je Addis Abeba, aj v afrických krajinách niekedy hospodársky rast dosiahne dvojciferné čísla. Rovnako rýchlym tempom však rastie aj nerovnosť.
<P>
Najmä ženy a poľnohospodári nemajú dostatok príležitostí na to, aby zveľadili svoje živobytie. Jednou z hlavných prekážok je prístup k finančným službám. Súkromné banky jednoducho viac dôverujú obchodníkom, ktorí dosahujú rýchle zisky, než ženám a poľnohospodárom.
<P>
V tejto situácii majú nenahraditeľnú úlohu štátne banky. Týmto legislatívnym uznesením preto EIB robí dôležitý krok. Banka už neposkytuje finančné prostriedky len na priehrady a cesty, na veľké projekty európskych spoločností v oblasti infraštruktúry. Táto časť bankových operácií musí fungovať ďalej, ale musí, samozrejme, používať postupy, ktoré všetkým zainteresovaným stranám umožnia v súlade s jasným kritériom udržateľnosti a sociálnej spravodlivosti vyjadriť svoj názor. Daňové raje by v týchto projektoch nemali dostať šancu.
<P>
Novinkou je to, že EIB bude teraz formou sprístupnenia úverov pomáhať aj vlastníkom malých podnikov v rozvojových krajinách. Bude to možné prostredníctvom miestnych bánk, inštitúcií poskytujúcich mikroúvery, hoci tu potrebujeme ďalší pozmeňujúci a doplňujúci návrh, a prostredníctvom spolupráce s rozvojovými bankami členských štátov. EIB by mala dostať ďalší priestor na to, aby s pomocou postačujúceho počtu pracovníkov vnútorne rozvíjala svoju odbornosť. Vďaka tomuto novému rozmeru svojich operácií je však EIB nenahraditeľným nástrojom rozvojovej politiky Európskej únie, ktorá sa jasne zaviazala k rovnakým príležitostiam v rozvojových krajinách a k udržateľnému hospodárskemu rastu.
<P>
Chcel by som poďakovať EIB, svojmu kolegovi pánovi Ivailovi Kalfinovi a všetkým spravodajcom za vynikajúcu spoluprácu.
<SPEAKER ID="013" NAME="William  Dartmouth" AFFILIATION="The Earl of">
spravodajca Výboru pre medzinárodný obchod požiadaného o stanovisko. - Odborníci, ktorí vedú Európsku investičnú banku, ju až doteraz spravovali v súlade so zásadou finančnej bezúhonnosti.
<P>
Úvery a záruky poskytovala Európska investičná banka obozretne, a preto má na konte len veľmi málo zlých úverov.
<P>
Táto správa sa však pokúša oslabiť profesionálny prístup Európskej investičnej banky a rozširuje jej právomoc tak, aby zahŕňala rôzne politické ciele. Veľmi jasne to povedal pán komisár.
<P>
Oslabenie obchodných kritérií, na základe ktorých EIB fungovala doteraz, nutne povedie k dožadovaniu sa záruky. Daňovníkov to bude niečo stáť a ja sa musím znovu pýtať, či ťažko skúšaní daňovníci v Európe a vo Veľkej Británii skutočne chcú, aby sa ich peniaze použili na plnenie čisto politických cieľov mimo EÚ.
<SPEAKER ID="014" NAME="George Sabin Cutaş" LANGUAGE="RO">
Podľa tejto správy je cieľom záruky poskytovanej Európskej investičnej banke rozvoj sociálnych a hospodárskych štruktúr a zmierňovanie následkov zmeny klímy v tretích krajinách a zároveň presadzovanie demokracie, zásad právneho štátu a ľudských práv. Z toho dôvodu považujem návrh na zvýšenie všeobecného mandátu pre banku za pozitívny, a to aj preto, že krajiny, ktorým je táto záruka určená, zahŕňajú tie, ktoré sa uchádzajú o vstup do EÚ, a tiež tie, ktoré s Európskou úniou podpísali dohody o partnerstve.
<P>
Aby však EIB mohla plniť svoje povinnosti v tretích krajinách lepšie, potrebuje značné prostriedky a viac odborných pracovníkov. V tejto súvislosti musí EIB zvážiť presadenie určitých projektov, ktoré majú pre Európsku úniu strategický význam, akými sú plynovod Nabucco a iné veľké pozemné a námorné projekty, a tiež projekty v oblasti energetickej infraštruktúry.
<P>
Na záver chcem zdôrazniť, že je potrebné, aby EIB vykonávala monitorovanie financovaných projektov, a to v ich priebehu aj po ich ukončení, v rámci ktorého by zisťovala, či boli dodržané sociálne a environmentálne kritériá.
<SPEAKER ID="015" NAME="Giovanni Collino" LANGUAGE="IT">
Najprv by som rád poďakoval pánovi spravodajcovi Kalfinovi za vykonanú prácu. Dnešné hlasovanie obnovuje záruku EÚ poskytnutú Európskej investičnej banke na straty z úverov na investičné projekty mimo Európskej únie. Toto opatrenie má v súčasnej hospodárskej situácii, ktorá sa vyznačuje zásadnými zmenami nielen na trhoch, ale aj vo výrobných postupoch a prístupoch k hospodárstvu, ešte väčší význam.
<P>
Kým EIB má na jednej strane kľúčovú úlohu pre Európsku úniu, na druhej strane Únia posilňuje jej politickú a hospodársku prítomnosť za hranicami 27 členských štátov. S ostatnými politickými stranami sa dosiahol kompromis, ktorým je zmena a doplnenie pôvodného textu Komisie. Diskusie, v rámci ktorých sa zohľadnili rôzne názory, boli konštruktívne, a to aj vo Výbore pre rozpočet, aj v rámci prípravy na dnešnú schôdzu.
<P>
Témy rokovaní a politickej rozpravy boli nasledovné: podpora miestnych malých a stredných podnikov, maximalizácia synergií v oblasti rozvojovej spolupráce, ktorá má zabrániť zdvojovaniu našich snáh v južných krajinách a mrhaniu prostriedkami, charakter EIB - tá zostáva investičnou bankou, ktorá poskytuje úvery, súťaží na medzinárodných trhoch a neposkytuje nezabezpečené finančné prostriedky - a geografický rozsah investícií EIB, ktorý sa rozšíril na krajiny, akými sú Líbya a Irak, nie však na krajiny, akou je Bielorusko, v ktorom je minimálnou požiadavkou na naplánovanie opatrení dodržiavanie ľudských práv zakotvené v Európskom dohovore o ochrane ľudských práv.
<P>
Je veľmi pravdepodobné, že prácu, ktorú vykonal Parlament, veľmi rýchlo odsúhlasia Rada aj Komisia. Čo sa týka vykonanej práce, spravodajca predloží ústny pozmeňujúci a doplňujúci návrh na zvýšenie rozpočtových prostriedkov zaručujúcich investície EIB v oblasti Stredozemia. Takéto investície môžu pomôcť stabilizácii Stredozemia, v neposlednom rade v súvislosti s problémami spojenými s prílivom migrantov počas uplynulých týždňov.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="016" NAME="William  Dartmouth" AFFILIATION="The Earl of">
poslanec. - Chcel by som rečníka požiadať, aby zvážil, koľko toto všetko stojí daňovníka.
<SPEAKER ID="017" NAME="Giovanni Collino" AFFILIATION="PPE">
(IT) Čo konkrétne má na mysli autor otázky? Celú operáciu či jeden konkrétny bod?
<SPEAKER ID="018" NAME="Göran Färm" LANGUAGE="SV">
Chcel by som vyjadriť úprimnú vďaku pánovi spravodajcovi Kalfinovi, ktorý vykonal prvotriednu prácu. Spolupracoval s Európskou investičnou bankou aj tieňovými spravodajcami z piatich rôznych výborov Parlamentu, ktoré do toho boli zapojené. Skutočne si myslím, že dosiahli vynikajúci výsledok.
<P>
Finančná kríza poukazuje na to, aké je v čase, keď kolíše súkromný finančný trh, dôležité mať stabilné verejné inštitúcie, ktoré sú zodpovedné za poskytovanie úverov v kľúčových investičných oblastiach. Preto teraz diskutujeme o vytvorení nových finančných nástrojov v mnohých rôznych kontextoch, ale aj o rozvíjaní nástrojov, ktoré už máme - v tomto prípade sú to činnosti EIB mimo Európy.
<P>
Veľmi rád by som zdôraznil tri body, ktoré, dúfam, vzbudia pozornosť tohto Parlamentu aj Rady. Prvý sa týka väčšej jednoty medzi činnosťami EIB a usmerneniami v oblasti rozvoja a zahraničnej politiky EÚ. Druhý sa týka zvýšenia stropu pre projekty v oblasti boja proti zmene klímy a tretí sa týka zvýšenia úverových stropov, ktoré si vyžaduje väčšie záruky členských štátov.
<P>
Väčšina činností EIB smeruje do Európy, ak však spočítame, koľkým krajinám sa poskytujú úvery, vo väčšine prípadov ide v skutočnosti o rozvojové krajiny. Preto dnes hlasujeme, okrem iného, o požiadavke prísnejšie hodnotiť projekty a o požiadavke, aby EIB vopred vypracovala dôkladné posúdenie toho, či investície skutočne prispejú k dosahovaniu našich rozvojových cieľov. Naliehavo všetkých žiadam, aby tieto požiadavky podporili. Na to tiež potrebujeme zvýšiť transparentnosť činností EIB v tých krajinách, na ktoré sa vzťahuje vonkajší mandát. Veci sa majú tak, že naše finančné transakcie sú často zdĺhavé a zložité, a to veľmi sťažuje transparentnosť. Usilujeme sa tiež o to, aby sa ešte väčšia pozornosť venovala vlastným pravidlám EIB vo vzťahu k činnostiam v daňových rajoch.
<P>
Zdravý finančný systém je predpokladom funkčného hospodárstva v zraniteľných častiach sveta. Preto ma teší, že máme možnosť podporiť aj ústny pozmeňujúci a doplňujúci návrh, ktorý, dúfam, získa podporu všetkých a ktorý nám umožní poskytnúť viac prostriedkov krajinám, akými sú Egypt a Tunisko.
<P>
Táto správa predstavuje dôležitý krok smerom, ktorý v priebehu nastávajúcich rokovaní, dúfam, podporí aj Rada.
<SPEAKER ID="019" NAME="Carl Haglund" LANGUAGE="SV">
V prvom rade by som chcel poďakovať pánovi spravodajcovi za vynikajúcu a profesionálnu prácu na tejto správe. Medzi skupinami bola dobrá spolupráca a myslím si, že výsledok je veľmi dobrý.
<P>
Kolegovia poslanci z druhej strany rokovacej sály vyjadrili obavy, že hodláme ohroziť dobrú prácu, ktorú Európska investičná banka doteraz robila. Myslím si, že tieto obavy sú úplne neopodstatnené. Skutočnosť je taká, že momentálne hodnotíme strednodobý mandát, ktorý máme, a povedieme banku lepším smerom.
<P>
Hoci je dobré pamätať na nové a rozumné myšlienky, ktorých je pomerne veľa a ktoré je dobré v tomto štádiu využiť, na druhej strane je dobré nezabúdať na to, že skôr či neskôr budeme musieť začať rokovať o mandáte EIB na nový finančný rámec, teda o mandáte, ktorý bude platiť od roku 2014. Vtedy sa budeme musieť rozhodnúť, akým smerom chceme banku viesť, aké nové úlohy jej plánujeme prideliť a akým spôsobom sa majú nové úlohy plniť prostredníctvom možného poskytnutia nových finančných prostriedkov banke. Je dôležité, aby sme na to pamätali.
<P>
V tomto kontexte by som chcel spomenúť dva detaily. Tým prvým je vec, ku ktorej sa vyjadril pán Färm. Ide o to, že sa nám pravdepodobne podarí odsúhlasiť zvýšenie prostriedkov, ktoré EIB môže použiť v severnej Afrike, a to je podľa mňa v súvislosti s tamojšou politickou situáciou veľmi pozitívne. Presne preto by EIB mala mať vonkajší mandát, teda aby sme mohli konať v súlade s cieľmi Únie.
<P>
Chcel by som tiež zdôrazniť niečo, čo určite spomenie aj pán gróf Lambsdorff, a to, že Skupina Aliancie liberálov a demokratov za Európu chcela, aby sa vonkajší mandát EIB mohol použiť na poskytnutie úveru Bielorusku. Je to súčasťou politiky, ktorú chceme presadzovať, a zásad, ktoré si v Európskej únii ceníme a ktoré musí v zásade dodržiavať aj náš dôležitý nástroj EIB.
<P>
Aby som to zhrnul, myslím si, že sme mali s politickými skupinami dobrú spoluprácu a že spravodajcovi sa vynikajúco podarilo nájsť riešenia, vďaka ktorým správa pravdepodobne získa širokú podporu pri hlasovaní, ktoré sa uskutoční len o niečo viac ako o hodinu. Myslím si, že to je dobrým základom pre naše rokovania s Radou. Dúfam, že Európska rada je ochotná vnímať dobré námety Európskeho parlamentu na pozmeňujúce a doplňujúce návrhy v pozitívnom svetle.
<SPEAKER ID="020" NAME="Helga Trüpel" LANGUAGE="DE">
Najprv by som chcela aj ja poďakovať pánovi Kalfinovi za ambicióznu správu a chcela by som vám ešte raz pripomenúť, že práve Európsky súdny dvor požadoval, aby bol vonkajší mandát schválený v rámci spolurozhodovacieho postupu. Inými slovami, ide tu o väčšie práva pre Parlament, čo ako sebavedomí poslanci Európskeho parlamentu, samozrejme, vítame.
<P>
Európska únia si v Lisabonskej zmluve stanovila veľa rôznych chvályhodných cieľov: chrániť prírodné zdroje, bojovať proti chudobe a usilovať sa o demokraciu, zásady právneho štátu a ľudské práva. Preto je správne, že EIB funguje ako nástroj, ktorý sa usiluje dosiahnuť tieto ciele, že nejde proti nim, ale robí všetko preto, aby sa zabezpečilo dosahovanie týchto cieľov s pomocou EIB. Hovoríme predovšetkým o environmentálnej infraštruktúre, lepšom zásobovaní vodou, lepšej hygiene a o väčšom objeme finančných prostriedkov investovaných do zdravia a odbornej prípravy, lebo s istotou vieme, že tieto veci pomáhajú zabezpečiť budúcnosť v tretích krajinách a vo významnej miere prispievajú k boju proti chudobe.
<P>
Z ekologického hľadiska je doplnkový mandát v oblasti zmeny klímy tiež veľmi pozitívny. Je potrebné mobilizovať ďalšie dve miliardy, a ak vezmeme vlastné ciele v oblasti zmeny klímy vážne, potom musíme v tejto oblasti, prirodzene, spolupracovať s EIB. Rovnako ma teší, že pán Kalfin navrhol, aby EIB pomáhala aj pri hospodárskom rozvoji a demokratickej zmene v oblasti Stredozemia - teraz predovšetkým v Tunisku a Egypte. Preto tieto pozmeňujúce a doplňujúce návrhy, o ktorých budeme onedlho hlasovať, považujeme za správne.
<P>
Veľmi nám záleží na tom, aby sme v Európskej investičnej banke videli väčšiu transparentnosť. Komisia musí teraz predkladať správu každý rok. To však samo osebe nestačí. Chceme dosiahnuť skutočnú transparentnosť. Boli by sme tiež radi, keby boli do rozhodovania ešte pred prijatím rozhodnutia zapojené aj mimovládne organizácie a iné spôsobilé orgány. Veríme, že táto transparentnosť prispeje k prijatiu EIB a že ho nenaruší.
<P>
Keď vezmeme do úvahy všetky dobré návrhy, ktoré boli v Parlamente predložené, dúfame, že Rada nebude váhať a toto ambiciózne politické stanovisko EIB a Parlamentu podporí. Dúfame preto, že tento postup prebehne rýchlo, aby sme mohli spoločne vytvoriť politiky, z ktorých budú mať úžitok aj občania z tretích krajín.
<SPEAKER ID="021" NAME="Kay Swinburne">
v mene skupiny ECR. - Pri poskytovaní záruk na takéto úvery na projekty v EÚ či dokonca mimo nej musíme pamätať na to, že to má finančné dôsledky. Hoci sa môže zdať, že je to dobrý spôsob, ako za peniaze EÚ urobiť viac, musíme veľmi obozretne dbať na to, aby v oblasti riadenia rizika fungovali primerané kontrolné mechanizmy, ktoré by riadili takéto úvery aj ich vplyv na súvahy.
<P>
Ako poslanci si musíme plne uvedomovať záväzky, ktorým vystavujeme rozpočet EÚ, a tým aj rozpočty členských štátov. Ako ukázala finančná kríza, počas ktorej si banky nie vždy plne uvedomovali rozsah svojich záväzkov, pri využívaní súvahy na dosiahnutie pákového efektu budú hrať kľúčovú úlohu systémy dohľadu a transparentnosť.
<P>
Musíme si zobrať ponaučenie z finančného odvetvia a s istotou presne vedieť, na čo EÚ poskytuje záruky a aká primeraná úroveň demokratického dohľadu sa zachováva.
<P>
Je nevyhnutné, aby sme vedeli, že tí pracovníci EIB a Komisie, ktorí sú poverení spravovaním týchto finančných produktov a takýmto rozsiahlym rozhodovaním, majú primerané skúsenosti na to, aby to zvládli.
<P>
Sú to peniaze daňovníkov. Musíme s nimi narábať opatrne.
<SPEAKER ID="022" NAME="Miguel Portas" LANGUAGE="PT">
Myslím si, že dnes tu diskutujeme o rozšírení aj o objasnení mandátu Európskej investičnej banky, ktorý je spojený so systémom záruk požadovaných na jej finančné operácie.
<P>
Myslím si, že navrhované rozšírenie či objasnenie mandátu sa uberá správnym smerom. Mandát umožní EIB lepšie plniť jej ciele v oblasti spolupráce a rozvojovej pomoci. Problém so zárukami bude trvať dovtedy, kým budú EIB a Európska únia chcieť zostať v područí ratingových agentúr. To je zrejmé.
<P>
Niektorí hovoria, že to azda zvyšuje riziko a že by sme preto mali byť opatrní, keď investujeme do zdravia, vzdelania, boja proti chudobe a rozvojových cieľov tisícročia, lebo žiadna z týchto oblastí nie je veľmi lukratívna. Je však potrebné povedať niečo iné. Je potrebné povedať, že by sme mali diskutovať o našom vzťahu s ratingovými agentúrami. Pozrime sa teraz aj na niečo iné: ako môžeme byť takí opatrní v súvislosti so zárukami, ktoré musí daňovník poskytovať na boj proti chudobe, ale takí zábudliví, keď ide o to, ako sa Európska únia nesnažila regulovať súkromné banky či predchádzať finančným zločinom, na ktorých sa banky celé roky podieľali a na ktoré teraz doplácajú milióny nezamestnaných? Takto by mala v skutočnosti znieť táto otázka.
<P>
V každom prípade je tu problém, voči ktorému mám výhrady. Moje výhrady sú veľmi jasné: po prvé, máme Európsku úniu, ktorá v medzinárodnej politike uplatňuje dvojaký meter. V skutočnosti z hľadiska ľudských práv neexistuje dôvod, prečo by mala EIB financovať projekty v Líbyi, ale nie v Bielorusku.
<P>
Aké sú vlastne kritériá? Musíme ich uviesť veľmi jasne, pretože mám výhrady aj voči druhej veci: Európska služba pre vonkajšiu činnosť má veľmi široký mandát, ktorý zahŕňa aj vojenské operácie. Moja otázka znie, či sa tieto aspekty neprekrývajú a prečo nie je možné EIB jednoducho presmerovať od jej cieľov a od mandátu, na ktorý bola vytvorená.
<SPEAKER ID="023" NAME="Marta Andreasen">
v mene skupiny EFD. - Európska investičná banka používa verejné finančné prostriedky európskych národov na poskytovanie záruk na úvery, a to buď sprostredkovateľským finančným subjektom, alebo konečným príjemcom zo 74 krajín. V porovnaní s inými medzinárodnými inštitúciami, ktoré vykonávajú podobné úlohy, nemá EIB povesť transparentnej inštitúcie a politika prístupu verejnosti k informáciám sa ešte stále nevzťahuje na hodnotiace správy.
<P>
Predovšetkým v prípade úverov EIB, ktoré majú byť prostredníctvom sprostredkovateľských bánk poskytnuté malým a stredným podnikom, verejnosť ešte stále nevie, kam peniaze smerujú. Táto správa nežiada od sprostredkovateľských bánk zverejnenie. Vzhľadom na to, že EIB poskytuje úvery, za ktoré ručí EÚ, rozpočet ktorej je financovaný európskymi daňovníkmi, všetkých vás nabádam, aby ste hlasovali proti tejto správe, ktorá dostatočne nechráni záujmy daňovníkov.
<SPEAKER ID="024" NAME="Lucas Hartong" AFFILIATION="NI">
(NL) EIB podporuje zahraničnú politiku Európskej únie a najmä rozvojovú politiku. Tak sa píše v správe pána Kalfina, môjho kolegu zo Skupiny progresívnej aliancie socialistov a demokratov v Európskom parlamente. Delegácia holandskej Strany za slobodu (PVV) nechce, aby EÚ mala akúkoľvek zahraničnú politiku, a už vôbec nie banku, ktorá plní politické úlohy.
<P>
Netušíme prečo, ale EIB pôsobí mimo EÚ, za rozpočet EIB však ručí rozpočet EÚ a financujú ho daňovníci. Tieto finančné prostriedky z EIB dostávajú niektoré skutočne úžasné krajiny, akými sú palestínske územia, Gaza, Líbya, Kuba, Venezuela, Turkménsko a Maldivy. Ani jedna z týchto krajín nie je práve žiarivým príkladom demokracie.
<P>
Teraz chce však Komisia zvýšiť finančný strop EIB. To, samozrejme, znamená aj to, že budeme investovať do zmeny klímy v týchto krajinách. Viete si to predstaviť? V Gaze, na Kube? Toto je námet na nový film Mr. Beana, skutočne sa to však deje!
<P>
PVV bude proti tomuto návrhu bojovať s vypätím všetkých síl a jednoznačne bude preto hlasovať proti nemu.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="025" NAME="Thijs Berman" AFFILIATION="S&amp;D">
(NL) Kým gróf z Dartmouthu nechápe rozdiel medzi úvermi a dotáciami a pani Andreasenová by si mala ešte raz prečítať výročnú správu EIB, pán Hartong nepochopil, že Európa nie je na svete ostrovom a že ak chceme mier a stabilitu aj na našom svetadiele, musíme investovať do iných krajín.
<P>
To sa nefinancuje len z dotácií, ale predovšetkým - a je to lepšie riešenie - prostredníctvom úverov. Som si istý, že to pán Hartong potvrdí, nemám pravdu?
<SPEAKER ID="026" NAME="Lucas Hartong" AFFILIATION="NI">
(NL) Pán Berman si nepochybne uvedomuje, že politika je o politických rozhodnutiach. My sme sa preto rozhodli investovať peniaze našich daňovníkov oveľa šikovnejšie, a to do zahraničnej politiky členských štátov a nie do zahraničnej politiky Európskej únie.
<SPEAKER ID="027" NAME="Barbara Matera" AFFILIATION="PPE">
(IT) Chcela by som zablahoželať pánovi spravodajcovi k práci, ktorú vykonal v súvislosti s vonkajším mandátom Európskej investičnej banky. Tento finančný nástroj Únie dnes hrá veľmi dôležitú úlohu, pokiaľ ide o politický záväzok, ktorý chce Európa prijať vo vzťahu ku krajinám na južnom brehu Stredozemného mora. Na vytvorenie demokratických inštitúcií trvalého charakteru je potrebné veľké úsilie ľudí a Európa, ktorá už spolu s EIB pôsobí v týchto regiónoch veľa rokov, im môže počas tohto prechodného obdobia poskytnúť cennú podporu pri vytváraní infraštruktúry a posilňovaní miestnych podnikov.
<P>
Správa, o ktorej dnes budeme hlasovať, navrhuje zvýšiť stropy na operácie banky mimo Únie o takmer 2 miliardy EUR. Toto rozhodnutie banke umožní presadiť niektoré dôležité projekty ohrozené nedostatkom prostriedkov, ktoré však majú strategický význam pre stabilizáciu oblasti Stredozemia, ako aj pre krajiny pripravujúce sa na vstup do Únie. Na dosiahnutie týchto cieľov je však potrebná veľká miera koordinácie medzi Európskou komisiou, Európskou službou pre vonkajšiu činnosť a EIB.
<P>
Myslím si, že je veľmi dôležité vytvoriť pre týchto troch aktérov spoločnú správu v tých krajinách Únie, v ktorých pôsobia, a ja sa preto teším na to, keď Komisia a EIB vytvoria platformu, kde budú spolu s Parlamentom a Radou skúmať, ako čo najlepšie riešiť úlohy vonkajšej politiky Únie prostredníctvom finančných nástrojov a inovačných metód.
<SPEAKER ID="028" NAME="Edit Herczog" AFFILIATION="S&amp;D">
(HU) Ako tieňová spravodajkyňa absolutória Európskej investičnej banky spolu so svojím kolegom pánom Audym považujem záruky, ktoré Európska únia poskytuje EIB, za veľmi dôležitú vec. Európska investičná banka je kľúčovým aktérom vo financovaní projektov veľkého významu v Európskej únii aj mimo nej a jej úloha bude čoraz dôležitejšia. Podľa platných ustanovení však nemá ani jedna európska inštitúcia právo vykonávať dohľad nad EIB a to by sme chceli v budúcnosti zmeniť, aby sa to nestalo prekážkou jej ďalšieho rastu.
<P>
Je potrebné, aby sa väčšia pozornosť a starostlivosť venovala úverom poskytnutým krajinám mimo EÚ než projektom, ktoré sa majú realizovať v EÚ, a to nielen preto, čo práve odznelo, ale aj preto, že miera kontroly, ktorú je možné vykonávať nad vývojom situácie mimo EÚ, je oveľa menšia než v prípade investícií v EÚ. Riešením je oveľa lepšia príprava týchto projektov. Vonkajšie projekty sú zároveň zamerané hlavne na strategicky významné, nie však vždy politicky stabilné regióny.
<P>
Ako členka Výboru pre priemysel, výskum a energetiku by som spomedzi projektov, ktoré sa vykonávajú v týchto regiónoch, chcela objasniť energetickú problematiku. Viac než 50 % vonkajších investícií financovaných EIB smeruje do štátov Východného partnerstva a do Ruska. Bezpečnosť a pokrok týchto krajín priamo slúžia záujmom EÚ, pretože odtiaľto pochádza rozhodujúca časť dovážaného zemného plynu a významné množstvo elektriny dovážanej do krajín strednej a východnej Európy a do pobaltských štátov. Je teda nevyhnutné, aby sa EIB zamerala na podporu projektov, ktoré priamo či nepriamo vedú k zvyšovaniu bezpečnosti a zabezpečeniu dodávok.
<P>
Preto súhlasím s pánom spravodajcom Kalfinom, ktorému chcem zablahoželať, že v oblasti úverov mimo EÚ je potrebné nabádať k užšej spolupráci medzi EIB, Európskou bankou pre obnovu a rozvoj a tiež Svetovou bankou. Je možné dosiahnuť významné synergie.
<SPEAKER ID="029" NAME="Alexander Graf Lambsdorff" AFFILIATION="ALDE">
(DE) Lisabonská zmluva kladie na zahraničnú politiku Európskej únie a na rozvojovú politiku nové požiadavky. Jedna z nich už bola spomenutá: súdržnosť. Inými slovami, naše rôzne nástroje - Európska služba pre vonkajšiu činnosť, Európska investičná banka a Komisia - musia konať jednotne. Lisabonská zmluva ustanovuje aj väčšiu parlamentnú kontrolu, väčšiu transparentnosť a spoločné rozhodnutia v týchto otázkach. Toto všetko zvýši kvalitu diskusie o zahraničnej politike, najmä ak vďaka účasti príslušných výborov v tomto Parlamente - predovšetkým Výboru pre zahraničné veci a Výboru pre rozvoj - dosiahneme väčšiu transparentnosť.
<P>
Jedným z výsledkov tejto transparentnosti je to, že Parlament sa rozhodol odstrániť Bielorusko zo zoznamu krajín, v ktorých môže Európska investičná banka konať bez toho, aby sa v tomto Parlamente najprv uskutočnila ďalšia rozprava. Dodržiavajú sa tam ľudské práva? Prepustili opozičných politikov? Rešpektuje štát majetok svojich občanov? Je tam sloboda tlače? Môžu podnikatelia konať slobodne? Majú tam slobodné odborové zväzy? Toto všetko sú veci, o ktorých je v našom vzťahu s takým významným susedom, ktorý sa nachádza priamo na hranici Európskej únie, potrebné diskutovať skôr, než tam začne pôsobiť Európska investičná banka. Veľmi ma teší, že Parlament sa touto otázkou zaoberá, a vyzývam Radu, aby urobila to isté.
<P>
Včera sme mali rozpravu o Egypte. Diskutovali sme o nástrojoch a o tom, čo by sme mohli robiť. Pani barónka Ashtonová vyzvala na zvýšenie stropu, ktorý platí pre Európsku investičnú banku. Parlament s tým súhlasí. Musíme zlepšiť spoluprácu s Egyptom a Tuniskom, so severnou Afrikou. To je iba správne. Tiež je to dobrým príkladom toho, ako rýchlo dokáže konať tento Parlament. To isté sa teraz požaduje od Rady, ktorá sa musí podľa toho zariadiť.
<P>
Myslím si, že naše nástroje zahraničnej politiky, najmä ak sú trhovo orientované, spolu s úvermi Európskej investičnej banky dokážu výrazne pomôcť pri rozvoji a hospodárskom raste v severnej Afrike. Presne to je potrebné. Ak tam bude rast, ak tam bude demokracia, potom aj na naše hranice bude prichádzať menej migrantov. Ak sa môžem konkrétne obrátiť na kolegov poslancov z extrémnej pravice, chcel by som povedať, že vaše argumenty sú až príliš elementárne a zjednodušené - ak nie primitívne.
<SPEAKER ID="030" NAME="Heidi Hautala" AFFILIATION="Verts/ALE">
(FI) Európska investičná banka má vynikajúce ciele vrátane znižovania chudoby a je si vedomá toho, že operácie banky musia byť v súlade s cieľmi EÚ v oblasti vonkajších vzťahov. Ak to má byť skutočne overiteľné, je veľmi dôležité, aby boli činnosti banky transparentné. Vzhľadom na to Skupina zelených/Európska slobodná aliancia predložila pozmeňujúce a doplňujúce návrhy 6 a 7, ktoré zdôrazňujú, že musia byť zverejnené všetky hodnotiace dokumenty a tiež, že verejnosť musí mať k dispozícii všetky dokumenty, ktoré sa týkajú rôznych projektov. Chcela by som zdôrazniť, že od nadobudnutia platnosti Lisabonskej zmluvy je pre Európsku investičnú banku, tak ako všetky ostatné agentúry EÚ, záväzné nariadenie o prístupe verejnosti k dokumentom.
<SPEAKER ID="031" NAME="Ryszard Czarnecki" AFFILIATION="ECR">
(PL) Európska investičná banka je fakticky inštitúciou Európskej únie, lebo je vlastne financovaná z peňazí daňovníkov členských štátov Európskej únie. Preto je nutné, aby bola bankou, ktorá je úplne transparentná, ktorá ukazuje, ako funguje, a ktorá to robí až do najmenších podrobností a jednotlivostí. Chcel by som dôrazne povedať, že ako predstaviteľ krajiny, ktorá hraničí s Bieloruskom, som osobne za to, aby Európska investičná banka zablokovala akúkoľvek možnosť poskytnúť pôžičky či úvery na podporu Lukašenkovho režimu. Musíme ukázať, že ľudské práva na východ od Európskej únie sú pre nás rovnako dôležité ako ľudské práva v Afrike či v Ázii. Súhlasím však s kolegom poslancom, ktorý sa vyjadril, že by sme nemali na Líbyu a Bielorusko používať dvojaký meter.
<SPEAKER ID="032" NAME="Claudio Morganti" AFFILIATION="EFD">
(IT) Cieľom tejto správy je dohodnúť sa na zárukách Únie na vonkajšie investície Európskej investičnej banky. Mnohé investície EIB smerujú do krajín, ktoré po páde autoritárskych režimov vyvolanom ľudovými povstaniami prešli v priebehu niekoľkých uplynulých týždňov historickými zmenami.
<P>
Správa sa usiluje rozšíriť záruky Únie aj na iné krajiny, o ktorých však máme pochybnosti pre nedostatok vnútornej demokracie. Myslím si, že ak by sme sa pohli týmto smerom, išli by sme proti sebe, a rozmýšľam, či by nebolo užitočnejšie, aby EIB zvýšila investície v Európe, a to napríklad prostredníctvom väčšej miery financovania malých a stredných podnikov, ako sa v pondelok v Parlamente s nádejou vyjadril sám pán komisár Tajani.
<P>
Na záver poviem, že som veľmi sklamaný z toho, že Turecko je zaradené medzi predvstupové krajiny. Potvrdzujem, že strana Lega Nord nebude v tomto ohľade nikdy, ale naozaj nikdy, súhlasiť so žiadnym ústupkom v tomto či inom prípade.
<SPEAKER ID="033" NAME="Dimitar Stoyanov" AFFILIATION="NI">
(BG) Jasne vidieť, že na prípravu tejto správy, ktorá má umožniť rozdelenie peňazí európskych daňovníkov medzi veľký počet rôznych krajín, dokonca vrátane Turecka, bolo vynaložené veľké úsilie. Ak by sa pán Kalfin v čase, keď bol ministrom, spolu s ostatnými ministrami rovnako intenzívne usiloval hájiť práva bulharských občanov, myslím si, že ich strana mohla byť v Bulharsku ešte stále pri moci.
<P>
Čo sa týka obsahu správy, jednoznačne súhlasím s tým, čo povedal lord Dartmouth. Vyzerá to tak, že anglický lord cíti väčšiu sociálnu zodpovednosť než socialista Kalfin. Zvolili si nás európski občania a peniaze, ktoré sme od nich získali formou daní, musíme používať na to, aby sme v prvom rade riešili ich problémy, a až keď ich vyriešime, mali by sme dávať peniaze Turecku a iným krajinám mimo EÚ.
<SPEAKER ID="034" NAME="Georgios Stavrakakis" AFFILIATION="S&amp;D">
(EL) Aj ja by som chcel nášmu spravodajcovi pánovi Kalfinovi zablahoželať k vynikajúcej správe. Súčasná hospodárska kríza nepochybne vážne poukázala na dôležitosť práce Európskej investičnej banky v Európskej únii. Úloha Európskej investičnej banky podporovať vonkajšiu činnosť EÚ prostredníctvom vonkajšej misie, o ktorej dnes diskutujeme, je dôležitá, hoci menej známa, aj mimo EÚ.
<P>
Návrhy, ktoré obsahuje táto správa, teda po prvé, zvýšiť transparentnosť, po druhé, zaviesť doložku o flexibilite na prípadné prerozdelenie regionálnych prostriedkov, po tretie, zosúladiť činnosti EIB s vonkajšou politikou EÚ, po štvrté, rozšíriť zoznam oprávnených krajín a po piate, zvýšiť strop financovania, sú pozitívne návrhy a sú veľmi užitočné a zároveň nevyhnutné. Súhlasím s týmito návrhmi a vyjadrujem im podporu, pretože tiež zlepšujú účinnosť práce Európskej investičnej banky a zároveň vo svete zlepšujú pozitívny obraz a intervencionizmus Európskej únie ako takej.
<SPEAKER ID="035" NAME="Jan Mulder" AFFILIATION="ALDE">
(NL) Ak sa veci majú tak, ako sa zdá, úloha Európskej investičnej banky bude čoraz dôležitejšia. Čo sa mňa týka, za najdôležitejšie považujem to, aby žiadna úloha, ktorú bude musieť banka vykonať, neohrozila jej rating AAA.
<P>
Pri pohľade na rozpravy o finančných vyhliadkach sa zdá, že suma peňazí, ktorú poskytnú členské štáty, nebude oveľa vyššia než v súčasnosti. Myslím si preto, že je potrebné, aby sme sa zaoberali predovšetkým tým, ako využiť Európsku investičnú banku na dosiahnutie niektorých cieľov Európy. Už sme to vlastne v minulosti urobili a za zvlášť dôležitú považujem otázku, aký multiplikačný účinok priniesli záruky, ktoré sme poskytli Európskej investičnej banke.
<P>
Myslím si preto, že by bolo prospešné, keby banka vypracovala správu, v ktorej by uviedla najúspešnejšie záruky a tiež to, kde sa najviac prejavili multiplikačné faktory. To nám pri príprave finančných vyhliadok pomôže lepšie sa rozhodovať o tom, ktoré finančné prostriedky by sme mali použiť ako záruky pre Európsku investičnú banku.
<SPEAKER ID="036" NAME="Tomasz Piotr Poręba" AFFILIATION="ECR">
(PL) Optimizmus vyplýva zo skutočnosti, že v uplynulých rokoch sa politika Únie v oblasti vonkajších vzťahov a jej podpora vonkajších vzťahov rozšírili a posilnili aj novými finančnými nástrojmi, ako napríklad nástrojom predvstupovej pomoci a nástrojom európskeho susedstva a partnerstva. Európska investičná banka by vo svojich činnostiach mala nepochybne klásť osobitný dôraz na integráciu dopravných a energetických sietí, akou je projekt plynovodu Nabucco a iné projekty plynovodov, o ktoré má Európska únia mimoriadny záujem. Pri svojej práci v rámci Východného partnerstva nesmieme zabúdať na to, že vo všetkých krajinách partnerstva vrátane Bieloruska je nutné dodržiavať zásady demokracie, právneho štátu a ľudské práva. Kým však bieloruské orgány nepochopia, že dodržiavanie ľudských práv musí byť jednou z ich najdôležitejších povinností, financie z Európskej investičnej banky sa im jednoducho nemôžu poskytnúť.
<SPEAKER ID="037" NAME="Seán Kelly" AFFILIATION="PPE">
Nemám problém s investovaním Európskej únie do projektov mimo Európskej únie, a to najmä do oblastí, akou je boj proti zmene klímy. Ako írsky poslanec Európskeho parlamentu však vnímam ako iróniu, že dnes dopoludnia tu diskutujeme o tom, ako môže EÚ poskytnúť záruky na straty z úverov a záruk za úvery na projekty mimo Európskej únie, hoci tá istá EÚ sa v rámci systému záchranných opatrení snaží zarobiť na úveroch poskytnutých Írsku - ide o zisk takmer 3 %, ktorý sa rovná 5 miliardám EUR.
<P>
Nie je to udržateľné, nie je to spravodlivé a podľa mňa ani zákonné. Nepredstaviteľne ťažké je pochopiť aj to, prečo sa nám účtuje 5,8 %, keď úvery iným krajinám v Európskej únii boli stanovené na 3,2 %.
<P>
Chcem povedať len to, že nová vláda bude žiadať prerokovanie...
<P>
(Predsedajúci prerušil rečníka.)
<SPEAKER ID="038" NAME="Jaroslav Paška" AFFILIATION="EFD">
(SK) Predĺženie mandátu Európskej investičnej banky na ďalšie obdobie je potvrdením toho, že súčasné partnerstvo Európskej únie s Európskou investičnou bankou prináša pozitívne výsledky pri plnení politických cieľov Európskej únie nástrojmi Európskej investičnej banky.
<P>
Súčasťou nového mandátu je aj navýšenie rozpočtovej záruky Európskej investičnej banky, ktorá pokrýva riziká štátneho alebo politického charakteru spojené s operáciami Európskej investičnej banky mimo Európskej únie. Pri takýchto aktivitách je nesmierne dôležité dbať na rozpočtovú striedmosť a internú disciplínu, aby finančné prostriedky vložené do aktivít na podporu politických cieľov Európskej únie priniesli aj primerané, finančným objemom zodpovedajúce výsledky.
<P>
Preto je potrebné mať k dispozícii dobrý a prehľadný mechanizmus kontinuálneho monitorovania podporovaných aktivít. Transparentnosť narábania s finančnými...
<SPEAKER ID="039" NAME="Sidonia Elżbieta Jędrzejewska" AFFILIATION="PPE">
(PL) Podľa môjho názoru by mala Európska investičná banka vykonávať činnosti mimo Európskej únie v súlade s hodnotami, ktoré sama Únia zastáva, a zásadami, ktoré sú súčasťou európskej susedskej politiky. V súčasnej situácii podľa mňa Európska únia nemôže dovoliť, aby bolo Bielorusko zahrnuté do skupiny možných príjemcov úverov Európskej investičnej banky. Ak chce režim v Minsku využívať prostriedky Európskej investičnej banky, musí dodržiavať zásady demokracie, právneho štátu a ľudské práva. Európska únia by mala v tejto veci zaujať jednotné stanovisko vo forme zavedenia politických aj finančných sankcií.
<SPEAKER ID="040" NAME="Jean-Pierre Audy" AFFILIATION="PPE">
(FR) Európska investičná banka je medzivládnym nástrojom. Členské štáty poskytujú záruku v rámci Únie a Európska únia poskytuje záruku mimo Únie. Je nesmierne dôležité, aby si banka udržala svoj rating AAA. Táto záruka je mimoriadne prospešná. Únia sa navyše bude raz musieť stať akcionárom či partnerom banky, aby sa mohli zosúladiť medzivládne hľadiská a hľadiská Spoločenstva.
<P>
Navrhujem zamerať diskusiu na splatenie tejto záruky - ide o 29 miliárd. Splátka by predstavovala približne 100 miliónov EUR a zároveň by sme EIB mohli v závislosti od predložených projektov poskytnúť dotáciu. Čo sa týka záruk, chcel by som upozorniť na skutočnosť, že s fondom stability - 60 miliárd EUR - a 30 miliardami máme prakticky od Európskej únie prísľub záruky v hodnote ročného rozpočtu.
<SPEAKER ID="041" NAME="Jan Kozłowski" AFFILIATION="PPE">
(PL) Rád by som zablahoželal pánovi spravodajcovi Kalfinovi k znamenitej správe, ktorá podľa môjho názoru dokonale predstavuje pozíciu Európskeho parlamentu. Rozšírenie mandátu na záruku pre Európsku investičnú banku je veľmi dôležité a ja dúfam, že zmierovacie konanie bude v plnej miere úspešné. Vítam tiež návrh zvýšiť vo vzťahu k Únii pre Stredozemie sumy, na ktoré sa záruka vzťahuje. Čo sa týka nedávnych udalostí v tomto regióne - v Tunisku a Egypte alebo napríklad nedávno v Líbyi -, som toho názoru, že by sme mali podporiť demokraciu, ktorá sa tam rodí. Na druhej strane aj ja považujem rozhodnutie neposkytovať úvery Bielorusku, o ktorom hovorili predošlí rečníci, za správne. Nedávne prezidentské voľby a s tým súvisiace udalosti totiž ukazujú, že sa tu nerešpektujú demokracia a ľudské práva.
<SPEAKER ID="042" NAME="Ingeborg Gräßle" AFFILIATION="PPE">
(DE) Stojíme pred novou vlnou uplatňovania prostriedkov EÚ prostredníctvom EIB. Hlásim sa preto k slovu, lebo chcem vysloviť varovanie.
<P>
V súčasnosti má EIB v rozpočte EÚ záväzky vo výške 20 miliárd EUR. Ak by mali byť vyplatené, mali by sme problém. Navrhujem preto, aby sme v budúcnosti veľmi starostlivo a presne overovali použitie prostriedkov EÚ prostredníctvom EIB.
<P>
EIB nemá v tretích krajinách ani 500 zamestnancov, pričom Európska komisia ich má 3 700. Faktom zostáva, že samotná Komisia má v skutočnosti oveľa lepšie možnosti na to, aby vykonávala kontrolu prostriedkov EÚ, než aby to robila prostredníctvom EIB. Podľa mňa zostáva množstvo aspektov skutočnej motivácie na udelenie mandátu EIB nejasných. Chcela by som tento Parlament požiadať, aby prestal veriť tomu, že môžeme dovoliť, aby sa zisky iných privatizovali a straty zoštátňovali. Budeme to musieť odôvodniť daňovníkom a voličom v našich krajinách.
<P>
(Predsedajúci prerušil rečníčku.)
<SPEAKER ID="043" NAME="Siim Kallas">
podpredseda Komisie. - Rád by som len v krátkosti uviedol niekoľko pripomienok.
<P>
Najprv by som chcel zdôrazniť, aké dôležité je držať sa harmonogramu. Na základe správy, ktorá dnes bude pravdepodobne prijatá, sa začne trialóg medzi inštitúciami. Spoločným cieľom je prijať rozhodnutie do leta, a tým predísť riziku, že do októbra 2011 sa neprijme žiadne rozhodnutie, lebo to by viedlo k pozastaveniu vonkajších činností EIB po tomto dátume. Chcem preto zdôrazniť, že toto je mimoriadne dôležitá vec.
<P>
Môžem tiež povedať, že EIB pôsobí v mnohých krajinách, ktoré sa stali veľmi dôležitými. Egyptské portfólio je v EIB jedným z najväčších. Od začiatku svojej činnosti banka poskytla finančné prostriedky vo výške viac než 4,3 miliardy EUR, a to najmä súkromnému sektoru.
<P>
Chcel by som tiež objasniť, že EIB a rozpočet sú dve odlišné veci. Banka používa peniaze akcionárov, čiže v tomto prípade je to kapitál, ktorý do nej vložia členské štáty. Banka je zodpovedná za splatenie všetkých požičaných peňazí. V bankovej kultúre sa banky hodnotia ratingmi. Už dvakrát bolo spomenuté, že EIB má najvyšší rating. Tento rating sa nesmie zhoršiť. To je veľmi dôležité. Profesionalita banky sa musí postarať o udržanie tohto ratingu, ktorý je tiež symbolom európskych financií.
<P>
Pokiaľ ide o spôsob riadenia EIB, je tam rada. Členmi rady sú Komisia a všetky členské štáty. EIB môže podliehať vyšetrovaniu úradu OLAF a svoj názor na EIB, samozrejme, vyjadruje aj Dvor audítorov. Sú tu teda demokratické mechanizmy a banka musí pracovať v ich rámci. Záruka EÚ sa vzťahuje len na štátne a politické riziká a od svojho vzniku v roku 1960 nikdy rozpočtu EÚ nespôsobila stratu.
<P>
EIB je spoľahlivá inštitúcia. V rámci rozhodovania, samozrejme, existuje veľa rôznych možností - komu požičať a ako požičať -, a preto sú politické usmernenia, o ktorých sa tu dnes diskutuje, a vaše názory veľmi cenné. Určite ich vezmeme do úvahy.
<SPEAKER ID="045" NAME="Ivailo Kalfin">
spravodajca. - Mám len tri pripomienky.
<P>
Po prvé, Európska investičná banka je európska inštitúcia. Je súčasťou Lisabonskej zmluvy. Ako taká by mala patriť medzi tých, čo pomáhajú dosahovať ciele Európskej únie, či už v Únii, alebo mimo nej. Tých, ktorí sa vyjadrili, že banka by sa nemala angažovať mimo Únie, by som chcel upozorniť na skutočnosť, že Európska únia má vonkajšiu politiku a Európska investičná banka by mohla pomôcť pri dosahovaní jej cieľov.
<P>
Po druhé, Európska investičná banka je finančná inštitúcia s najlepším ratingom. Je to veľmi stabilná finančná inštitúcia a všetky pozmeňujúce a doplňujúce návrhy, ktoré sme predložili, majú viesť k zachovaniu jej stability na trhu. Zároveň platí, že toto nie je v rozpore s možnosťou podávať správy a hodnotiť vplyv projektov Európskej investičnej banky na rozvoj a klímu. Znovu opakujem, že toto nezvyšuje riziko. Zvyšuje to transparentnosť banky.
<P>
Veľmi oceňujem, čo povedal pán komisár. Má pravdu. Podľa mňa sme sa dotkli niekoľkých citlivých otázok, o ktorých sa diskutovalo v Rade, no o ktorých nebolo zatiaľ rozhodnuté, vrátane spájania úverov EÚ a grantov od EIB a tiež toho, ako zefektívniť európsku rozvojovú pomoc. Európska únia je najväčším darcom - nielen ako Únia, ale aj pokiaľ ide o členské štáty -, ktorý je však veľmi málo zviditeľnený.
<P>
Máme dve možnosti: buď sa tejto otázke nevenovať, lebo je citlivá, alebo sa snažiť spolupracovať s Radou a vypracovať lepšiu možnosť a zvýšiť účinnosť všetkých finančných prostriedkov, ktoré Európska únia používa.
<P>
Srdečne vám ďakujem za podporu. Od Parlamentu očakávam veľmi široký konsenzus a veľmi presvedčivé hlasovanie, na základe ktorého budeme môcť začať rokovania s Radou.
<SPEAKER ID="046" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="047" NAME="Zuzana Brzobohatá" LANGUAGE="CS">
Táto správa sa sústreďuje na niekoľko aspektov činností Európskej investičnej banky. Niektoré z jej činností sa sústreďujú na dosahovanie cieľov rozvojovej politiky EÚ v krajinách, ktoré majú ťažkosti získať financie za prijateľných podmienok na kapitálových trhoch. Touto politikou sa snaží EÚ prostredníctvom EIB preklenúť rozdiely medzi severom a juhom, pretože menej rozvinuté krajiny majú jednoducho horší prístup k financovaniu rozvoja svojho hospodárstva. Som pevne presvedčená, že je správne, aby sa zachovali a primerane rozšírili nástroje EÚ na pomoc tretím krajinám ako výraz solidarity EÚ s tretími krajinami a aby EÚ niesla svoju časť zodpovednosti za fungovanie globálneho hospodárstva. Rozšírenie mandátu EIB o regionálne operatívne usmernenia, ktoré Komisia vypracuje v spolupráci s EIB a po konzultácii s Európskou službou pre vonkajšiu činnosť, považujem za správny krok k dosahovaniu cieľov vonkajšej politiky EÚ. Myslím si tiež, že by bolo prínosom aktivovať mandát EIB na poskytovanie úverov Islandu, Bielorusku, Líbyi, Iraku a Kambodži. Zatiaľ čo Islandu sa poskytli úvery na podporu hospodárstva, úvery ostatným krajinám sa poskytli pod podmienkou, že financie sa použijú výlučne na podporu rozvoja demokracie a ľudských práv.
<SPEAKER ID="048" NAME="Tamás Deutsch" LANGUAGE="HU">
Rozpočtová záruka Európskej únie Európskej investičnej banke zaisťuje stabilitu banky a vzťahuje sa na politické či štátne riziká vznikajúce počas činnosti banky a je určená predovšetkým krajinám a projektom, ktoré by sa k prostriedkom z kapitálového trhu dostali len s ťažkosťami, ak vôbec. Rozhodnutie sa týka obnovenia mandátu na záruku. Určuje strop financovania, stanovuje zoznam oprávnených krajín a definuje rozsah dostupnej podpory. Systém regionálnych cieľov nahrádza komplexnými cieľmi na vysokej úrovni, ktoré sa vzťahujú na všetky regióny v súlade so zásadami stanovenými v rozhodnutí. Európska komisia vypracúva v spolupráci s EIB a po konzultácii s Európskou službou pre vonkajšiu činnosť operatívne usmernenia, ktoré budú odrážať regionálnu stratégiu EÚ pre každý z regiónov, na ktorý sa mandát vzťahuje. Čo sa týka vývoja, väčší dôraz sa bude v budúcnosti klásť na oblasti, akými sú zdravie, vzdelanie, environmentálna infraštruktúra, voda, hygiena, rozvoj udržateľnej dopravy, zmierňovanie následkov zmeny klímy a prispôsobenie sa tejto zmene. Osobitnou úlohou Výboru pre kontrolu rozpočtu bolo posilniť v rozhodnutí funkcie kontroly rozpočtu. Pre posilnenie transparentnosti má osobitný význam budúce poskytovanie všetkých správ a informácií súvisiacich s činnosťou EIB Parlamentu, ako aj meranie konkrétnych výsledkov projektov financovaných zo záruky EÚ a ochrana práva Európskeho dvora audítorov na audit použitia prostriedkov z rozpočtu EÚ.
