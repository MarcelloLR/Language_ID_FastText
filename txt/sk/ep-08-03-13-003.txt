<CHAPTER ID="003">
Rodová rovnosť a posilnenie postavenia žien v rámci rozvojovej spolupráce (rozprava)
<SPEAKER ID="034" NAME="Predsedajúci">
Ďalším bodom je správa pani Feleknas Ucaovej v mene Výboru pre rozvoj o rodovej rovnosti a posilnení postavenia žien v rámci rozvojovej spolupráce.
<SPEAKER ID="035" NAME="Feleknas Uca">
spravodajkyňa. - (DE) Vážený pán predsedajúci, pán komisár, dámy a páni, pred piatimi dňami sme oslavovali sté výročie Medzinárodného dňa žien. Dosiahli sme toho veľa, ale v najchudobnejších krajinách sveta ešte stále nepozorujeme rovnosť príležitostí. Ľudské práva žien a dievčat ešte stále ani zďaleka nie sú neodňateľnou, jednotnou a neoddeliteľnou súčasťou všeobecných ľudských práv, akej sa dovoláva viedenské vyhlásenie Organizácie spojených národov z roku 1993.
<P>
Vo svojej správe podrobne rozoberám situáciu žien a dievčat v rozvojových krajinách a skúmam aj možnosti, ako by európska rozvojová spolupráca mohla život týchto žien zlepšiť. Dovoľte mi, aby som stručne uviedla niekoľko faktov a čísel.
<P>
Dve tretiny všetkých negramotných na svete tvoria ženy. Viac než 40 % žien v Afrike nenavštevovalo základnú školu. V Afrike tvoria ženy 52 % celkovej populácie, ale vykonávajú 75 % poľnohospodárskych prác a vyrábajú a predávajú 60 - 80 % potravín.
<P>
Aktualizovaná stratégia Komisie pre rovnosť žien a účasť na rozvojovej spolupráci sa zaoberá dôležitými oblasťami a navrhuje konkrétne opatrenia na presadzovanie rovnosti. Dvojitý prístup stratégie - v rámci ktorého sa zefektívňuje uplatňovanie rodového hľadiska a zároveň sa navrhujú samostatné opatrenia na presadzovanie rovnosti - je vítaný. Chválim aj 41 praktických opatrení v oblasti zodpovednej verejnej správy, zamestnanosti, hospodárstva, školstva, zdravotníctva a v oblasti násilia proti ženám. Napriek tomu vo svojej správe niekoľko bodov kritizujem. Dovoľte, aby som stručne rozobrala tie najdôležitejšie z nich.
<P>
Som presvedčená, že základom opatrení pre boj proti násiliu voči ženám by mal byť boj proti tradičným formám násilia. Po druhé, musím povedať, že som prekvapená, že sa v stratégii nespomínajú dohody o hospodárskom partnerstve. Na žiadnom mieste sa neuvádza súvislosť medzi posilňovaním úlohy žien a hospodárskymi dohodami medzi EÚ a štátmi AKP. Pokiaľ ide o špecifickú situáciu žien vo vojnových konfliktoch, je mi ľúto, že sa stratégia nevyjadruje k špecifickej úlohe, akú zohrávajú ženy v takzvaných slabých štátoch a v najmenej rozvinutých krajinách. Mimoriadna pozornosť by mala byť venovaná aj otázke reprodukčného zdravia a sexuálnych práv žien v rozvojových krajinách.
<P>
Je mi veľmi ľúto, že vo väčšine návrhov na zmeny a doplnenia ide len o to, aby sa zo správy vymazali časti, v ktorých sa žiada, aby ženy mali právo slobodne a nezávisle rozhodovať o svojom tele a živote. Nechápte to ako vystatovanie, ale moja správa sa netýka len tejto otázky. V tejto súvislosti vítam pozmeňujúce a doplňujúce návrhy pani Buitenwegovej v mene skupiny Verts/ALE a ďakujem jej za dôležité príspevky.
<P>
Pokiaľ ide o reprodukčné zdravie, v tomto momente chcem povedať len jedno: každá žena má právo slobodne a nezávisle rozhodovať o svojom tele a živote. Prístup žien k zdravotníckym službám v oblasti sexuálneho a reprodukčného zdravia je základným predpokladom pre dosiahnutie rodovej rovnosti. Kým bude ženám tento prístup upieraný, o ich telách a životoch budú rozhodovať iní. A to si predsa nikto, komu naozaj záleží na európskej humanistickej tradícii, našich spoločných hodnotách a dodržiavaní ľudských práv, nemôže priať!
<P>
(potlesk)
<SPEAKER ID="036" NAME="Louis Michel">
člen Komisie. - (FR) Vážený pán predsedajúci, dámy a páni, dovoľte, aby som začal blahoželaním spravodajkyni za toto mimoriadne dôkladné preskúmanie veľmi dôležitej prierezovej témy. Vyššia účasť žien na hospodárskom živote a spravodlivá deľba moci medzi mužmi a ženami sú v skutočnosti predpokladom rozvoja. Ak nedokážeme zabezpečiť rodovú rovnosť v rámci rozvojovej spolupráce, nikdy sa nám nepodarí splniť miléniové ciele alebo dosiahnuť udržateľný hospodársky rast.
<P>
Prečo v krajinách subsaharskej Afriky tvoria ženy len 34 % trvale zamestnanej pracovnej sily? Prečo zárobok týchto žien predstavuje len 10 % celkových príjmov a prečo ženy vlastnia len 1 % majetkov? Tieto otázky sú prirodzene mimoriadne dôležité. A prečo, ako hovorí vaša správa, 70 % z 1,3 miliardy ľudí žijúcich v úplnej chudobe tvoria ženy? Ilustrujeme tu špecifický druh tragédie, ktorý je neoddeliteľne spojený s osudom ženy. Bohužiaľ, podobných otázok, na ktoré musíme nájsť odpoveď, je príliš veľa. Dokonca aj v Európe, dokonca aj v národných parlamentoch našich členských štátov, v ktorých je primerane vysoké zastúpenie žien, neexistuje žiadna záruka, že sa budú vždy zaoberať prioritami žien.
<P>
V súvislosti s našou politikou voči partnerským krajinám si uvedomujeme, že sa musíme pustiť do skutočne zásadného politického dialógu. Vedzte, že takýto dialóg o otázke rodovej rovnosti nebýva vždy priamočiary: v rámci neho môžeme napríklad pomôcť zabezpečiť rozdelenie štatistík na základe pohlavia alebo naliehať, aby sa pri schvaľovaní rozpočtu prihliadalo viac na sociálnu oblasť, pretože v mnohých prípadoch vzdelanie a zdravie nie sú skutočnými prioritami, hoci je dobre známe, že vzdelanie a zdravie žien sú pre rozvoj kľúčové.
<P>
Všetkými týmito obavami sa dôkladne zaoberá oznámenie s názvom Rodová rovnosť a posilnenie postavenia žien v rámci rozvojovej spolupráce, ktoré Komisia prijala 8. marca 2007. Politika, ktorú týmto oznámením vytyčujeme, predstavuje odozvu na záväzky, ktoré sme prijali v Európskom konsenze o rozvoji, týkajúce sa rodovej rovnosti vo všetkých rozvojových politikách a praktikách. Cieľom oznámenia je rozvinúť európsku víziu a dôsledne podporovať presadzovanie rodovej rovnosti vo všetkých rozvojových regiónoch a krajinách.
<P>
Oznámenie je tiež návodom na nové spôsoby pomoci, predovšetkým na rozpočtovú podporu. A tu si dovolím nesúhlasiť s kritikou, ktorú vo svojej správe vyjadrujete, pretože verím, že rozpočtová podpora ponúka nové príležitosti pre efektívne posilnenie rodovej rovnosti. Prečo? Dôvody, prečo v rámci možností preferujem rozpočtovú podporu, som už niekoľkokrát vysvetľoval. Angažovanie sa formou rozpočtovej podpory nám dáva neporovnateľne väčší vplyv v politickom dialógu s orgánmi v príslušnej partnerskej krajine. Vďaka tomu môžeme napríklad diskutovať o politických alternatívach a, okrem iných, i o potrebe lepšieho uplatňovania potenciálu žien v hospodárskom a sociálnom rozvoji krajiny. Navyše v takýchto prípadoch poskytujeme podporu na základe overenia hmatateľných výsledkov prezentovaných alebo odkrývaných ukazovateľmi, ktoré sú zaručene rodovo rozlíšené a preto jasne upozorňujú na prípadné rodové bariéry. Ciele, ktoré využívame na meranie výsledkov jednotlivých krajín, sú v súlade s miléniovými cieľmi a väčšinou sú pre zlepšenie životných podmienok žien vysoko relevantné. Medzi týmito cieľmi je aj zvýšenie percenta dievčat študujúcich na školách a zvýšenie počtu predpôrodných lekárskych prehliadok. Európska komisia rozdeľuje rozličné čiastky rozpočtovej pomoci jednotlivým krajinám práve na základe toho, aký pokrok dosiahli v plnení týchto cieľov.
<P>
Jeden z rečníkov v diskusii hovoril o istom druhu podmienenosti. Keď sa niekto angažuje formou rozpočtovej podpory, prirodzene môže od svojho partnera do určitej miery vyžadovať, aby rešpektoval isté kritériá a určitú formu podmienenosti. Má to pozitíva v tom, že sa dosahuje silnejší účinok, než aký by sme dosiahli bez použitia mechanizmu rozpočtovej podpory. Nech je to akokoľvek, som pripravený rozvíjať túto diskusiu ďalej v iných kontextoch. Na základe doterajších skúseností som však hlboko presvedčený, že rozpočtová podpora - tam, kde je možná - predstavuje zjavne oveľa efektívnejší spôsob, ako dosiahnuť napredovanie.
<P>
Niekoľko posledných rokov pristupujeme k problematike rodovej rovnosti dvoma spôsobmi. V prvom rade požiadavku rodovej rovnosti začleňujeme do všetkých našich politík a činností, tvorí súčasť dohôd o rozpočtovej podpore a nechýba ani v politickom dialógu s našimi partnermi. Jedným z dôsledkov tohto prístupu je potreba školiť našich kolegov, ktorí sú členmi delegácií zameraných na otázky rodovej rovnosti. Od roku 2004 viac než tisíc z nich absolvovalo špeciálne školenie o rodovej rovnosti a teraz sme založili oddelenie pomoci v otázkach rodovej rovnosti, ktoré má v budúcnosti takéto školenia realizovať. V druhom rade financujeme špecifické činnosti zamerané na zlepšovanie rovnosti mužov a žien.
<P>
Tieto činnosti sú obsiahnuté aj v niektorých národných indikatívnych programoch, ale, čo je dôležitejšie, existujú aj tematické programy, ktoré dopĺňajú spoluprácu založenú na geografickom princípe. Napríklad programy "Investovanie do ľudských zdrojov" a "Ľudské práva a demokracia" obsahujú špecifické prvky na prehlbovanie rodovej rovnosti. V programe "Investovanie do ľudských zdrojov" je 57 miliónov EUR na cielené aktivity v oblasti rodovej rovnosti pre obdobie rokov 2007 až 2013, čo predstavuje zhruba trojnásobne vysoký ročný priemer v porovnaní s výdavkami do roku 2006. Požiadavka rodovej rovnosti je samozrejme obsiahnutá aj v ďalších tematických programoch, či už pre oblasť školstva, zdravotníctva alebo poľnohospodárstva, alebo, samozrejme, pre oblasti životného prostredia a kultúry.
<P>
Pravdou je, že máme pred sebou ešte dlhú cestu, ale som presvedčený, že so spoločným odhodlaním plniť záväzok presadzovať rodovú rovnosť a, čo je dôležitejšie, v spolupráci so ženami v rozvojových krajinách, dokážeme bojovať s chudobou a budovať spravodlivejšiu spoločnosť.
<SPEAKER ID="037" NAME="Gabriela Creţu">
spravodajkyňa Výboru pre práva žien a rodovú rovnosť požiadaného o stanovisko. - (RO) Drahí kolegovia, vidím, že správa už vyvolala určité reakcie. Dúfame, že je to dôkazom jej politickej relevantnosti.
<P>
Oznámenie Komisie bolo veľmi dobrým východiskom a Parlament nám doplnil užitočné špecifické požiadavky. Rada by som vysvetlila našu pozíciu. Cieľ bol jasný, podporujeme úlohu ženy v rámci rozvojovej spolupráce. Okrem argumentov o rovnosti existuje dostatok dôkazov o tom, že investície do žien sú dobré investície, pretože ženy skvele násobia výsledky.
<P>
Ale ako dosiahnuť maximálnu efektívnosť pri plnení cieľa? Mohli sme od prijímajúcich krajín požadovať splnenie prísnych kritérií týkajúcich sa posilnenia postavenia žien. Takéto kritériá už v skutočnosti existujú. Mohli by sme však očakávať slabé reakcie, nedostatok odbornosti a administratívnej kapacity, formálne záväzky v strategických rozvojových plánoch a nedostatočné plnenie týchto záväzkov. Nedodržanie záväzkov by mohlo mať za následok zníženie alebo pozastavenie pomoci. Negatívne by to ovplyvnilo konečných príjemcov pomoci - teda napokon by za neschopnosť vlád museli platiť samotné ženy, a to nechceme.
<P>
Za týchto podmienok sme sa rozhodli trvať na dodržiavaní takých požiadaviek, ktoré riadime my a pre ktoré máme prostriedky činnosti. Preto žiadame Komisiu a členské štáty, aby zabezpečili konzistentnosť medzi ďalšími politikami Komisie a rozvojovou politikou. Inak môžu určité aspekty domácej obchodnej politiky alebo spoločnej poľnohospodárskej politiky negatívne vplývať na plnenie našich cieľov.
<P>
Vzhľadom na výrazné rozdiely v pristupovaní k otázke rodovej rovnosti v politike členských štátov sme presvedčení, že základným predpokladom skutočného a efektívneho využitia žien v politike rozvojovej spolupráce (to jest v politike, ktorú si riadia predovšetkým členské štáty), je vypracovanie plánu Európskej komisie v oblasti rodovej rovnosti v Únii. Zdá sa, že nové prostriedky prideľovania podpory venujú ženám menšiu pozornosť.
<P>
Žiadame o vypracovanie hodnotenia ich vplyvu na rodovú rovnosť a prijatie adekvátnych opravných opatrení, na ktoré by sa vzťahovali zodpovednosti a zásada transparentnosti využívania fondov, ku ktorým sme sa pred európskymi občanmi zaviazali.
<SPEAKER ID="038" NAME="Anna Záborská, v">
mene skupiny PPE-DE. - (SK) Vypracovanie správy na tému rodovej rovnosti a posilnenia postavenia žien určite nebolo ľahké a svedčí o tom aj jej rozsah.
<P>
Aj keď nesúhlasím so všetkým, čo naša kolegyňa pani Uca vo svojej správe predstavila, chcem jej zablahoželať za dôslednosť a precíznosť, ako k tejto téme pristupovala. Pri preberaní takejto témy by sme mali vychádzať z obrany dôstojnosti ženy a jej úlohy v presadzovaní spoločného dobra v spoločnosti.
<P>
Mnohé ženy v rozvojových krajinách, ale nielen tam, trpia diskrimináciou a násilím, často pracujú v nedôstojných podmienkach za nízke platy, s nedostatočnou zdravotnou starostlivosťou, príliš dlhou pracovnou dobou a stretávajú sa s ponižovaním a fyzickým zneužívaním. Toto je príčinou nedostatočného rozvoja. Všetky tieto faktory ovplyvňujú aj kvalitu ich rodinného života. Konkrétne kroky, ktoré môžeme urobiť na nápravu situácie, je posilnenie rozvoja a rovnoprávnosti na posilnenie pokoja v 21. storočí. Opakovane, nekompromisne a pri každej príležitosti musíme odsúdiť sexuálne násilie, ktoré často postihuje ženy a dievčatá. Musíme povzbudzovať krajiny tretieho sveta do vydávania zákonov, ktoré budú ženy účinne chrániť.
<P>
V mene rešpektovania ľudskej osoby musíme odsúdiť aj veľmi rozšírenú kvázi kultúru, ktorá napomáha systematické vykorisťovane sexuality a ničí dôstojnosť dokonca aj veľmi mladých dievčat, keď ich núti ponúkať svoje telá na dosahovanie miliardových ziskov v tomto priemysle. Bohužiaľ, klienti pochádzajú väčšinou z civilizovanej časti sveta, Európsku úniu nevynímajúc. Ženy v oblastiach vojnových konfliktov sú obeťami systematického znásilňovania na politické účely.
<P>
Oceňujem ženské hnutia, ktoré napomáhajú posilňovať dôstojnosť žien. V rámci pomoci ženám v rozvojových krajinách nesmieme zabúdať, že okrem finančnej pomoci z rozvojových fondov je tu efektívne rozvinutá sieť náboženských a charitatívnych organizácií. Táto iniciatíva má už mnohé roky podporu miestnych cirkví prostredníctvom paralelných schém a neformálnych malých pôžičiek chudobným. Je veľmi povzbudzujúce vidieť trpezlivú, čestnú a tvrdú prácu chudobných žien odmeňovanú takýmto spôsobom. Treba to podporovať aj reformou štruktúr, ktoré pomáhajú šíriť úspech nových iniciatív.
<P>
Ženám musí byť zabezpečená rovnosť príležitostí, spravodlivá odmena za prácu, spravodlivosť v pracovnom postupe, rovnaký prístup k vzdelaniu na všetkých stupňoch, prístup k zdravotníckej starostlivosti a rovnosť rodinných práv. Politika pre ženy je odvážnou politikou, ale pokrok pre ženy aj v rozvojových oblastiach je pokrokom pre nás všetkých.
<SPEAKER ID="039" NAME="Anne Van Lancker, v">
mene skupiny PSE. - (NL) Dovoľte mi, aby som v mene našej skupiny povedala, že empaticky podporujeme správu pani Ucaovej a blahoželáme pánovi komisárovi k tejto stratégii rodovej rovnosti. Pred ôsmimi rokmi sa fakticky všetky krajiny oficiálne podpísali pod miléniové rozvojové ciele. Polovica času prešla a vyzerá to tak, že v súvislosti s Afrikou, väčšina cieľov splnená nebude.
<P>
Ženy zohrávajú v zápase s chudobou kľúčovú úlohu, ale ešte stále nemajú rovnaký prístup k vzdelaniu, zdravotníckej starostlivosti, rovnaké pracovné príležitosti alebo rovnaké majetkové práva. Spoločenské postavenie žien je nízke a násilie voči nim rozšírené. Zároveň väčšina strategických programov našich partnerských krajín ženy jednoducho úplne ignoruje. Rodová diskriminácia sa teda musí stať ústrednou témou politického dialógu s našimi partnerskými krajinami a ženské organizácie by sa mali zúčastňovať na tvorbe politiky.
<P>
Podľa môjho názoru je neslýchané, že kolegovia zo skupín PPE a UEN chcú zo správy vyškrtnúť časti, v ktorých sa otvorene hovorí o sexuálnom a reprodukčnom zdraví, pretože ak ženy budú môcť rozhodovať o vlastnom tele a o tom, či a kedy budú mať deti, nielenže to zachráni životy miliónov žien, ale viac príležitostí budú mať aj deti a posilní sa tým aj spoločnosť. Každý, kto to popiera, podrýva konsenzus, ku ktorému medzinárodné spoločenstvo dospelo na konferencii o obyvateľstve a rozvoji v roku 1994, a to nedopustíme.
<P>
Ešte jedna vec: Stopercentne podporujem žiadosť Skupiny zelených o zriadenie funkcie vyslanca EÚ pre práva žien. Vyslanec pre práva žien dá ženám sveta tvár a hlas v Európe a vo vládach jednotlivých krajín a bude tiež môcť príležitostne upozorňovať komisárov na povinnosti, ku ktorým sa zaviazali.
<SPEAKER ID="040" NAME="Renate Weber, v">
mene skupiny ALDE. - Vážený pán predsedajúci, rodová rovnosť a posilnenie postavenia žien sú hodnoty a zásady, ktoré si všetci v Európskej únii vážime. Ako také by sme ich mali šíriť ďalej v rozvojových krajinách v rámci existujúcej spolupráce. V tejto oblasti máme všetci obrovskú zodpovednosť, pretože presadzovaním dvojitých noriem by sme sa z morálneho hľadiska diskvalifikovali a stratili by sme na dôveryhodnosti. Mierim teraz predovšetkým na pozmeňujúce a doplňujúce návrhy, o ktorých sa má dnes hlasovať - sú to tie isté pozmeňujúce a doplňujúce návrhy, ktoré Výbor pre rozvoj zamietol.
<P>
Obávam sa, že máme sklon používať dvojitý meter pri vysvetľovaní týchto hodnôt našim rozvojovým partnerom na jednej strane a ich používaní v samotnej Európskej únii na strane druhej. Ak nám ide o presadzovanie práv žien a posilnenie postavenia žien, nemôžeme si dovoliť vylúčiť z tejto správy zmienky o takej kľúčovej téme, akou je právo slobodnej voľby v otázke reprodukcie.
<P>
Ako správa správne zdôrazňuje, základným predpokladom pre dosiahnutie rodovej rovnosti je právo ženy na sexuálne a reprodukčné zdravie. Ochrana reprodukčných práv, akým je právo na plánovanie rodiny (v zmysle načasovania počatia a určenia intervalov medzi dvoma pôrodmi) a právo rozhodovať o otázkach reprodukcie - právo rozhodovať bez diskriminácie, nátlaku a násilia - dáva ženám slobodu plnšie a rovnocennejšie sa zúčastňovať na živote spoločnosti.
<P>
Nemôžeme vyjsť našim partnerom v ústrety len do polovice cesty a zároveň tvrdiť, že naším cieľom je mať zdravšie a silnejšie ženy, ktoré budú schopné aktívne a rovnocenne sa zúčastňovať na živote spoločnosti. Prosím, prepáčte mi, že sa vyjadrím tak tvrdo, ale podľa mňa je to číre pokrytectvo. Vytýčené ciele sa nám splniť nepodarí, ak začneme tým, že sa budeme vyhýbať kľúčovým otázkam alebo interpretovať naše zásady inak, než ako sú chápané doma.
<P>
Presadzovanie rodovej rovnosti a posilňovanie postavenia žien v rozvojových krajinách je v dnešnom svete neľahká úloha. Dosiahnutie týchto cieľov si vyžaduje skutočné odovzdanie sa, činorodosť a predovšetkým úplnú dôveru v našich vzťahoch s rozvojovými krajinami.
<SPEAKER ID="041" NAME="Margrete Auken, v">
mene skupiny Verts/ALE. - (DA) Vážený pán predsedajúci, 750 miliónov žien žije v chudobe a bojuje o vlastné prežitie a prežitie svojej rodiny. Ako Európania musíme bojovať po ich boku o ich právo na lepší život. Úloha žien je neoceniteľná; napriek tomu ich schopnosti a potenciál nie sú docenené. Prístup žien k vzdelaniu, pracovným príležitostiam a majetku je prísne obmedzený. Jednou z kľúčových úloh EÚ by malo byť zabezpečenie toho, aby boli ženy postavené do centra rozvojového úsilia, ktoré Európska únia vyvíja. V súčasných podmienkach naše politiky v konečnom dôsledku skôr znižujú už tak nízke postavenie žien, a preto sa veľmi teším správe pani Ucaovej.
<P>
Je dôležité zachovať celistvosť správy a nerozdrobovať ju, ako sa o to pokúšajú mnohí zo skupiny Európskej ľudovej strany (kresťanských demokratov) a európskych demokratov a Únie za Európu národov svojimi pozmeňujúcimi a doplňujúcimi návrhmi, ktoré by odstránili všetky časti, kde sa hovorí o sexuálnych a reprodukčných právach žien. Ako už bolo mnohokrát povedané, tieto práva sú kľúčové - bez nich ženy nebudú schopné prijať zodpovednosť za seba samých a tým i za život svojej rodiny. Často je to pre nich otázka života a smrti. Ženy musia mať právo a príležitosť povedať "nie", aby sa vyhli násiliu a získali vzdelanie a dostali tak príležitosť stáť na vlastných nohách. Ak má naša rozvojová pomoc priniesť rozvoj, potom je táto otázka kľúčová a je nemorálne a hlúpe nepostaviť ženy do centra tohto úsilia.
<P>
Bohužiaľ tu, pravdaže, chýba politická vôľa - ako už bolo taktiež povedané - a preto mnohí z nás podporujú návrh na vymenovanie vysokého predstaviteľa EÚ pre práva žien. Tento alebo táto by mal/a zabezpečiť, aby sa ženy zapájali do politickej a sociálnej činnosti na celom svete, aby mohli začať presadzovať vplyv, ktorý by, ako predstaviteľky polovice svetovej populácie, mali mať. Ženy sa nesmú stať obeťami mizerných naničhodníkov. Je v našom všeobecnom záujme, aby získali rovnaké postavenie, aké máme my všetci.
<SPEAKER ID="042" NAME="Luisa Morgantini, v">
mene skupiny GUE/NGL. - (IT) Vážený pán predsedajúci, dámy a páni, čo povedať? Všetka chvála Komisii za dobre štruktúrované oznámenie, ktoré po prvý krát vytyčuje európsku stratégiu rodovej rovnosti v rámci rozvojovej spolupráce, pričom navyše spĺňa požiadavky predložené početnými skupinami žien, ktoré odmietajú byť obeťami. Na druhej strane, odmietame byť obeťami, my žijeme svoj život a prežívame našu sexualitu a my rozhodujeme o tom, v akej spoločnosti chceme žiť: v spoločnosti, ktorá dokáže riešiť a vyriešiť problém diskriminácie, ktorá dokáže skoncovať s nespravodlivosťou, násilím a militarizovaným duševným rozpoložením.
<P>
Nadovšetko chválim aj správu pani Ucaovej, ktorá hlbšie analyzuje a chápe aj tie aspekty, ktoré Komisia nezobrala do úvahy, čo by, podľa môjho názoru, mala priznať aj samotná Komisia. Nemusím tu znovu opakovať čísla vypovedajúce o ženách žijúcich v chudobe, o ženách, ktoré sú negramotné a trpia chorobou AIDS alebo maláriou, a mnohých obetiach fyzického a sexuálneho násilia, predovšetkým domáceho, ku ktorému dochádza dokonca aj v Európe.
<P>
Zavážia najmä praktické opatrenia: vládna, vzdelávacia a zdravotnícka politika, politika boja proti násiliu páchanom na ženách, politika presadzovania práva vlastniť majetok a práva na prácu a, ako hovorí pani Ucaová, hospodárske a obchodné politiky, ktoré neprotirečia rozvojovým politikám.
<P>
To, čo potrebujeme, je oveľa silnejšia politika uplatňovania rodového hľadiska, a tá si vyžaduje vynakladať viac ľudských a finančných zdrojov na delegácie Komisie a na také projekty, ktoré majú výrazný účinok, napríklad mikroúvery. Vďaka týmto praktickým opatreniam jestvuje šanca, že sa vytvoria trvalé vzťahy so ženskými hnutiami s miestnym i národným pôsobením, so sieťami žien z rôznych krajín, založenými s cieľom viesť kampane proti rozširovaniu púští, za okamžité riešenie konfliktov a za právo na zdravie, bývanie a vodu.
<P>
Rada by som sa vyjadrila aj k pozmeňujúcim a doplňujúcim návrhom, ktorých snahou je odstrániť zmienky o rôznych medzinárodných stratégiách - od Káhiry po Maputo - v oblasti reprodukčného zdravia a reprodukčných práv žien. Ochrana života je svätosvätá. Právo na život však znamená, že pri uplatňovaní rozvojových politík nesmie dôjsť k jedinému zaváhaniu...
<P>
(predsedajúci prerušil rečníčku)
<SPEAKER ID="043" NAME="Urszula Krupa, v">
mene skupiny IND/DEM. - (PL)Vážený pán predsedajúci, správa o rodovej rovnosti a posilnení postavenia žien v rámci rozvojovej spolupráce sa zaoberá problémami, ktoré postihujú ženy napríklad v krajinách Afriky a Ázie. Vytyčuje stratégiu, ktorá obsahuje opatrenia v niekoľkých kategóriách: rodová rovnosť, politický systém, zamestnanosť, vzdelanie, zdravotníctvo a násilie páchané na ženách.
<P>
Ako vieme, rovnaké práva žien a mužov sú hlavnými aspektmi sociálneho rozvoja, ktorý je v Európskej civilizácii zakotvený v základných nariadeniach o rešpektovaní ľudských práv a rešpektovaní všetkých ľudí. Ale rovnaké práva a nediskriminácia žien nie sú jedinou podmienkou sociálneho rozvoja. Jestvuje tu celý rad rôznych faktorov, ktoré sú pre sociálny rozvoj dôležité, v prvom rade dodržiavanie etických a morálnych zásad, ktoré zaručujú výrazné zmiernenie vykorisťovania, násilia, podvodov a iných foriem zlého zaobchádzania, vrátane diskriminácie a útlaku žien.
<P>
Dramatické životné podmienky žien žijúcich v afrických krajinách sú dôsledkom politiky drancovania prírodných zdrojov a špekulácie zo strany medzinárodných spoločností, ktoré sa obohacujú na úkor života a zdravia miestneho obyvateľstva. Rozpočtová podpora a ďalšie programy EÚ nedokážu kompenzovať straty spôsobené zlodejským hospodárstvom. Etický relativizmus tiež prispieva k sexuálnemu vykorisťovaniu a k šíreniu sexuálne prenosných chorôb. Sexuálna sloboda, tak ako je propagovaná, okráda ženy o dôstojnosť tým, že ich degraduje na úroveň sexuálnych objektov a podnecuje násilie. Situáciu žien nezlepší štedrejšie financovanie antikoncepcie a potratov, ale skôr finančná podpora rodín, predovšetkým mnohodetných rodín, ktorá vytvorí podmienky pre vzdelanie a rozvoj a zlepší zdravotnícku starostlivosť a sociálnu ochranu, a to najmä tehotných žien. Vzdelané ženy s predpokladmi pre vodcovstvo alebo s túžbou angažovať sa v politike by, prirodzene, mali mať možnosť kandidovať vo voľbách a využiť svoje mentálne a telesné odlišnosti na rozšírenie spektra názorov o otázkach, ktoré sú dôležité nielen z hľadiska žien a detí.
<P>
Uplatňovanie rodového hľadiska ako ústredná myšlienka - ktorej vďačíme, okrem iných, za rodičovskú dovolenku - však už priniesla výsledky, ktoré bolo možné očakávať, keďže švédski otcovia nie sú jediní, ktorí dávajú prednosť lovu losov alebo čítaniu novín pred dozeraním na deti. Vďaka vplyvu masmédií sa šíri tyrania sexuálnej agresie...
<P>
(predsedajúci prerušil rečníčku)
<SPEAKER ID="044" NAME="Filip Kaczmarek" AFFILIATION="PPE-DE">
(PL) Vážený pán predsedajúci, správa pani Ucaovej sa zaoberá významnou otázkou rodovej rovnosti v rámci rozvojovej spolupráce. Úmysly spravodajkyne boli nepochybne dobré, bohužiaľ, marí ich prílišná a kontroverzná prezentácia otázky zdravia a sexuálnych a reprodukčných práv. K tejto téme by sa nemalo pristupovať kontroverzne, napriek tomu sa v správe používa jazyk paradoxov, ktorý je pre Európsku úniu typický. Práve toto zvláštne používanie jazyka vzďaľuje Úniu od jej občanov a mení ju na nezrozumiteľný odcudzený byrokratický stroj. A presne tým si vytvárame a živíme oponentov EÚ.
<P>
Preto dúfam, že Parlament pozmeňujúce a doplňujúce návrhy skupiny PPE-DE schváli. Prečo? Pretože pod "právom na zdravie a reprodukčnými právami" autorka a tí, ktorí túto správu presadzujú, majú na mysli opak toho, čo tieto slová v skutočnosti znamenajú. "Reprodukčné právo" neznamená právo obmedzovať reprodukciu. Ide o to, že sa tu pozitívnym výrazom nazýva niečo, čo má negatívne dôsledky, konkrétne obmedzenie reprodukcie. A to je číry podvod.
<P>
Tí, ktorí podporujú obmedzovanie rastu počtu obyvateľstva v chudobných krajinách a šírenie antikoncepcie alebo potratov, by sa nemali skrývať za výrazy, ako právo na zdravie a reprodukčné práva. Mali by sme veci nazývať pravým menom. Mám pocit, že tak nechcú urobiť, pretože tušia, že Európska únia by sa v skutočnosti takýmito záležitosťami zaoberať nemala. Nezdá sa vám niečo pochybné na tom, keď Európania presadzujú a financujú antikoncepciu a potraty mimo Európy? V Afrike a Ázii, práve tak ako v EÚ, by mali jednotlivé štáty rozhodovať o tom, akú politiku v tejto oblasti vykonávať. Správa tvrdí, že ženy by sa mali rozhodnúť. Ale to my hovoríme ženám v Afrike, čo majú robiť. Mám pocit, že tu niečo nesedí.
<P>
Ďalšia vec: medzi počtom detí a rovnosťou neexistuje logická súvislosť príčina - dôsledok. Tieto dve veci sú jedna od druhej nezávislé a nemôžem pochopiť, prečo sa v tejto správe dávajú do súvislosti.
<SPEAKER ID="045" NAME="Alain Hutchinson" AFFILIATION="PSE">
. - (FR) Vážený pán predsedajúci, dámy a páni, tentoraz nemám v úmysle hovoriť o samotnej správe - ku ktorej spravodajkyni blahoželám - ale skôr o pozmeňujúcich a doplňujúcich návrhoch, o ktorých budeme čoskoro hlasovať. Rád by som povedal, že pozmeňujúce a doplňujúce návrhy predkladané kolegami zo skupiny UEN považujem doslova za škandalózne.
<P>
(potlesk)
<P>
Tým, že skupina UEN odmieta v správe schváliť akékoľvek úvahy alebo zmienky o problematike antikoncepcie, odmieta uznať, že aj ženy na južnej pologuli majú právo na slušný život. Je to viac než škandalózne, je to nezodpovedné a pokrytecké, keď vieme, že bez riadneho plánovania rodičovstva sú milióny ľudí odsúdené na zbytočné utrpenie, choroby a smrť - najťažší údel v osude žien a detí, ktoré tieto ženy privádzajú na svet, často proti svojej vôli.
<P>
Pozmeňujúce a doplňujúce návrhy predložené skupinou PPE-DE nie sú o nič menej poľutovaniahodné. Formulujú rovnaké myšlienky iným spôsobom, predovšetkým tým, že ženám odmietajú priznať právo na kontrolu vlastnej plodnosti. V drvivej väčšine rozvojových krajín sú ženy a dievčatá - dokonca aj mladé dievčatá - aj naďalej obeťami diskriminácie a neznesiteľného násilia. Každý, kto odmieta názor, že všetky ženy žijúce v týchto krajinách by mali mať plné právo riadiť vlastný osud, očividne odmieta považovať tieto ženy za bytosti rovnocenné mužom. Predsa len, reprodukčné zdravie by nemalo byť takou alarmujúcou témou: jednoducho prináša ľuďom možnosť prežívať zodpovedný, uspokojivý a bezpečný sexuálny život a ženám možnosť slobodne sa rozhodnúť mať deti vtedy, keď ich mať chcú. Takéto chápanie zdravia je založené na tom, že muži a ženy si, na báze rovnosti, môžu zvoliť bezpečné, efektívne, dostupné a prijateľné metódy regulovania počatia.
<SPEAKER ID="046" NAME="Olle Schmidt" AFFILIATION="ALDE">
(SV) Vážený pán predsedajúci, je dôležité, aby sme mali jasno v tom, čo chceme. Už príliš dlho je diskusia, v ktorej by sme sa mali zaoberať ľudskými právami, jedovato korenená rôznymi politickými úvahami. Nikto nemôže pochybovať o tom, že žena má právo na svoje vlastné telo. Preto som sa v diskusii o mrzačení genitálií nebránil položiť otázku, či uplatňovanie zákonov šariátu nemožno považovať za neuznávanie rovnakej hodnoty ľudských bytostí. Nikomu by nenapadlo odoprieť mužovi právo rozhodnúť sa v otázke reprodukcie alebo tvrdiť, že odopierať mužovi možnosť zarábať vlastné peniaze a snahu zachovať si nezávislosť je otázkou kultúrnych hodnôt.
<P>
Keď Európska únia - najväčší poskytovateľ pomoci na svete - vyvíja aktivity v treťom svete, musíme mať jasné hodnoty. Hlavným heslom musia byť ľudské práva, pod ktorými ja osobne rozumiem rovnosť nielen v teórii, ale aj v praxi. Musíme dosiahnuť, aby bolo všetkým jasné, že trhové hospodárstvo je pre chudobné ženy a mužov dobré, a nie zlé. Výborným dôkazom toho je úspešná kampaň na mikroúvery, ktoré priniesli prosperitu a posilnenie postavenia miliónom zraniteľných žien.
<P>
Samozrejme, my ľudia žijúci v bohatom svete, nemáme právo vnucovať iným konkrétny spôsob života, ale je našou povinnosťou - a to je podľa mňa dôležité zdôrazniť - ukázať určité možnosti tým, ktorí dnes žiadne možnosti na výber nemajú. Ako mnohí z mojich kolegov tu som preto skutočne sklamaný niektorými pozmeňujúcimi a doplňujúcimi návrhmi, ktoré boli predložené k inak dobrej a dôležitej správe. Naznačujú vskutku nesprávne smerovanie.
<P>
Kolegom za mnou by som rád povedal, že keď som bol poslancom v švédskom parlamente, zostal som doma so synom na rodičovskej dovolenke. Myslím si, že to zo mňa urobilo lepšieho rodiča, než aký som bol predtým. Noviny som, pravdaže, čítaval, ale mojou hlavnou úlohou bolo dozerať na moje deti a robiť to spoločne s mojou manželkou. Môžem povedať, že je to skvelá vec a myslím, že by si to mali skúsiť viacerí, aby videli, aké je dôležité, aby bola rodina spolu: muž, žena, deti.
<P>
(potlesk)
<SPEAKER ID="047" NAME="Raül Romeva i Rueda" AFFILIATION="Verts/ALE">
(ES) Vážený pán predsedajúci, rád by som začal tým, že veľmi srdečne privítam túto správu, pretože je dôležitá z viacerých hľadísk.
<P>
Po prvé, z hľadiska spravodlivosti: kým ženy a dievčatá vykonávajú približne dve tretiny práce na svete, pripadá na ne len 5 % príjmov, a navyše chudoba má zreteľne ženskú tvár.
<P>
Po druhé, z hľadiska dôstojnosti: myslím, že je nevyhnutné nahradiť častý obraz, ktorý ženy prezentuje ako zraniteľné obete, obrazom žien ako vysoko diferencovanej skupiny sociálnych činiteľov, ktoré disponujú hodnotnými zdrojmi a schopnosťami a ktoré majú svoj vlastný program; na to je potrebné, okrem iného, uznať a plne prijať právo žien prijímať rozhodnutia týkajúce sa ich vlastného tela a sexuálneho života.
<P>
Po tretie, v súvislosti so zanieteným úsilím a súdržnosťou: je poľutovaniahodné, že sa uplatňovanie rodového hľadiska chápe ako zámienka, aby sa nemuseli popisovať špecifické návrhy a ciele (napríklad v strategických dokumentoch pre krajiny).
<P>
Pre všetky tieto dôvody verím, že túto správu uvíta a podporí absolútna väčšina.
<SPEAKER ID="048" NAME="Gay Mitchell" AFFILIATION="PPE-DE">
Vážený pán predsedajúci, toto je správa o rodovej rovnosti a posilnení postavenia žien v rámci rozvojovej spolupráce. Prečo sa teda socialisti, liberáli a niektorí ďalší dnes chystajú hlasovať proti pozmeňujúcemu a doplňujúcemu návrhu, ktorý pátra po informáciách o diskriminácii žien a ktorý začína od samotného jadra problému?
<P>
Pozmeňujúci a doplňujúci návrh predkladaný v mojom mene a v mene pána Devu a pani Belohorskej vyzýva Komisiu, aby požiadala všetkých partnerov Únie na celom svete, tak vlády, ako aj mimovládne organizácie, aby začali vykonávať nepretržitú rodovú analýzu všetkých potratov a výsledky pravidelne hlásili Parlamentu. Možno by nám pán Hutchinson mohol povedať, čo je na získavaní tohto druhu informácií také strašné? Dnes dopoludnia má Parlament v pláne zakryť si pred týmto problémom zrak a pozmeňovací a doplňovací návrh zamietnuť. Jednako však, v niektorých krajinách silná preferencia synov vedie k eliminácii miliónov dievčat prostredníctvom voľby pohlavia budúcich potomkov. Novorodené dievčatá zomierajú aj následkom zámerného zanedbávania a vyhladovania. Podľa Fondu OSN pre populáciu (UNFPA) len v samotnej Ázii je najmenej 60 miliónov dievčat "nezvestných". V niektorých krajinách správy priniesli informácie o tom, že voľba pohlavia dieťaťa je bežnejšia v mestách, kde sú technológie ako amniocentéza a ultrazvuk bežne dostupné a môžu sa teda ľahko zneužívať. V iných krajinách sa to deje častejšie vo vidieckych oblastiach, kde, podľa UNFPA, je preferencia synov silná. Dcéry sú v niektorých krajinách považované za ekonomicky nevýhodné a podľa UNFPA sa pomer pohlaví pri narodení, hoci je zatiaľ mierne vyšší, z tohto dôvodu stále viac zvýrazňuje. Nedostatok žien a dievčat v niektorých ázijských krajinách má potenciálne alarmujúce sociálne následky, akými sú zvýšený dopyt v obchodovaní so ženami, či už pre manželstvo alebo sexuálne služby, a všeobecné zhoršenie postavenia žien. To netvrdím ja, ale UNFPA.
<P>
Ako sa k tomu stavia parlament. Zakrýva si oči. V celej histórii sveta sme boli svedkami toho, ako sa môžu väčšiny mýliť, napríklad v Rakúsku a Nemecku v tridsiatych rokoch minulého storočia. Ako mohol orgán, ktorý má odrážať názor väčšiny, spáchať takú nespravodlivosť a hlasovať proti pozmeňujúcemu a doplňujúcemu návrhu? Nerobíme nič iné, len hľadáme informácie...
<P>
(predsedajúci prerušil rečníka)
<SPEAKER ID="049" NAME="Ana Maria Gomes" AFFILIATION="PSE">
Vážený pán predsedajúci, blahoželám svojej kolegyni, pani Ucaovej, k tejto vynikajúcej správe a vítam dvojitý prístup, ktorý Komisia podporuje vo svojom oznámení tým, že sa zameriava tak na uplatňovanie princípu rodovej rovnosti, ako aj na konkrétne kroky pre posilnenie postavenia žien.
<P>
Chcem však vyjadriť hlboký nesúhlas s tým, že mnohé dokumenty o stratégii krajiny týkajúce sa nástroja rozvojovej spolupráce sa k rodovej otázke vyjadrujú len ako k prierezovej téme, pričom bližšie neurčujú konkrétne činnosti, ciele alebo finančné dávky. Znamená to, že nám hrozí, že napriek strategickému rámcu by úsilie v problematike rodovej rovnosti v rámci rozvojovej spolupráce mohlo v najbližších rokoch zostať len pri slovách.
<P>
V strednodobom a konečnom preskúmaní by mali byť hodnotené rodovo rozlíšené ukazovatele výkonnosti. Parlament bude sledovať vykonávanie CPS a dúfame, že Komisia bude môcť určiť napredovanie vo vzťahu ku konkrétnym výsledkom súvisiacim s rodovou príslušnosťou.
<P>
Na záver by som rada povedala, že ma šokuje stredoveké ponímanie niektorých pozmeňujúcich a doplňujúcich návrhov k tejto správe, ktoré predkladajú niektorí kolegovia pre otázky sexuálneho a reprodukčného zdravia. Prirodzene, budem hlasovať proti týmto návrhom.
<SPEAKER ID="050" NAME="Alexander Lambsdorff" AFFILIATION="ALDE">
(DE) Vážený pán predsedajúci, aj ja by som sa rád poďakoval spravodajkyni za túto vynikajúcu správu a poblahoželal Komisii k jej oznámeniu. V súčasnosti stojíme pred výzvou byť dôslední. Pred desiatimi dňami som spolu s niekoľkými kolegami z národných parlamentov odcestoval do New Yorku, kde som na pozvanie Európskeho parlamentného fóra navštívil komisiu pre postavenie žien. Je zaujímavé zistiť, že naši partneri AKT hovoria jedno, keď sa rozprávajú s Bruselom a vládami jednotlivých krajín EÚ, a niečo iné v New Yorku, kde sa o tých istých otázkach diskutuje na celosvetovej úrovni.
<P>
Preto vyzývam pána komisára, aby bol dôsledný, aby svoje delegácie inštruoval, že postoj, ktorý bol zaujatý v New Yorku, je témou rozhovorov aj v príslušných krajinách, pretože naše ciele v oblasti politiky za ženské práva a rozvojovej politiky sú často v rozpore s cieľmi New Yorku.
<P>
V tejto súvislosti ma veľmi teší, že UNIFEM práve otvára kanceláriu v Bruseli; to určite pomôže priviesť diskusiu medzi OSN a Európskou úniou v tejto oblasti na vyššiu úroveň.
<P>
Mimoriadne ma teší, že mikroúvery sa uvádzajú ako príklady prostriedkov na posilnenie postavenia žien, ich oslobodenia. Existuje niekoľko pomerne nezrozumiteľných dohovorov...
<P>
(predsedajúci prerušil rečníka)
<SPEAKER ID="051" NAME="Satu Hassi" AFFILIATION="Verts/ALE">
(FI) Vážený pán predsedajúci, veľká vďaka pani Ucaovej za vynikajúcu správu. Zároveň zdieľam nesúhlas vyjadrený mnohými poslancami v súvislosti s pozmeňujúcimi a doplňujúcimi návrhmi, ktoré predložila pravica.
<P>
Aby mohli byť práva žien plne realizované aj v rámci rozvojovej spolupráce, Európska únia potrebuje vyslanca pre práva žien, ktorého úlohou by bolo zaisťovať, aby boli ženy a ich práva brané na vedomie. Zabezpečilo by sa tým aj efektívnejšie míňanie finančných prostriedkov vyčlenených na rozvojovú spoluprácu.
<P>
Vieme, že najlacnejším spôsobom podpory rozvoja je zlepšenie práv žien, vrátane ich sexuálnych práv, vzdelania, pracovných príležitostí a tak ďalej. Hoci to vieme z vlastných skúseností a hoci to potvrdzujú početné správy, z času na čas na to zabúdame, dokonca aj pri rozhodovaní, na čo minúť hotovosť z balíka rozvojovej spolupráce EÚ. Preto potrebujeme vyslanca pre práva žien a preto dúfam, že každý v tejto rokovacej sále bude hlasovať za pozmeňujúci a doplňujúci návrh 20, ktorý o tejto otázke pojednáva.
<SPEAKER ID="052" NAME="Nirj Deva" AFFILIATION="PPE-DE">
Vážený pán predsedajúci, hoci táto správa obsahuje veľa dobrého, sú v nej určité veci, s ktorými absolútne nesúhlasím, podobne ako moji kolegovia pán Kaczmarek a pán Mitchell.
<P>
Začnem tým, že sa vás, pán predsedajúci, spýtam, kto je autorom týchto slov: "Pre praktiky prenatálnej voľby pohlavia sa nespočetným ženám upiera právo vôbec existovať." Možno autorku tejto správy prekvapí, že tieto slová povedal Pan Ki-mun vo svojom otváracom prejave pred Komisiou OSN pre postavenie žien v New Yorku.
<P>
Navyše, podľa minuloročnej Správy UNFPA o stave svetovej populácie, máme na svete globálny deficit 60 miliónov žien - to je celkový počet obyvateľov Veľkej Británie! Hovoríme o ženách, ktoré sa nenarodili v dôsledku prenatálnej voľby, potratov, alebo ktoré boli zavraždené krátko po narodení, a to sa deje na mojom rodnom kontinente; teda viem, o čom hovorím. Ako je možné, že správa Európskeho parlamentu o rodovej rovnosti mlčí o zámernej eliminácii výlučne na základe rodovej príslušnosti? Kde je tu potom rovnosť?
<P>
K tejto správe som predložil pozmeňujúci a doplňujúci návrh, v ktorom je nastolená požiadavka rodovej analýzy všetkých potratov realizovaných vo svete, a hádajte čo sa stalo? Socialisti návrh zamietli! Prečo? Nemáme právo vedieť, že sa vraždia ženy pred narodením? Uvidíme, ako dnes budú hlasovať o návrhu 11.
<P>
Nechápem, prečo sa spravodajkyňa silou mocou snaží premárniť túto cennú príležitosť odstrániť najzávažnejšiu príčinu nespravodlivosti voči ženám v súčasnom svete - ich základné právo na život - a namiesto toho vytrvalo presadzuje takzvané práva na sexuálne...
<P>
(predsedajúci prerušil rečníka)
<SPEAKER ID="053" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, štatistiky dokazujú, že politika rovnakých práv urýchľuje plnenie miléniových rozvojových cieľov tým, že odstraňuje chudobu a napráva demografické, sociálne a hospodárske ukazovatele. Rodová rovnosť však aj naďalej zostáva otázkou druhoradého významu.
<P>
Ženy v mnohých krajinách ešte stále nemajú dostatočný prístup k základnej zdravotníckej starostlivosti, vzdelaniu a možnosti zúčastňovať sa na rozhodovacom procese. Dve tretiny všetkých negramotných ľudí na svete sú ženy. V rozvojových krajinách je u dievčat o 11 % menšia pravdepodobnosť, že budú navštevovať strednú školu, než u chlapcov. Okrem toho štatistiky dokazujú tragickú situáciu v zdravotníctve. Napríklad v štátoch subsaharskej Afriky 60 % ľudí infikovaných vírusom HIV sú ženy a u mladých ľudí 75 % nových prípadov AIDS tvoria dievčatá.
<P>
Oznámenie Komisie je dôležitým krokom k zavádzaniu rodovej otázky do programu spolupráce s partnerskými krajinami ako dôležitý nástroj pre odstraňovanie chudoby a podporovanie ľudských práv, vrátane boja proti násiliu voči ženám. Blahoželám spravodajkyni k tejto veľmi dobre pripravenej správe a na záver...
<P>
(predsedajúci prerušil rečníčku)
<SPEAKER ID="054" NAME="Roberta Alma Anastase" AFFILIATION="PPE-DE">
(RO) Dnes diskutujeme o ďalšej správe, ktorá analyzuje situáciu žien, tento týždeň už druhej, ale tento krát z hľadiska rovnakých príležitostí v súvislosti s rozvojom Spoločenstva.
<P>
Táto správa vyvolala diskusiu a polemiku, rozdielne prístupy a do kontextu zasadené analýzy. Aj napriek tomu je dôležité, aby sme o tomto druhu otázok diskutovali; ešte dôležitejšie však je, aby sa predkladali do kontextu vsadené návrhy a dosahovali hmatateľné výsledky.
<P>
Veľa sa rozprávame o vzdelaní a jeho význačnej úlohe pri zmene postojov, tvarovaní správania, zapojení skupín, u ktorých je vysoké riziko marginalizácie a pri rozvoji spoločenstiev. Verím však, že je najvyšší čas, aby bola naša politika na európskej úrovni v oblasti vzdelávania dôsledná a mala jasné kroky, ktoré by mali byť monitorované. Je samozrejmé, že sa rodová otázka musí stať súčasťou vzdelávacích programov.
<P>
Je dôležité, aby Európska únia zahrnula túto tému do dialógov s krajinami tretieho sveta v oblasti ochrany ľudských práv. Rok 2008 - rok interkultúrneho dialógu - musíme využiť na to, aby sme podporili medziuniverzitné výmeny a výmenu skúseností medzi európskymi ženami a ženami v rozvojových krajinách, vďaka čomu by sa do celého sveta šíril odkaz o úlohe žien. Z tohto hľadiska musí byť podporovanie mladej generácie, teda aj mladých dievčat, prioritou rozvojovej spolupráce.
<P>
Ďakujem vám a dúfam, že konečné znenie tejto mimoriadne dôležitej správy bude odrážať všetky názory zastávané v Európskom parlamente a že budeme mať k tejto otázke vyvážený prístup.
<SPEAKER ID="055" NAME="Thijs Berman" AFFILIATION="PSE">
(NL) Právo žien na slobodné rozhodnutia je jednoduchým ľudským právom. Podporuje rast hospodárstva a zlepšuje sociálnu ochranu. Úmrtnosť žien v rozvojových krajinách je stále tragicky a neprijateľne vysoká. Prináša so sebou rozpad rodín. Existuje tu priame prepojenie s detskou prácou. Investovať do rovnakých príležitostí a slobody znamená investovať do budúcnosti - do budúcnosti Európy i rozvojových krajín.
<P>
Spolu s mojou skupinou považujeme za šokujúce, že k vynikajúcej a vyčerpávajúcej správe pani Ucaovej bolo v tomto Parlamente predložených toľko ultrakonzervatívnych pozmeňujúcich a doplňujúcich návrhov, ktorých cieľom je obmedzenie práv žien. V týchto návrhoch nejde v skutočnosti o možnosť voľby v tehotenstve, to je číre pokrytectvo. Ide tu o to, aby sa zrušili všetky odkazy aj na tie najmiernejšie texty OSN o právach žien. Ale sexuálna sloboda a reprodukčné práva zaručujú každej žene slobodu voľby. Dokonca aj Vatikán jedného dňa túto slobodu uzná. Ale ženy si nemôžu dovoliť čakať; svet si nemôže dovoliť čakať.
<SPEAKER ID="056" NAME="Ioannis Varvitsiotis" AFFILIATION="PPE-DE">
- (EL) Vážený pán predsedajúci, úprimne verím, že prístup k informáciám a službám súvisiacim so sexuálnym a reprodukčným zdravím prinajmenšom chráni ženy pred chorobou AIDS. Som preto zásadne proti tomu, aby sme ho odmietli umožniť oháňajúc sa argumentom, že sa za ním skrýva propagovanie potratov. Som aj proti tomu, aby sme z rovnakých dôvodov vymazali Kjótsky protokol zo znenia známeho Maputského protokolu o právach žien v Afrike.
<P>
Iste, otázka potratov je principiálnou otázkou a každý z nás k nej zaujme stanovisko podľa toho, čomu verí. Presvedčenia druhých rešpektujem, ale žiadam ich, aby aj oni rešpektovali moje. Mali by sme teda rešpektovať tak práva žien, ako aj právo každej ženy, ktorá sa rozhoduje, či pôjde alebo nepôjde na potrat, či už je to z ekonomických, sociálnych, rodinných alebo zdravotných dôvodov. Ja osobne budem preto hlasovať v prospech tejto správy.
<SPEAKER ID="057" NAME="Rovana Plumb" AFFILIATION="PSE">
(RO) Táto správa má mnohé dobré stránky a ja ju podporím, ale budem hlasovať proti absurdným pozmeňujúcim a doplňujúcim návrhom pravicových politikov o reprodukčných právach.
<P>
Chcem povedať, že je evidentné, že udržateľný rozvoj nemožno dosiahnuť bez opätovného prehodnotenia úlohy žien v hospodárstve, spoločnosti, politike, ochrane prírody a v rodine. Dnes sme si určili a diskutovali sme o tom, že vzdelanie je kľúčovou oblasťou rozvoja. Vzhľadom na to, že rovnosť je v prvom rade otázkou stereotypov a vzdelania, navrhujem, aby Komisia začala podporovať členské štáty v začleňovaní rodovej rovnosti do školských učebných plánov.
<P>
Teraz potrebujeme konkrétne a pevné kroky, ako je zvýšenie rozpočtových prostriedkov na zlepšenie ekonomickej a sociálnej situácie rodiny a som si istá, že politická vôľa na dosiahnutie týchto cieľov nechýba.
<SPEAKER ID="058" NAME="Zita Pleštinská" AFFILIATION="PPE-DE">
(SK) Nakoľko z 1,3 miliardy ľudí žijúcich v absolútnej chudobe tvoria 70 % ženy, rozvojová pomoc musí byť nasmerovaná predovšetkým ženám.
<P>
Súhlasím so všetkými bodmi správy kolegyne Uca, ktoré pokladajú vzdelanie za kľúč k posilneniu postavenia žien. Súhlasím s poskytovaním finančnej a technickej podpory ženským organizáciám, ktoré pracujú v oblasti vzdelávania a následne učia ženy ako sa stať úspešnými. Podporujem mikroúver, ktorý je nástrojom na plnenie cieľov milénia.
<P>
Nesúhlasím však s postojom spravodajkyne v návrhoch správy v oblasti reprodukčného zdravia. Keď chceme dať žene právo rozhodnúť o svojom tele, prečo nedáme rovnakú šancu jej nenarodenému dieťaťu rozhodnúť sa pre život alebo smrť? Stotožňujem sa s pozmeňujúcimi a doplňujúcimi návrhmi kolegov z frakcií EPP-ED a UEN v tejto oblasti a som vďačná kolegom za odvahu k ich predloženiu. V prípade, že tieto pozmeňujúce a doplňujúce návrhy nebudú schválené, správu nepodporím.
<SPEAKER ID="059" NAME="Karin Scheele" AFFILIATION="PSE">
(DE) Vážený pán predsedajúci, blahoželám Komisii i spravodajkyni. Je mi ľúto, že sa táto diskusia tak veľmi zamerala na sexuálne a reprodukčné práva, pretože v tomto kontexte sú aj oveľa dôležitejšie otázky.
<P>
Mám pocit, že OSN a mnohí konzervatívci sa správajú tak, ako keby sa sexuálne a reprodukčné práva vzťahovali len na potrat. Ak je môj pocit správny, rada by som im odkázala, aby si overili a bližšie preštudovali fakty: byť proti antikoncepcii, informovanosti a odmietať ženám prístup k týmto službám - tým sa počet potratov ešte zvýši. Podľa mňa je viac než cynické, že tí istí ľudia tu vystupujú a tvária sa, ako keby mali monopol na etiku a morálku.
<P>
Vo svetle štatistických údajov, ktoré počúvame od OSN a ktoré nám každoročne prináša správa z monitorovania svetovej populácie je neetické a nemorálne vystupovať tu proti sexuálnym a reprodukčným právam.
<P>
(potlesk)
<SPEAKER ID="060" NAME="Avril Doyle" AFFILIATION="PPE-DE">
Vážený pán predsedajúci, diskutujeme o rodovej rovnosti a posilnení postavenia žien a rozvojovej spolupráci. Čím ďalej tým viac ma zarmucuje skutočnosť, že zakaždým, keď o týchto otázkach hovoríme, zvrhne sa to na veľmi netolerantnú debatu o sexuálnom zdraví a reprodukčných právach žien. Je to tragédia. Je jednou z pretrvávajúcich tragédií v tomto Parlamente, že nie sme schopní vidieť význam vzdelania a mikroúverov v širších súvislostiach.
<P>
Nepodporím väčšinu pozmeňujúcich a doplňujúcich návrhov predložených niektorými mojimi kolegami. Nie je to tým, že by ma táto otázka neznepokojovala. Nie je to tým, že by ma neznepokojoval pomer pri voľbe pohlaví, pri ktorej v Číne a inde vo svete dochádza k odstraňovaniu ženských embryí. Samozrejme, tamojšie praktiky znepokojujú nás všetkých. Pozmeňujúce a doplňujúce návrhy nepodporím preto, lebo nie som presvedčená, že dôvody na ich spísanie skutočne spočívajú v tom, čo návrhy hlásajú.
<P>
Keby boli naši kolegovia proti potratom, rešpektovala by som ich návrh proti potratom, pretože si myslím, že voľba mužských embryí v rámci voľby pohlavia ich znepokojuje rovnako ako to, že ženské embryá...
<P>
(predsedajúci prerušil rečníčku)
<SPEAKER ID="061" NAME="Marusya Ivanova Lyubcheva" AFFILIATION="PSE">
(BG) Rada by som spravodajkyni vyjadrila chválu za vyčerpávajúcu správu o rodovej otázke a Komisii za jej oznámenie. Avšak, dokument je taký mocný, aké mocné je jeho vykonávanie. Mali by sme sa preto snažiť, aby bola aj táto správa naozaj mocná.
<P>
Miléniové rozvojové ciele možno dosiahnuť vyvážením všetkých politík - rodinnej, školskej, univerzitnej, zdravotníckej, hospodárskej - v ktorých by mali ženy zohrávať kľúčovú úlohu. V našich programoch spolupráce musíme klásť dôraz na právo žien na zdravie, vrátane reprodukčného zdravia.
<P>
Nemali by sme tiež zabúdať na ekonomickú nezávislosť žien, ktorá je základným predpokladom pre rozvoj podnikania a dokonalé využitie celého ich potenciálu. Je mimoriadne dôležité hovoriť o spoločnej zodpovednosti na všetkých úrovniach - na národnej i medzinárodnej - o spoločnej zodpovednosti mužov a žien. Tá sa dotýka všetkých oblastí života a hospodárstva.
<SPEAKER ID="062" NAME="Piia-Noora Kauppi" AFFILIATION="PPE-DE">
(FI) Vážený pán predsedajúci, tejto správe predchádzala mimoriadne horúca diskusia vo výbore začiatkom tohto roka a zdá sa, že tá dnes pokračuje tu na plenárnom zasadnutí.
<P>
Zdravotnícke služby pre ženy vo všeobecnosti považujem za veľmi dôležitú súčasť ľudských práv. Tieto sa jednoznačne vzťahujú aj na služby týkajúce sa sexuálneho a reprodukčného zdravia.
<P>
Nie je to problém len v rozvojových krajinách: podľa toho, čo som včera počula, v Spojených štátoch amerických trpí 40 % mladých dievčat sexuálne prenosnými chorobami. Len osveta a zodpovednosť nestačia, dokonca ani v západnom svete.
<P>
V rozvojových krajinách je táto situácia oveľa horšia. HIV je u žien na vzostupe, tak ako sexuálne násilie páchané na ženách. Poskytovanie zdravotných služieb v oblasti sexuálneho a reprodukčného zdravia v rozvojových krajinách nie je o potratoch; je to o tom, aby ženy vedeli, aké majú možnosti a aby vedeli, že majú právo slobodne sa medzi nimi rozhodnúť.
<SPEAKER ID="063" NAME="Mairead McGuinness" AFFILIATION="PPE-DE">
Vážený pán predsedajúci, ďakujem, že ste mi dovolili vyjadriť sa k tejto téme, diskusia sa nám rozohnila a ja ju chcem vrátiť na praktickejšiu úroveň. Realita je vykreslená v dôvodovej správe, napríklad v Afrike ženy tvoria 52 % populácie, ale vykonávajú 75 % poľnohospodárskych prác a vyrábajú a predávajú 80 % potravín. Myslím, že úloha žien v rozvoji z hľadiska výroby potravín je často ignorovaná.
<P>
Výnimkou v inak objektívnej dôvodovej správe je jeden odsek, ktorý je zastaraný a neaktuálny v tom, ako sa vyjadruje o spoločnej poľnohospodárskej politike, s čím absolútne nesúhlasím. Európa je najväčším dovozcom poľnohospodárskych plodín z rozvojového sveta. Máme dohodu Všetko okrem zbraní a čoskoro snáď budeme mať dohodu o svetovom obchode. Ale ja si myslím, že potrebujeme, ako hovorí Svetová banka, znovu investovať do poľnohospodárstva a produkcie potravín, a potrebujeme tak urobiť prostredníctvom žien.
<SPEAKER ID="064" NAME="Louis Michel">
člen Komisie. - (FR) Vážený pán predsedajúci, budem veľmi stručný, pretože predpokladám, že už nemáme čas na dlhšie prehovory.
<P>
Rád by som nadviazal na otázku pani Gomesovej. Prečo
<P>
strategické dokumenty krajín obsahujú tak málo konkrétnych krokov v súvislosti s rodovou otázkou? Odpoveď je jednoduchá: stratégie krajín vypracúvajú a rozhodujú o nich samotné partnerské krajiny - oni si musia zvoliť dve oblasti, na ktoré sa zamerajú a my im neurčujeme, aké oblasti to majú byť. Rád by som však zdôraznil, že trváme na tom, aby boli rodové otázky brané do úvahy počas celej dĺžky trvania projektov.
<P>
Pán Lambsdorff, rozumiem, prečo sa vám ťažko akceptuje nedostatočná súdržnosť stanoviska Európskej únie a New Yorku, ale myslím si, že by ste to mali prediskutovať skôr s Radou, než s Komisiou, pretože tento problém Komisia napraviť nedokáže. Rád by som dodal, že aj ja by som samozrejme uvítal súdržnejšie stanovisko.
<P>
Veľmi stručne - pre niektorých z vás budú moje slová azda provokujúce - rád by som sa s vami podelil o svoje presvedčenie: v plnej miere súhlasím s tými, ktorí reprodukčné zdravie považujú za základný predpoklad rovnosti žien. Osobne si neviem predstaviť, že by sme k tejto téme pristupovali a že by sme túto otázku riešili bez toho, aby sme sa zhodli na tomto základnom predpoklade - rovnako ako sa zhodneme na prístupe k vzdelaniu, prístupe k práci a prístupe k mikroúverom. Všetky tieto záležitosti sú istotne dôležité samy osebe, ale v konečnom dôsledku ide o to, aby sme vytvorili podmienky, v ktorých by sa ženy mohli slobodne rozhodovať. To je základný princíp rodovej rovnosti a nemôžeme ho popierať!
<P>
(potlesk)
<P>
Pozval by som tiež každého, kto by čo i len trochu pochyboval o ľudskej tragédii žien v niektorých rozvojových krajinách, aby sa prišiel presvedčiť na vlastné oči a vypočul si príbehy, ktoré by niektoré ženy mohli rozprávať z vlastnej bolestnej skúsenosti. To je všetko čo som chcel povedať: niet čo dodať. Opäť vám ďakujem za vysokú úroveň diskusie.
<SPEAKER ID="065" NAME="Feleknas Uca">
spravodajkyňa. - (DE) Vážený pán predsedajúci, dámy a páni, som nesmierne vďačná všetkým rečníkom za ich zaujímavé príspevky. Osobitne ďakujem pani Creţuovej, ktorá vypracovala návrh stanoviska v mene Výboru pre ženské práva a rodovú rovnosť. Jej jasná analýza a návrhy na väčšiu súdržnosť správu v mnohých dôležitých oblastiach obohatili. Pre časové dôvody sa nemôžem, bohužiaľ, vyjadriť k všetkým jej prínosom, ale dúfam, že to nebude považovať za dôkaz neúcty.
<P>
Veľmi pekne ďakujem pani van Lanckerovej, pánovi Bermanovi, pánovi Lambsdorffovi, pánovi Hutchinsonovi, pani Scheeleovej, pani Doylovej, pani Weberovej, pánovi Varvitsiotisovi, pani Hassiovej a pani Gomesovej. Majú veľkú pravdu v tom, že reprodukčné právo je v rozvojových krajinách absolútnou prioritou a je dôležité smelo a dôsledne zaň bojovať. Dôrazne nesúhlasím so stanoviskom pani Krupovej, ktorá tvrdí, že sexuálna sloboda žien vyvoláva násilie. Je to desivá a diskriminačná logika!
<P>
(potlesk)
<P>
Pokiaľ ide o komentár, ktorý prezentoval pán Deva, chcem povedať len toľko, že som od neho nič iné nečakala. Prosím, odpustite mi túto poznámku. Moji drahí Luisa Morganitiniová a pán Romeva i Rueda našli, ako vždy, silné slová, aby dali jasne najavo, že ženy nestoja o prídely, ale chcú jednoducho to, čo im ako polovičke ľudstva právom prináleží.
<P>
Veľká vďaka všetkým tým, ktorí túto správu podporujú. Som tiež rada, že mimovládne organizácie pôsobiace v oblasti rozvoja a práv žien správu hodnotili nadovšetko pozitívne. Som vďačná za spoluprácu a podporu, ktorú som získala.
<P>
(potlesk)
<SPEAKER ID="066" NAME="Predsedajúci">
Rozprava sa skončila.
<P>
Teraz pristúpime k hlasovaniu.
<P>
Písomné vyhlásenia (článok 142 rokovacieho poriadku)
<SPEAKER ID="067" NAME="Genowefa Grabowska  " AFFILIATION="PSE">
písomne. - (PL) Rovnaké príležitosti a rovnaký prístup, tak žien, ako aj mužov, k zdrojom a účasti na verejnom živote, majú rozhodujúci význam nielen mimo EÚ - v rámci udržateľného rozvoja sú mimoriadne dôležité aj pre mnohé ženy v samotnej Európskej únii. Uvediem príklad: v Poľsku, v mojom vlastnom regióne, v Sliezsku, sa ženy, ktoré sa deň čo deň angažujú za presadzovanie rovnosti medzi mužmi a ženami, obávajú, že uplatňovanie rodového hľadiska, t. j. rodová politika, nie je riadne zahrnuté do regionálnych hospodárskych, politických a kultúrnych aktivít.
<P>
Ženy, ktoré sa 8. marca 2007 zišli v Katoviciach, vyhlásili, že "napriek tomu, že Poľsko vstúpilo do EÚ už takmer pred vyše štyrmi rokmi, miestne orgány ani média nepresadzujú rodovú politiku - ani verejne ani súkromne." Dodali, že sliezske orgány zjavne nepresvedčil slogan "Demokracia bez žien je len polovičná demokracia".
<P>
Po nedávnych voľbách je v sliezskej politike o tretinu menej žien. Tak ako môže niekto rozprávať o rodovej rovnosti? Sliezske ženy preto požadujú, aby im miestne orgány zabezpečili rovnakú účasť v miestnej samospráve a na rozhodovacom procese, možnosť propagovať a vykonávať obchodné aktivity, rovnaké príležitosti, pokiaľ ide o zamestnanie, pracovné podmienky, plat a oslobodenie od násilia.
