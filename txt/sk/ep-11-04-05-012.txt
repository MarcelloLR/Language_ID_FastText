<CHAPTER ID="012">
Ochrana finančných záujmov Spoločenstiev - Boj proti podvodom (rozprava) 
<SPEAKER ID="418" NAME="Predsedajúca">
Ďalším bodom programu je správa (Α7-0050/2011) pána Cătălina Sorina Ivana v mene Výboru pre kontrolu rozpočtu o ochrane finančných záujmov Spoločenstiev - Boj proti podvodom - Výročná správa za rok 2009 -.
<SPEAKER ID="419" NAME="Cătălin Sorin Ivan" LANGUAGE="RO">
Táto správa o ochrane finančných záujmov Európskej únie sa zakladá na správe, ktorú vypracovala Komisia v súlade s článkom 325 Zmluvy o fungovaní Európskej únie. Uvedený článok jednoznačne odkazuje na boj proti podvodom, kým v správe Komisie chýbajú úplne jasné údaje o tom, aký veľký percentuálny podiel predstavujú nezrovnalosti, ku ktorým došlo v dôsledku podvodov, a nezrovnalosti, ktoré sú výsledkom prostých chýb.
<P>
Je mimoriadne dôležité, aby sme veľmi jasne vymedzili, čo sa myslí pod pojmom podvod, pretože použitie tohto termínu označuje úmyselné porušenie právnych predpisov. Hovoríme o korupcii v pravom zmysle slova, kým chyby sú neúmyselné. Môžeme sa dohodnúť a tolerovať chyby, v nijakom prípade však nemôžeme tolerovať akékoľvek podvodné konanie. Pokiaľ ide o európske fondy a rozpočet Európskej únie, voči podvodom sa musí uplatňovať nulová tolerancia.
<P>
Ďalší významný problém sa týka zberu údajov a informácií. Musíme sa veľmi vážne porozprávať o tom, ako členské štáty predkladajú Európskej únii, presnejšie povedané Európskej komisii, informácie o spôsobe využitia finančných prostriedkov EÚ. Podľa môjho názoru budú národné vyhlásenia o hospodárení kvalitnejšie, ak sa s nimi bude spájať omnoho väčšia politická zodpovednosť na vnútroštátnej úrovni. Opätovne žiadam Komisiu, aby zabezpečila, že tieto národné vyhlásenia o hospodárení podpíše príslušný minister alebo minister národnej vlády.
<P>
Z iného pohľadu možno konštatovať, že 16,7 miliardy EUR, ktoré tvoria rozpočet Európskej únie, sú vlastné zdroje a väčšinou ide o príjmy z colných poplatkov. Sedemdesiat percent dovozu sa uskutočňuje prostredníctvom zjednodušených postupov. Tu by som rád citoval osobitnú správu č. 1/2010 Dvora audítorov Európskej únie, v ktorej sa uvádza, že kontrola vykonávaná pri týchto zjednodušených postupoch je veľmi obmedzená, počet chýb, ktoré zistil Dvor audítorov, je však alarmujúci. Je mimoriadne dôležité, aby Komisia v tomto prípade zhodnotila finančný vplyv týchto nezrovnalostí.
<P>
Chcel by som zablahoželať Európskemu úradu pre boj proti podvodom (OLAF) k operácii Diablo II, ktorá je zameraná nielen na ochranu finančných záujmov Európskej únie, ale zároveň aj na boj proti falšovaným výrobkom. Okrem toho, že tieto výrobky majú negatívny vplyv na fiškálny rámec a rozpočet Európskej únie, ohrozujú tiež bezpečnosť európskych občanov a nepriaznivo ovplyvňujú hospodárstvo Európskej únie.
<P>
Ďalej poukážem na súvisiace náklady a spomeniem na jednej strane použitie európskych finančných prostriedkov a na druhej strane vymáhanie finančných prostriedkov, ktoré boli pridelené bez odôvodnenia. Pokiaľ ide o použitie európskych fondov, musíme spomenúť integrovaný systém správy a kontroly, ktorý je vynikajúcim systémom, po zavedení však spôsobuje obrovské problémy, pretože sa zakladá na nesprávnych údajoch v databázach a jeho účinnosť tiež obmedzuje stanovenie častí, ktoré treba použiť.
<P>
Navyše pokiaľ ide o vymáhanie európskych finančných prostriedkov, môžem povedať len jedno, a to, že je podľa mňa znepokojujúce, že vymožených bolo len 42 % prostriedkov z poľnohospodárskych fondov a 50 % z Kohézneho fondu. Tieto čísla sú mimoriadne alarmujúce a vymáhanie finančných prostriedkov musíme sledovať veľmi pozorne.
<SPEAKER ID="420" NAME="Algirdas Šemeta">
člen Komisie. - Chcel by som poďakovať pánovi spravodajcovi Ivanovi za jeho konštruktívnu správu. Svoje pripomienky sústredím na jej šesť veľmi dôležitých prvkov.
<P>
Po prvé, čo sa týka informácií o ochrane finančných záujmov uvedených v správe. Správa za rok 2009 už obsahuje nové podrobné údaje o miere podvodov a nezrovnalostí a uvádza sa v nej predpokladaná miera podvodov v jednotlivých členských štátoch v prípade kohéznych programov v rokoch 2000 až 2006. Vždy je možné niečo zlepšovať a vaše návrhy vezmem náležite do úvahy.
<P>
Po druhé, pokiaľ ide o Dohovor o ochrane finančných záujmov, na nadchádzajúce zasadnutie v máji pripravujem spolu s podpredsedníčkou Redingovou oznámenie. Predstavíme v ňom stratégiu na ochranu verejných finančných prostriedkov EÚ pred všetkými formami nezákonného správania vrátane podvodov a pozornosť budeme venovať postupom, trestnému právu hmotnému a inštitucionálnemu rámcu.
<P>
Po tretie, čo sa týka vlastných zdrojov, Komisia začala v roku 2010 navštevovať všetky členské štáty, aby preskúmala zjednodušené colné postupy na dovoz. Parlamentu podá správu, hneď ako zhromaždí dostatok informácií na zmysluplnú analýzu ich vykonávania a účinnosti.
<P>
Po štvrté, v súvislosti s pašovaním cigariet pripomínam, že sa v súčasnosti uzatvorili dohody so štyrmi výrobcami tabaku. Budeme vyvíjať tlak, aby sa podľa Dohovoru Svetovej zdravotníckej organizácie (WHO) o kontrole tabaku prijal protokol o odstránení protiprávneho obchodu s tabakovými výrobkami.
<P>
Po piate, v plnej miere súhlasím s tým, že nedodržiavanie pravidiel verejného obstarávania je dôležitým zdrojom chýb a podvodov. Komisia intenzívne vykonáva finančné korekcie, a to až na úrovni 100 % pridelených finančných prostriedkov v závislosti od závažnosti nezrovnalostí. V súlade so zelenou knihou uverejnenou začiatkom tohto roka navrhujeme zjednodušenie a spresnenie smerníc EÚ o verejnom obstarávaní do roku 2012.
<P>
Na záver chcem uviesť, že tiež zastávam názor, že vymáhanie neoprávnene vyplatených finančných prostriedkov je kľúčovým prvkom ochrany finančných záujmov EÚ. Komisia v prípade viacročných programov v oblasti súdržnosti vo veľkej miere využíva prerušenie a pozastavenie platieb, čím zabraňuje vyplácaniu prostriedkov členským štátom, v ktorých sa ukázalo, že systémy riadenia a kontroly nie sú účinné. V roku 2010 boli preventívne prerušené platby finančných prostriedkov z regionálnych a sociálnych fondov vo výške vyše 2,4 miliardy EUR. Komisia bude naďalej vyvíjať tlak na členské štáty, aby efektívnejšie riadili vymáhanie prostriedkov od konečných príjemcov.
<P>
Situácia sa zlepšuje. Napríklad v odvetví poľnohospodárstva sa miera vymáhania na konci roka 2010 zvýšila na 53 % pri nových prípadoch z roku 2007 v porovnaní s 10 % pri prípadoch pred rokom 2006. Dovoľte mi však zdôrazniť, že v prípade viacročných programov sa všetky skutočnosti jasne ukážu až po uzavretí programov, teda po tom, ako členské štáty uspokojivo vyriešia všetky nezrovnalosti.
<P>
Na záver uvediem, že Komisia sa bude usilovať aktívne vykonávať činnosti, ktoré navrhol Parlament. Ďakujem vám za pozornosť.
<SPEAKER ID="421" NAME="Monica Luisa Macovei">
v mene poslaneckého klubu PPE. - Som presvedčená, že musíme hovoriť o tom, čo je potrebné napraviť, preto sa zameriam na kritické otázky. Prvou z nich je skutočnosť, že v správe Komisie sa neposkytujú informácie o odhadovanej miere nezrovnalostí a podvodov v jednotlivých členských štátoch. Nemáme preto jasný obraz o probléme na úrovni členských štátov. Komisia sa navyše všeobecne zaoberala nezrovnalosťami, nevenovala sa však do hĺbky podvodom. Očakávame, že sa to v správe za nasledujúci rok zmení.
<P>
Druhá otázka sa týka verejného obstarávania, ktoré, ako všetci vieme, je oblasťou s najväčším rizikom podvodu a korupcie. V tejto správe žiadame, aby sa Komisia zamerala na reguláciu verejného obstarávania: aby používala jednotný systém obstarávania, vymedzila a uplatňovala jasné podmienky účasti na verejnom obstarávaní, zaviedla kritériá pre prijímanie rozhodnutí o verejnom obstarávaní a vniesla do týchto rozhodnutí transparentnosť a aby tiež preskúmala rozhodnutia o verejnom obstarávaní a zabezpečila transparentnosť a zodpovednosť vo verejných financiách. Očakávame, že Komisia a Rada dokončia prijatie reformy týkajúcej sa verejného obstarávania a budú s nami o tom konzultovať.
<P>
Tretia otázka sa týka transparentnosti financovania príjemcov. Na jednej z internetových stránok Komisie si môžeme prezerať informácie o niektorých príjemcoch európskych finančných prostriedkov v členských štátoch. Musíme to však značne zlepšiť. Potrebujeme transparentnosť na jednom mieste. Potrebujeme jednu internetovú stránku, na ktorej sa budú uverejňovať údaje o všetkých príjemcoch finančných prostriedkov EÚ na základe štandardných kategórií informácií, ktoré poskytnú všetky členské štáty v aspoň jednom pracovnom jazyku Únie. Inak sa stratíme v množstve rozličných informácií, ktoré vôbec neposkytujú celkový obraz a nemôžu ponúknuť transparentnosť.
<P>
Ako povedal pán komisár, vždy je priestor na zlepšenie, a ja dúfam, že budem svedkom zlepšenia v oblastiach, ktoré som spomenula.
<SPEAKER ID="422" NAME="Jens Geier" LANGUAGE="DE">
Vieme, že 80 % rozpočtu EÚ sa spravuje prostredníctvom systému spoločnej správy, čo znamená, že finančné prostriedky sa spravujú a vynakladajú v členských štátoch, a je to presne tam, kde dochádza k chybám, nezrovnalostiam a podvodom.
<P>
Výročná správa o ochrane finančných záujmov Európskej únie trochu pripomína zoznam prehreškov členských štátov, preto by som sa chcel poďakovať pánovi Cătălinovi Sorinovi a tieňovým spravodajcom z ostatných skupín za ich usilovnú prácu. V správe Komisie o ochrane finančných záujmov Európskej únie som našiel jednu pozoruhodnú vetu, a to na strane 11 v nemeckej verzii. Uvádza sa v nej toto: "V prípade programov cieľa 2 mohli celkovú mieru ovplyvniť veľmi vysoké miery nezrovnalostí Spojeného kráľovstva a Holandska, ktoré využívajú najmä tento druh programov."
<P>
Spojené kráľovstvo a Holandsko sú dve z krajín, ktoré navrhli znížiť európsky rozpočet. Zo svojej pozície ich môžem len vyzvať, aby zabezpečili, aby sa peniaze európskych daňových poplatníkov vynaložili správne, a aby bojovali proti miere nezrovnalostí vo svojich krajinách. Veľmi by ma zaujímalo, či v tejto súvislosti ešte máte čo dodať, pán komisár.
<SPEAKER ID="423" NAME="Bart Staes" LANGUAGE="NL">
Oznamovanie podvodov a nezrovnalostí je pre zákonodarcu veľmi dôležité, pretože nám objasňuje, ako sa so zdrojmi nakladá. Ukazuje nám, kde asi môže byť chyba. Ukazuje nám, čo možno zlepšiť. V tejto súvislosti je táto správa skutočne veľmi dôležitá.
<P>
Myslím si, že po rokovaní vo výbore Parlamentu pre boj proti podvodom môžeme trvať na nasledujúcich záveroch.
<P>
Predovšetkým je potrebné, aby boli správy presnejšie. Musia skutočne objasňovať reálny rozsah nezrovnalostí a podvodov.
<P>
Po druhé je potrebné, aby členské štáty zlepšili oznamovanie. V súčasnosti nie je optimálne a tento termín som použil uvážene. Musíme preto vyvíjať na členské štáty tlak, aby situáciu zlepšili, v prípade potreby aj prostredníctvom sankcií.
<P>
Po tretie, zdroje, ktoré sa vynaložia nesprávne, sa musia v skutočnosti vymôcť späť a Komisia musí podniknúť nevyhnutné kroky, aby zaistila, že sa tak stane. Pri rokovaní o udelení absolutória v Štrasburgu budúci mesiac by sme mali rokovať aj o tejto záležitosti. Taliansko je v tomto smere problémové dieťa.
<P>
Po štvrté, je potrebné, aby sme lepšie monitorovali povinné oznamovanie nezrovnalostí členskými štátmi. Z tohto hľadiska je zvlášť podivný nedostatok správ zo Španielska a z Francúzska.
<P>
Som stály spravodajca pre vlastné zdroje a ako taký by som tiež chcel adresovať slovo vďaky a blahoželanie Komisii a predovšetkým Európskemu úradu pre boj proti podvodom (OLAF) a jeho skupine pre boj proti podvodom s cigaretami a tabakom, ktorej výsledky boli dosť ohromujúce a veľmi pôsobivé. Hovorí sa, že spolupráca v rámci operácie Diabolo II bola vynikajúca a rovnako skvelé boli aj dohody, ktoré sa dosiahli so spoločnosťami British American Tobacco a Imperial Tobacco. To nám prinesie 500 miliónov EUR.
<P>
Je tu však jedna vec - je dôležité, aby sa tieto finančné prostriedky jednoducho nestratili v štátnych pokladniciach členských štátov. Tieto peniaze musí v skutočnosti použiť Komisia, to áno, ale hlavne členské štáty, aby posilnili opatrenia na boj proti podvodom v členských štátoch. Toto je naozaj veľmi dôležitý bod. Peniaze, ktoré sa získajú na základe týchto dohôd, sa musia použiť na boj proti podvodom.
<SPEAKER ID="424" NAME="Andrea Češková" LANGUAGE="CS">
Vítam túto správu, ktorá usiluje o väčšiu transparentnosť v boji proti korupcii a ktorá si zaslúži podporu. Už vlani v jeseni sme pri prezentácii Európskeho dvora audítorov rokovali o tom, aká je zodpovednosť členských štátov za celkovú kontrolu vydávania finančných prostriedkov Európskej únie.
<P>
Považujem za správne, aby každý členský štát chránil finančné záujmy EÚ tým, že na národnej úrovni zabezpečí spoľahlivé kontroly pri zisťovaní nezrovnalostí a podvodov. V súvislosti s tým je tiež nevyhnutná spolupráca členských štátov a Komisie v poskytovaní úplných a spoľahlivých informácií. Povinné vyhlásenia o správe na národnej úrovni musia byť náležite skontrolované národným kontrolným úradom. Dohovor o ochrane finančných záujmov Európskych spoločenstiev je určite vhodný podporný nástroj.
<P>
Česká republika, ktorá sa zmieňuje v tejto správe, však tento dohovor ešte neratifikovala, pretože sa vyžaduje zavedenie trestnoprávnej zodpovednosti právnických osôb. Právny poriadok Českej republiky sa tradične zakladá na trestnoprávnej zodpovednosti len fyzických osôb. O tejto záležitosti sa ale v súčasnosti rokuje na pôde Parlamentu Českej republiky.
<SPEAKER ID="425" NAME="Marta Andreasen">
v mene skupiny EFD. - EÚ má tendenciu označovať za chyby to, čo je v mnohých prípadoch podvod a korupcia. Čo je však horšie, Komisia sa rozhodla upustiť od nulovej tolerancie a uplatňovať prijateľné riziko. Ako keby toho ešte nebolo dosť, nedávno sa zistilo, že poslanci tohto Parlamentu súhlasili zmeniť a doplniť či vypracovať právne predpisy za úplatu, čo ešte viac podrýva dôveryhodnosť tohto Parlamentu, a to najmä pokiaľ ide o jeho snahu bojovať proti podvodom a korupcii.
<P>
Len dvaja zo štyroch poslancov, ktorých mená sa zverejnili, skutočne podali demisiu. Preskúma tento Parlament právne predpisy, na ktorých títo štyria poslanci EP pracovali? Jeden z poslancov EP zašiel dokonca tak ďaleko, že spochybnil právomoc úradu OLAF prešetriť tieto prípady. Je to neuveriteľné, ale vyhlasoval pritom, že v niektorých krajinách by sa takého konanie nepovažovalo za nezákonné a ani by sa dokonca neprešetrovalo.
<P>
Táto správa by mala podnietiť britskú vládu, aby zadržala všetky platby smerujúce do EÚ, kým tento Parlament zmysluplne nevyrieši problém podvodov, aby som použila jeho pravý názov.
<SPEAKER ID="426" NAME="Csanád Szegedi" AFFILIATION="NI">
(HU) V čase, ktorý mám k dispozícii, by som sa chcel venovať predovšetkým politickým podvodom a politickej korupcii. Je mi veľmi ľúto, že sa touto správou zaoberáme len v čase, keď boli traja poslanci Európskeho parlamentu prichytení a sú na základe pevných dôkazov podozriví z korupcie. Je ťažké pomyslieť, že pristihnutí poslanci EP sú len špičkou ľadovca tu v Európskom parlamente. To znamená, že podľa niektorých výpočtov sa 50 % verejných súťaží a verejného obstarávania Európskej únie, ktoré sa tu často spomínali, spreneverí, podvodne pripraví a stratí v korupcii a peniaze sa dostanú do vreciek určitých politikov. To nemožno tolerovať.
<P>
Navyše samotný finančný aspekt tejto záležitosti je druhoradý, pretože spoločnosť sa odvracia od politiky. Ak sa ľudia odvrátia od politiky, zavládne atmosféra rezignácie, ktorá nedokáže zabrániť zatváraniu škôl, zvyšovaniu cien potravín a strate pracovných miest. Z tohto dôvodu musí Európsky parlament ísť príkladom a my sa musíme zriecť svojho privilégia poslaneckej imunity voči súdnemu konaniu. Hnutie Jobbik okrem toho odporúča, aby sa tresty pre politikov zdvojnásobili. Veľmi pekne vám ďakujem za pozornosť.
<SPEAKER ID="427" NAME="Ingeborg Gräßle" AFFILIATION="PPE">
(DE) V správe Komisie o ochrane finančných záujmov Európskej únie - Boj proti podvodom - Výročná správa za rok 2009 sa predkladá niekoľko nových ustanovení. Po prvé, Komisia sa usiluje určiť mieru nezrovnalostí a podvodov. V správe, žiaľ, možno pozorovať očividnú snahu využiť štatistické údaje s cieľom zľahčiť tento problém nezrovnalostí a podvodov pri každej príležitosti. Pán komisár, pri čítaní som z toho vôbec nemala radosť.
<P>
Správa poskytuje aj dôležitejšie skutočnosti, konkrétne zavedenie systému oznamovania pre riešenie nezrovnalostí, ktorý je známy ako IMS. Údaje teraz možno vkladať v 800 kanceláriách v celej Európe oproti 50 kanceláriám v minulosti. V súlade s tým stúpol podiel nezrovnalostí v odvetví poľnohospodárstva o 43 % a v oblasti štrukturálnych fondov o 23 %, kým celková hodnota v oblasti štrukturálnych fondov sa v skutočnosti zvýšila o 109 %.
<P>
Tento systém treba ešte viac zdokonaliť. Je bolestné vidieť, ako Komisia naďalej preukazuje veľkú dávku trpezlivosti s jeho uplatňovaním v členských štátoch, ktoré napreduje slimačím tempom. Toto je zjavné aj zo správy. Preto žiadame úplné uplatňovanie systému IMS. Spoľahlivé údaje budeme mať len vtedy, keď bude systém pripravený a bude správne fungovať, čo nám umožní riešiť pomernú časť nezrovnalostí a podvodov.
<P>
Sme veľmi nespokojní so situáciou v Taliansku. Táto krajina je ďaleko pred ostatnými, čo sa týka podvodov. Vykonal sa audit účtov EÚ do roku 2004 a 60 % prípadov podozrenia z podvodu bolo pripísaných Taliansku. Z tohto dôvodu by bolo rozumné pomôcť tejto krajine akčným plánom a súborom osobitných opatrení.
<P>
Chcela by som sa úprimne poďakovať úradu OLAF a jeho zamestnancom za dôležitú prácu, ktorú dokončili. Stojíme za vami, a preto požadujeme, aby Komisia viac podporovala Európsky úrad pre boj proti podvodom. Prečo sa objavujú problémy s prístupom k databázam, ak Komisia tvrdí, že podporuje prácu úradu OLAF a považuje ju za práve tak dôležitú ako my? Pán komisár, boli by sme veľmi vďační za konkrétne odpovede a za primeranú nápravu v právnych predpisoch predložených Komisiou.
<SPEAKER ID="428" NAME="Monika Flašíková Beňová" AFFILIATION="S&amp;D">
(SK) Chcela by som vysloviť podporu kolegovi spravodajcovi v jeho absolútne oprávnenej kritike voči výročnej správe Európskej komisie. Komisia sa len formálne sústreďuje na to, čo jej členské štáty oznámia.
<P>
Pán Komisár, mali by ste sa však za pomoci špecializovaných orgánov snažiť pátrať hlbšie. Musíte jednoducho vyvinúť viac úsilia a musíte sa snažiť aplikovať najnovšie metódy merania miery nezrovnalostí a podvodov. Keby sme pokračovali spôsobom, ktorý reprezentuje výročná správa Komisie za rok 2009, ostanú nám iba dohady o mnohých podozrivých veciach. Napríklad niektoré veľké a finančne vysoko podporované štáty vykazujú veľmi nízku mieru nezrovnalostí a podvodov. Je situácia v nich naozaj taká pozitívna alebo je národná metodika zisťovania týchto prehreškov iba akási zhovievavá?
<P>
Absolútne súhlasím so spravodajcom v tom, že Komisia vynakladá neprimerane veľa úsilia na to, aby nás v Parlamente presvedčila o potrebe zaviesť akési prípustné riziko chýb, namiesto toho, aby sa pokúsila presvedčiť členské štáty o potrebe povinných národných vyhlásení o hospodárení.
<SPEAKER ID="429" NAME="Janusz Wojciechowski" AFFILIATION="ECR">
(PL) Súhlasím so spravodajcom, že by sme si nemali zamieňať závažné podvody s náhodnými chybami, pretože by to znamenalo, že náhodné chyby odvádzajú pozornosť od najzávažnejších podvodov. Súhlasím tiež s kritikou zameranou na správu Komisie, ktorá je príliš nejasná a obsahuje primálo informácií o konkrétnych prípadoch podvodov a zneužitia. Naša rozprava na túto tému by bola omnoho viac k veci, keby sme mali konkrétnejšie údaje.
<P>
Bojujeme proti korupcii. Začať by sme mali tým, že sami budeme bojovať proti korupcii, a keď v tejto rokovacej sále prijmeme rôzne právne texty, mali by sme zabezpečiť, aby boli vždy transparentné, aby existovali jasné kritériá pre prijímanie rozhodnutí a aby sa vyhlo konfliktom záujmov s cieľom zabezpečiť maximálnu transparentnosť v rámci využívania finančných prostriedkov EÚ a zaistiť systematické a nepretržité kontroly. Toto sú základné nástroje, ktoré by sme mali použiť na boj proti korupcii.
<SPEAKER ID="430" NAME="Lucas Hartong" AFFILIATION="NI">
- (NL) Som spokojný s touto správou. Dôvod je však pomerne smutný, pretože spočíva v zistení, že v rámci Európskej únie sa pácha veľké množstvo podvodov.
<P>
Citujem: "Komisia sa podvodom nezaoberá do hĺbky a nezrovnalosťami sa zaoberá len veľmi všeobecne. Značná suma finančných prostriedkov EÚ sa vynakladá nesprávne. V Poľsku, Rumunsku a Bulharsku došlo k nepomernému zvýšeniu výskytu nezrovnalostí. Španielsko a Taliansko majú na svedomí najvyšší počet prípadov nezrovnalostí. V posledných rokoch bolo naozaj vymožených len 10 % oprávnených vymáhateľných pohľadávok. Napokon Bulharsko pácha najviac podvodov v súvislosti so špeciálnym predvstupovým programom pre poľnohospodárstvo a rozvoj vidieka (SAPARD)."
<P>
Toto sú len niektoré fakty zo správy. Je dobré, že sa tieto fakty dostali do pozornosti, ale čo s tým Európska únia vlastne urobí? Ako dlho sa ešte budú podvody tolerovať a ešte ako dlho za to budú musieť platiť občania?
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8 rokovacieho poriadku).
<SPEAKER ID="431" NAME="Bart Staes" AFFILIATION="Verts/ALE">
(NL) Počúval som vás pozorne, pán Hartong, ale počúval som aj pána Geiera a ten sa v určitom momente vyjadril, že dvaja čistí prispievatelia, Spojené kráľovstvo a Holandsko, takisto značne zlyhávajú. Po tom, ako ste odsúdili veľké množstvo iných členských štátov, čo urobíte vo svojej vlastnej krajine, aby ste zabezpečili, že aj Holandsko napokon nezlyhá?
<SPEAKER ID="432" NAME="Lucas Hartong" AFFILIATION="NI">
(NL) Ďakujem pánovi Staesovi za jeho otázku. Ak ste si prečítali správu dôkladne, mohli ste si takisto všimnúť tieto skutočnosti: konkrétne to, že Holandsko - a nemôžem hovoriť za Spojené kráľovstvo, ale hovorím teraz v mene Holandska - je jednou z tých krajín, ktoré majú najnižší percentuálny podiel podvodov, a zároveň sa tiež zdôrazňuje, že kde sa objaví podvod, bude sa riešiť veľmi prísne. Poviem to jasne - som toho veľkým zástancom.
<SPEAKER ID="433" NAME="Erminia Mazzoni" AFFILIATION="PPE">
(IT) Obdivujem prácu, ktorú dosiahol pán spravodajca Ivan. Musím povedať, že táto správa, žiaľ, odhaľuje určitý nedostatok pozornosti zo strany Komisie pri jej rokovaniach s Parlamentom. Ten Komisii dokonca v rámci činnosti za posledný rok naznačil niekoľko konkrétnych opatrení, ktoré treba prijať v reakcii na tento cieľ, ktorý sme si sami stanovili, a to ochraňovať finančné záujmy Európskej únie a záujmy daňových poplatníkov v boji proti podvodom a protiprávnemu konaniu.
<P>
Ako objasnil pán Ivan, znepokojenie nad nesprávnym nakladaním s európskymi finančnými prostriedkami v skutočnosti neoslablo a percentuálne podiely nezrovnalostí a výskyt podozrení z podvodov sú stále veľmi vysoké. Preto ak je cieľom našich kontrol zabezpečiť vymoženie zdrojov, musíme na základe nahlásených údajov priznať porážku.
<P>
Ako sme už uviedli v správe, ktorá bola predložená minulý rok, Komisia by mala prevziať zodpovednosť za zasahovanie v prípadoch vyvolávajúcich vážne znepokojenie, ktoré by som rozdelila do troch kategórií, ako už predo mnou povedali aj kolegovia poslanci. Členské štáty musia najprv prevziať zodpovednosť najmä prípravou mechanizmov odhaľovania a oznamovania. Po druhé, jasnosť nariadení. Je zásadne dôležité, aby sme dospeli k jednotnej a jasnej definícii podvodu, nezrovnalosti a chyby. Napokon transparentnosť, čo neznamená len udržiavať spoľahlivé záznamy o odhaleniach, z ktorých sa majú vyvodiť závery, ale aj napredovať s uverejňovaním týchto údajov na internete, ktoré však namiesto napredovania čelí akémusi spomaleniu.
<P>
Čo sa týka prvého bodu, najmä možnosti dať členským štátom viac zodpovednosti, rada by som tiež upriamila pozornosť na skutočnosť, že nedostatočný súlad medzi vnútroštátnymi systémami vytvára podstatné rozdiely, pokiaľ ide o množstvo času potrebného na overenie prípadov podvodov a nezrovnalostí.
<P>
V súvislosti s touto témou sa často diskutovalo o Taliansku. Taliansko sa spomína aj v dokumente pána Ivana. Bezpochyby máme neospravedlniteľne dlhé obdobia overovania a snažíme sa pracovať na lehotách, ktoré sú súčasťou právnych sporov a trestnoprávneho súdnictva. Musím však podotknúť, že ak neexistuje jednotné kritérium pre definíciu podvodov a nezrovnalostí, je zrejmé, že čas strávený vymáhaním strát v štátoch, ako je Taliansko, sa bude zdať nadmieru dlhý.
<SPEAKER ID="434" NAME="Edit Herczog" AFFILIATION="S&amp;D">
(HU) Čo sa mňa týka, tiež by som chcela zablahoželať pánovi spravodajcovi. Som presvedčená, že činnosť Parlamentu, Dvora audítorov a národných kontrolných úradov krajín, rovnako ako členských štátov má veľký význam. Je mimoriadne dôležité, aby sme robili svoju prácu transparentne a, ak je to možné, bez chýb. Prirodzene, s dôveryhodnosťou Parlamentu sa najvýznamnejšie spája skutočnosť, že každý z nás bude bezúhonný. Čo sa týka samotného Parlamentu, je jednoznačne potrebné, aby pre seba zaviedol pravidlá, ktoré budú lepšie a účinnejšie než tie súčasné. Zároveň by som rada zdôraznila, že je veľmi dôležité rozlišovať medzi nezrovnalosťami a podvodmi, pretože nezrovnalosť nie je to isté ako podvod. Páchatelia podvodov musia byť potrestaní. Na nezrovnalosti je nevyhnutné uplatňovať inú metódu. V záujme zabezpečenia toho, aby dochádzalo k čo najnižšiemu počtu chýb, musí byť cieľom, aby všetky organizácie vo všetkých členských štátoch využívajúce finančné prostriedky presne poznali pravidlá. Nie je náhoda, že sme svedkami toho, ako je neskúsenosť jedným z prispievajúcich faktorov v nových členských štátoch, kde sa práve otvorila diskusia a začali sa využívať fondy.
<SPEAKER ID="435" NAME="Mairead McGuinness" AFFILIATION="PPE">
Chcela by som iba zablahoželať pánovi spravodajcovi a osobitne jeho tieňovej spravodajkyni kolegyni pani Macoveiovej za prácu na tejto správe. Je to dôležitá správa, pretože daňoví poplatníci chcú vedieť, že sa ich peniaze správne použijú.
<P>
Myslím si, že je dôležité zdôrazniť rozdiel medzi nezrovnalosťami a podvodmi, ako to urobila posledná rečníčka. Pre verejnosť je podvod čin vykonaný so zločinným úmyslom, ale mnoho ľudí sa dopustí omylov, ktoré možno klasifikovať ako chyby, alebo sa dopustia závažného či drobného porušenia predpisov Európskej únie a nemali by sa všetci hádzať do jedného vreca. V tom je veľmi výrazný rozdiel.
<P>
Čo sa týka poľnohospodárstva, ktoré spomenuli niektorí kolegovia, je dôležité, aby boli platby v odvetví poľnohospodárstva plne transparentné. V tejto oblasti sa dosiahli obrovské pokroky. Keď však prikročíme k reformovaniu spoločnej poľnohospodárskej politiky, je dôležité, aby sme v tomto pokroku pokračovali. Mám na mysli najmä odsek 24, v ktorom sa hovorí o systémoch kontroly. Viem, že v členskom štáte, ktorý zastupujem, dostávajú poľnohospodári nové mapy a musia sa podrobovať. Tejto otázke sa venuje obrovské množstvo trpezlivosti a pozornosti, a to oprávnene.
<P>
Na záver dodám, že systém niekedy pristihne jednotlivcov, kým v prípade hlavných aktérov a ostatných, ktorí môžu niesť väčšiu vinu za podvod, je možno menšia pravdepodobnosť pristihnutia. To si musíme uvedomiť. Neterorizujme jednotlivca.
<SPEAKER ID="436" NAME="Zigmantas Balčytis" AFFILIATION="S&amp;D">
(LT) Chcel by som poďakovať nášmu kolegovi Cătălinovi Ivanovi za vynikajúcu prácu pri príprave tejto dôležitej správy. Peniaze daňových poplatníkov Európskej únie sa musia použiť vhodne a efektívne. Na tento účel je potrebné zabezpečiť, aby členské štáty disponovali účinnými systémami kontroly a primeranou schopnosťou odhaliť podvod. Je dôležité poskytnúť Komisii a Európskemu úradu pre boj proti podvodom (OLAF) vysokokvalitné, presné, spoľahlivé a porovnateľné údaje o nezrovnalostiach a podvodoch. Súčasná miera vymáhania je veľmi nízka a neprípustná. Je preto nevyhnutné prijať opatrenia s cieľom vymôcť všetky finančné prostriedky Európskej únie, ktoré boli zneužité. V tomto boji je kľúčové, aby Rada a členské štáty venovali primeranú pozornosť skutočnostiam uvedeným v správe Parlamentu a vo výročnej správe Komisie o ochrane záujmov a aby bol úrad OLAF schopný podniknúť všetky potrebné kroky na posilnenie opatrení na boj proti podvodom v tejto oblasti.
<SPEAKER ID="437" NAME="Iliana Ivanova" AFFILIATION="PPE">
(BG) Táto správa, žiaľ, naďalej obsahuje znepokojujúce zistenia, pokiaľ ide o vysoký podiel prostriedkov, ktoré sa použili nesprávne, a neprimerane rýchle opatrenia na ich vymoženie. Údaje Európskej komisie predsa len nie sú úplne primerané ani na stanovenie opatrení, ktoré treba použiť na potrestanie členských štátov s najvyššou mierou nezrovnalostí a podvodov.
<P>
Väčšina kolegov poslancov už spomenula rozdiel medzi podvodmi a nezrovnalosťami, ktorý sa nezdôrazňuje jasne, pretože správa sa nezaoberá do hĺbky podvodom, čo je úmyselné protiprávne konanie, a k nezrovnalostiam prijíma veľmi všeobecný prístup a to nám neumožňuje prísť s účinnými odporúčaniami v tejto problematike.
<P>
Teší ma záver Komisie, že dodržiavanie požiadaviek oznamovania v odvetví poľnohospodárstva dosahuje už 95 %. Zároveň mi však pripadá nízka a nulová miera podvodov a nezrovnalostí v niektorých členských štátoch podozrivá, čo môže znamenať, že kontroly výskytu podvodov a systémy odhaľovania nefungujú, ako by mali.
<P>
Domnievam sa, že kontroly výdavkov z európskych fondov by sa značne zlepšili, keby boli dostupné konkrétne údaje a metódy na posúdenie systémov riadenia a kontroly zavedených v členských štátoch, kde je účinnosť vnútroštátnych agentúr zrejmá. Preto je úplne možné, že krajiny s nulovou mierou nezrovnalostí majú proste nedostatočný systém kontrol, ktorý neodhalí problémy, kým krajiny s účinnými vnútroštátnymi agentúrami môžu objaviť viac prípadov podvodov a nezrovnalostí, čím sa miera pri týchto krajinách podstatne zvýši.
<P>
Podľa údajov Dvora audítorov Európskej únie mohlo byť minimálne 30 % chýb zistených a napravených vnútroštátnymi agentúrami, prv ako ich potvrdili Európskej komisii. Dúfam, že všetky členské štáty zintenzívnia svoje úsilie s cieľom zdokonaliť svoje mechanizmy na zisťovanie a nápravu chýb.
<P>
Chcem vyzvať Európsku komisiu, aby prijala potrebné opatrenia s cieľom zaručiť dostatočné informácie o systémoch kontroly a riadenia zavedených v členských štátoch, ako aj primerané opatrenia na okamžité odstránenie všetkých nedostatkov zistených v oblastiach, kde sa systémy kontroly používajú.
<SPEAKER ID="438" NAME="Inés Ayala Sender" AFFILIATION="S&amp;D">
(ES) Aj ja by som chcela zablahoželať nášmu kolegovi pánovi Ivanovi k tomu, že sa tak dôkladne pustil do takej spornej a náročnej otázky, akou je odhalenie podvodov a ochrana finančných záujmov.
<P>
Chcela by som sa mu poďakovať za jeho záujem stanoviť definície pojmu podvod, pretože vo všeobecnosti často dochádza k zamieňaniu podozrení z podvodov a nezrovnalostí s chybami, čo vedie k údajom, ktoré síce spôsobujú rozruch, ale nie sú naozaj dôkladné.
<P>
Rada by som tiež zdôraznila jeho záujem predložiť otázku termínov. Konkrétne omeškania spôsobené členskými štátmi medzi momentom odhalenia a oznámenia majú tiež za následok zložité situácie.
<P>
Treba mať tiež na pamäti, že konečné čísla sa napokon objavia, keď je cyklus uzatvorený, a že v súčasnosti je úplný cyklus končiaci v roku 1999 tým posledným, ktorý sa uzatvorí: v novom cykle (roky 2000 až 2006) sme sa dostali len na koniec roka 2004. Preto možno vziať do úvahy len konečné čísla za tento cyklus.
<P>
Rada by som, samozrejme, podporila prostriedky Európskeho úradu pre boj proti podvodom na odhalenie podvodov v súvislosti s Čínou a ázijskými krajinami v rámci etického kódexu.
<SPEAKER ID="439" NAME="Andrea Cozzolino" AFFILIATION="S&amp;D">
(IT) Tiež by som sa chcel poďakovať pánovi spravodajcovi Ivanovi. V správe sa uvádza zoznam inovácií zavedených v rámci zmien systémov kontrol a oznamovania. Aj tie prinášajú veľmi rozmanitý obraz, najmä čo sa týka oznámení členských štátov o nezrovnalostiach a podvodoch.
<P>
V správe sa opakovane kladie dôraz na nezvyčajne nízku mieru podvodov a nezrovnalostí oznámených rôznymi krajinami v súvislosti s výdavkami v poľnohospodárstve, štrukturálnymi fondmi a predvstupovými fondmi. Práve tu skutočne potrebujeme určité objasnenie štatistických údajov, ktoré boli predložené. Nevyriešené prípady neúspešného vymáhania strát ešte viac komplikujú situáciu.
<P>
Jeden údaj sa však v každom prípade zdá jasný a potvrdzuje dlhodobý trend. Pri úsilí o dosiahnutie zákonnosti a transparentnosti vo výdavkoch z európskych zdrojov sa v porovnaní s riešením problému vyhýbania sa daniam a daňových únikov nemožno ešte spoliehať na úplnú spoluprácu členských štátov a vlád s európskymi inštitúciami.
<P>
V tejto súvislosti sa zdá, že výzvy na reformu pravidiel EÚ v oblasti verejného obstarávania a potreba toho, čo by som nazval európsky verejný register príjemcov finančných prostriedkov EÚ, prichádzajú v pravý čas.
<SPEAKER ID="440" NAME="Georgios Stavrakakis" AFFILIATION="S&amp;D">
(EL) Tiež by som rád zablahoželal pánovi spravodajcovi k výnimočnej práci na výročnej správe o ochrane finančných záujmov Spoločenstiev a o boji proti podvodom. Správa sa podrobne zaoberá všetkými oblasťami, v ktorých členské štáty plnia rozpočet, ako napríklad poľnohospodárstvo, súdržnosť, predvstupové fondy a výber vlastných zdrojov EÚ prostredníctvom cla.
<P>
Úplne súhlasím, že po skúsenostiach z roku 2009 musíme zdokonaliť dohľad nad predvstupovými fondmi a že musíme neustále monitorovať prácu úradu OLAF, a to nielen vtedy, keď sa rokuje o výročnej správe.
<P>
Na záver by som rád zdôraznil, že naša správa poskytuje dôležité zistenia, ktoré môžeme použiť pri rozpravách, ktoré začali v súvislosti s preskúmaním nariadenia o rozpočte aj plánovaním politickej súdržnosti po roku 2013.
<SPEAKER ID="441" NAME="Ivailo Kalfin" AFFILIATION="S&amp;D">
(BG) Chcel by som zablahoželať pánovi spravodajcovi k mimoriadne usilovnej práci na tejto správe. Pri viacerých príležitostiach sme dokázali, že Parlament je inštitúcia, ktorá venuje osobitnú pozornosť spôsobu využitia peňazí európskych daňových poplatníkov.
<P>
Túto otázku spomenulo mnoho kolegov poslancov. Aj ja by som sa chcel pridať k tým, ktorí trvajú na tom, aby Komisia prijala omnoho jasnejšie pravidlá pre metodiku, ktorú zvažujú členské štáty, pretože objavujúce sa miešanie pojmov, ako sú "zneužitia", "chyby" a dokonca "podozrenia zo zneužitia", má za následok štatistické údaje, ktoré nemožno použiť na prijatie jednoznačných rozhodnutí v Parlamente.
<P>
Takisto podporujem tie časti správy, v ktorých sa Komisia vyzýva, aby zaviedla omnoho jasnejšie pravidlá týkajúce sa zodpovednosti členských štátov, aby pripojili náležite overené národné vyhlásenia, ktoré sa od nich vyžadujú. Členské štáty musia automaticky prijať opatrenia na odstránenie nedostatkov.
<SPEAKER ID="442" NAME="Elena Băsescu" AFFILIATION="PPE">
(RO) Miera ekonomickej trestnej činnosti a finančného zločinu sa musí znížiť v každom členskom štáte. Veľké množstvá finančných prostriedkov EÚ sa vynakladajú na iné účely, kým výskyt podvodov s vymáhaním DPH sa zvyšuje. Už som to predtým spomenula a uvediem to znovu: jednou z účinných metód na možné odstránenie korupcie vo verejnom obstarávaní je zaviesť online systém verejného obstarávania.
<P>
Rumunsko ako krajina ležiaca na hranici EÚ zvýšilo zodpovednosť za zmiernenie vplyvu nezákonných činností. Orgány krajiny uskutočnili v tejto súvislosti v posledných dvoch mesiacoch rozsiahle opatrenia zamerané na odstránenie korupcie v oblasti colníctva.
<P>
Je nevyhnutné zintenzívniť spoluprácu a výmenu skúseností s regiónom západného Balkánu s cieľom poskytnúť účinnejšiu ochranu finančných záujmov EÚ. Mám napríklad na mysli pašovanie cigariet, ktoré je hlavnou, priamou prekážkou plnenia európskeho rozpočtu.
<SPEAKER ID="443" NAME="Franz Obermayr" AFFILIATION="NI">
(DE) K chybám dochádza v dôsledku nedbanlivosti alebo neinformovanosti. Podvod však nie je niečo, čo sa jednoducho stane, ale vyžaduje si vysokú mieru trestnej činnosti. Tí, ktorí sa usilujú vyťažiť z bruselského molocha finančný zisk tým, že uvádzajú nepravdivé tvrdenia, sa niekedy považujú skôr za novodobých Robinov Hoodov ako za zločincov. To však nielenže spôsobuje škodu EÚ, ale niekedy dochádza tiež k zneužitiu daní, ktoré platia naši občania.
<P>
Slabé mechanizmy na boj proti podvodom musíme znovu posilniť. Mám na mysli výrazné finančné pokuty, ako aj vylúčenie zo systémov dotácií v dôsledku zistenia podvodu. Z konečnej analýzy vyplýva, že potrebujeme väčšiu transparentnosť a jasné oblasti zodpovednosti, keď existuje dôvod pre podozrenie z podvodu a nedbalosti. Nemôžeme dovoliť, aby si inštitúcie, najmä Európsky parlament a úrad OLAF, navzájom sťažovali vyšetrovanie.
<P>
Na záver zopár slov o našich najväčších starostiach: politika súdržnosti, predvstupová pomoc a agentúry. Je potrebné, aby sme na tomto mieste znovu prehodnotili stratégiu a aby sme prijali rozhodujúce opatrenia s cieľom nastoliť poriadok.
<SPEAKER ID="444" NAME="Markus Pieper" AFFILIATION="PPE">
(DE) Dovoľte mi na úvod uviesť, že podvody spojené s dotáciami a zneužívanie finančnej pomoci sú problémy, ktorých výskyt sa v posledných rokoch výrazne znížil. Napriek celému pokroku, ktorý sa dosiahol v súvislosti s transparentnosťou a kontrolami, zostáva vnímanie verejnosti kritické. Tento kritický postoj je oprávnený, ak sa zamyslíme nad spôsobom, akým niektoré členské štáty nakladali s neprimerane rozdelenými dotáciami. Skutočnosť, že do európskeho rozpočtu sa vrátil len zlomok z týchto peňazí, predstavuje pre všetkých daňových poplatníkov ranu.
<P>
Komisia musí tieto peniaze okamžite získať späť. Lepším riešením by dokonca bolo vyplatiť príslušným členským štátom zodpovedajúco zníženú sumu dotácií v nasledujúcom rozpočtovom roku a postupovať takto dovtedy, kým sa nesprávne rozdelené finančné prostriedky nevrátia do Bruselu. Rovnako sme však znepokojení, keď sa oznámi len veľmi málo nezrovnalostí, a to na základe tejto zásady: ak nič neoznámim, nemusím sa obávať vracania prostriedkov a peniaze zostanú v mojej krajine.
<P>
Ako sa požaduje v správe, aj ja vyzývam Španielsko, Francúzsko a ostatné krajiny, aby vyložili karty na stôl, a zároveň vyzývam Komisiu, aby ďalej posilňovala svoje kontroly.
<SPEAKER ID="445" NAME="Algirdas Šemeta">
člen Komisie. - Chcel by som ešte raz poďakovať pánovi Ivanovi za veľmi konštruktívnu a dobrú správu, ako aj všetkým poslancom za ich príspevky počas tejto rozpravy, ktoré Komisia určite zohľadní pri príprave správy za rok 2010.
<P>
Komisia ešte viac zdokonalí štruktúru a obsah článku 325 výročnej správy o ochrane finančných záujmov a zohľadní návrhy prednesené počas rozpravy. Ako som uviedol, štatistické údaje sme už skvalitnili, stále je tu však, samozrejme, priestor na ďalšie zlepšovanie.
<P>
Žiadame členské štáty, aby predložili viac informácií a aby tiež lepšie rozlišovali medzi podvodmi a nezrovnalosťami. Potom budú môcť poskytnúť jasné informácie o podvodoch aj nezrovnalostiach.
<P>
Úplne súhlasím s pani Grässleovou v tom, že môžeme zlepšiť systém riadenia nezrovnalostí, a veľmi dôsledne na tom pracujeme. Spomenula sa aj otázka transparentnosti príjemcov prostriedkov. V tejto súvislosti sa venujeme zlepšovaniu situácie a Komisia preskúma aj predložené návrhy.
<P>
Komisia sa tiež stotožňuje s názorom, že členské štáty síce prijali opatrenia na zefektívnenie systémov kontroly v boji proti podvodom a korupcii, stále je však priestor na zlepšenie. K poznámkam pána Geiera: podvody nemajú nijaké konkrétne vnútroštátne hranice. Nejde tu o problém len niekoľkých členských štátov alebo nových členských štátov, ale aj členských štátov, ktoré ste spomenuli vo svojom príspevku.
<P>
Samozrejme, túto otázku musíme v celej Európskej únii vážne riešiť a mám v úmysle skutočne zlepšiť obsah správy za rok 2010. Ja a moje útvary na tom svedomito pracujeme a som presvedčený, že správa za rok 2010 bude vynikať najvyššou možnou kvalitou.
<SPEAKER ID="446" NAME="Cătălin Sorin Ivan" LANGUAGE="RO">
Aj ja by som rád poďakoval pánovi komisárovi a všetkým kolegom poslancom, ktorí prispeli k tejto správe, či už dnes počas rozpravy, alebo prostredníctvom svojich pozmeňujúcich a doplňujúcich návrhov. Chcel by som sa tiež poďakovať tieňovým spravodajcom, s ktorými som mal vynikajúce vzťahy. Táto správa je spoločné dielo a je výsledkom našej skvelej spolupráce.
<P>
Chcel by som zopakovať, že je nevyhnutné jasne vymedziť rozdiel medzi nezrovnalosťami a podvodmi. Môžeme sa dohodnúť a tolerovať chyby a nezrovnalosti, pri podvode sa však musí uplatňovať nulová tolerancia. Po druhé, národné vyhlásenia o hospodárení musia byť podpísané vnútroštátnym politikom, ktorý je za túto oblasť zodpovedný, ako napríklad príslušný minister.
<P>
Po tretie, s veľkým záujmom očakávame kontrolu zjednodušeného postupu, ktorú vykoná Komisia, pretože je mimoriadne dôležité, aby sa vlastné zdroje Európskej únie vyberali najúčinnejším možným spôsobom a aby bol rozpočet čo najefektívnejšie konsolidovaný.
<P>
Po štvrté, pokiaľ ide o právne predpisy v oblasti verejného obstarávania a byrokraciu spojenú s použitím európskych finančných prostriedkov na vnútroštátnej úrovni, v mnohých členských štátoch musíme riešiť nadmerné administratívne zaťaženie, ktoré je na jednej strane zamerané na boj proti podvodom, ale na druhej strane vytvára príležitosti pre korupciu a podvodné použitie európskych finančných prostriedkov. V inom prípade smerujú finančné prostriedky k politickým príjemcom, pretože sú značne spolitizované.
<P>
V neposlednom rade by som na záver svojho vystúpenia chcel privítať návrh predložený kolegom Jensom Geierom, ktorý sa týka zavedenia systému automatického pozastavenia vyplácania európskych prostriedkov v prípade akéhokoľvek podozrenia z podvodu. Domnievam sa, že sa tým zabezpečí, aby aj členské štáty reagovali omnoho rýchlejšie, keď zazvoníme na poplach.
<SPEAKER ID="447" NAME="Predsedajúca">
Rozprava sa skončila.
<P>
Hlasovanie o správe pána Cătălina Sorina Ivana sa uskutoční zajtra o 12.00 hod.
<P>
Písomné vyhlásenia (článok 149)
<SPEAKER ID="448" NAME="Zuzana Brzobohatá" LANGUAGE="CS">
Predloženú správu som už podporila vo Výbore pre kontrolu rozpočtu. Napriek tomu by som však rada upozornila na niekoľko dôležitých zistení, ktoré správa prináša. V prvom rade by som chcela zdôrazniť výzvu uvedenú v správe určenú štátom, ktoré doposiaľ neratifikovali Dohovor o ochrane finančných záujmov Európskych spoločenstiev, inými slovami Malte, Estónsku a Českej republike. Súčasná česká vláda, žiaľ, nerobí nič, čím by zvýšila boj proti podvodom a korupcii. Na druhej strane by som rada ocenila, že sa v správe konštatuje, že pri čerpaní prostriedkov z predvstupového fondu programu SAPARD mala Česká republika spolu s Estónskom, Lotyšskom a Slovinskom nulovú mieru podvodov. Za alarmujúce považujem zistenia Dvora audítorov, že vyše 30 % chýb, ktoré Dvor audítorov zistil vo vzorke z roku 2009, mohlo byť zistených a napravených členskými štátmi pred tým, ako výdavky potvrdili Komisii, a to na základe informácií, ktoré mali k dispozícii. Rada by som sa pripojila k výzve, aby úrad OLAF v súlade s požiadavkou predloženou v minuloročnej správe o ochrane finančných záujmov Spoločenstva vo svojej ďalšej výročnej správe uviedol podrobnú analýzu stratégií a opatrení zavedených každým členským štátom, pokiaľ ide o boj proti podvodom a prevenciu a zisťovanie nezrovnalostí pri využívaní európskych fondov vrátane prípadov, keď boli spôsobené korupciou.
