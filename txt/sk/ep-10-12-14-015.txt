<CHAPTER ID="015">
Ratingové agentúry (rozprava) 
<SPEAKER ID="509" NAME="Predsedajúci">
Ďalším bodom programu je správa pána Gauzèsa v mene Výboru pre hospodárske a menové veci o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 1060/2009 o ratingových agentúrach - C7-0143/2010 -.
<SPEAKER ID="510" NAME="Jean-Paul Gauzès" LANGUAGE="FR">
Vážený pán predsedajúci, pán Chastel, pán komisár, práve riešime tretí akt finančných právnych predpisov na rok 2010. Po dohľade, po smernici o správcoch alternatívnych investičných fondov sa znovu pozeráme na ratingové agentúry. Hovorím "znovu", pretože Európa nemeškala a už v roku 2009 prijala nariadenie v tejto oblasti, ktoré je teraz účinné.
<P>
Ratingové agentúry vo všeobecnosti vydávajú stanoviská v podobe ratingu k úverovej bonite podnikov a štátov a ku komplexným finančným produktom. Rating je vyjadrením hodnotenia rizika toho, že emitenti finančných nástrojov si nebudú schopní plniť svoje dlhy. Vo finančnom svete význam týchto agentúr postupne výrazne narástol, a to z rôznych dôvodov.
<P>
Po prvé, ratingy sa zohľadňujú v bankovej regulácii s cieľom určiť sumu vlastných finančných prostriedkov, ktorá sa použije na zaručenie investícií. Druhým dôvodom je to, že ratingy sa berú do úvahy pri určovaní úspechu emisií, pretože sa stali hlavným ukazovateľom pre investorov.
<P>
A aj keď ratingové agentúry neboli hlavnou príčinou nedávnej finančnej krízy, mali na ňu škodlivý vplyv. Podhodnotili totiž pravdepodobnosť zlyhania emitentov určitých komplexných finančných nástrojov.
<P>
Vzhľadom na to, že bolo potrebné obnoviť dôveru v trhy a posilniť ochranu investorov, navrhla Európska komisia v roku 2009 mechanizmus na monitorovanie ratingových agentúr a dohľad nad nimi. Preto bolo v tom istom roku prijaté nariadenie (ES) č. 1060/2009 o ratingových agentúrach.
<P>
Počas rozpráv v Európskom parlamente, ktoré predchádzali prijatiu tohto nariadenia, váš spravodajca zdôrazňoval potrebu celoeurópskeho spoločného dohľadu nad produktmi ratingových agentúr a ich integrovanej kontroly. V danom čase bol európsky dohľad tohto typu zo zákonného hľadiska nemožný. Komisia sa však zaviazala predložiť v tomto smere legislatívny návrh a vy, pán komisár, ste tento sľub dodržali.
<P>
Dohoda, ktorú dosiahli Rada a Európsky parlament v otázke štruktúry európskeho dohľadu a ktorá nadobudne účinnosť 1. januára 2011, teraz umožní účinné vykonávanie dohľadu nad ratingovými agentúrami.
<P>
V nariadení, ktorým sa zriaďuje Európsky orgán pre cenné papiere a trhy, sa zdôrazňuje, že tento orgán bude uplatňovať svoje vlastné právomoci dohľadu najmä vo vzťahu k ratingovým agentúram. To bolo cieľom ďalšieho pozmeňujúceho a doplňujúceho nariadenia, na ktorom sme sa dohodli a o ktorom budeme zajtra hlasovať.
<P>
Chcel som - a moji kolegovia podporili túto žiadosť -, aby sa ďalšie otázky súvisiace s ratingovými agentúrami, rozdeľovaním štátnych dlhopisov, systémami odmeňovania a hospodárskou súťažou odložili a aby sa nimi zaoberala štúdia v podobe vlastnej iniciatívnej správy. Tá by predchádzala legislatívnemu návrhu, ktorý máte predložiť v prvej polovici roka 2011 a pre ktorý ste spustili proces konzultácií.
<P>
Domnievam sa, že zriadením európskeho dohľadu nad ratingovými agentúrami robíme veľký krok v súlade s opatreniami dohľadu, ktoré sa už realizujú. Chcem poďakovať belgickému predsedníctvu za jeho neúnavnú snahu, pokiaľ ide o tieto finančné dokumenty, a vám a vašim tímom, pán komisár, a, samozrejme, aj kolegom poslancom v Európskom parlamente, ktorí sa zúčastnili tejto štúdie a ktorí podporili naše stanoviská.
<SPEAKER ID="511" NAME="Olivier Chastel" LANGUAGE="FR">
Vážený pán predsedajúci, pán komisár, dámy a páni, po slovách pána Gauzèsa a po správe tohto druhu sa, prirodzene, teším, že som tu s vami v mene belgického ministra financií pána Didiera Reyndersa v deň rozpravy, ktorá sa týka zmeny a doplnenia nariadenia o ratingových agentúrach.
<P>
Ako ste práve povedali, znovu hovoríme o opatrení súvisiacom s finančnými službami, o ktorom sa tri inštitúcie práve dohodli v rekordnom čase.
<P>
Veľmi sa tešíme aj z toho, že o tejto dohode sa bude hlasovať v Parlamente zajtra v súlade s tým, na čom sa dohodli tieto tri inštitúcie.
<P>
Dôjde teda k zmene a doplneniu nariadenia tak, aby sa pridelili ďalšie právomoci Európskemu orgánu pre cenné papiere a trhy. Tento orgán tak bude môcť uplatňovať prísnejší dohľad nad činnosťami ratingových agentúr po celej Únii. Je to dôležitý krok, ktorý podľa nás prispeje aj k zlepšeniu stability finančných trhov a ktorý podporí rozvoj oveľa účinnejšieho rámca dohľadu.
<P>
Po tom, čo toto nariadenie nadobudne účinnosť, teda bude mať tento orgán právomoci v oblasti registrácie ratingových agentúr a priameho dohľadu nad nimi. Bude mať tiež právomoc určiť, či nejaká ratingová agentúra porušila platné nariadenie, a právomoc uložiť primerané sankcie.
<P>
Zabezpečí sa, samozrejme, aj rámec na spoluprácu medzi príslušnými orgánmi v členských štátoch a Európskym orgánom pre cenné papiere a trhy. Keď však Komisia predloží svoj návrh na komplexnú revíziu tohto sektora, ktorá je naplánovaná na budúci rok, sme pripravení aj podrobnejšie diskutovať o téme regulácie sektora ratingových agentúr. Je zrejmé, že dúfam v pozitívny výsledok vášho zajtrajšieho hlasovania, a chcel by som osobitne poďakovať predsedníčke Výboru pre hospodárske a menové veci pani Bowlesovej, parlamentnému spravodajcovi pánovi Gauzèsovi a, samozrejme, aj tieňovým spravodajcom, ako aj pánovi komisárovi Barnierovi, ktorý spoločne s belgickým ministrom financií pánom Reyndersom vykonával šesť mesiacov dôležitú prácu pri zabezpečovaní rýchlych dohôd, ktoré sa tu v Parlamente premenili na skutočné rozhodnutia o finančnom sektore. Ďakujem vám za plodnú a účinnú spoluprácu v tejto oblasti. Som presvedčený, že v tejto práci budete pokračovať aj počas nasledujúcich predsedníctiev.
<SPEAKER ID="512" NAME="Michel Barnier">
člen Komisie. - (FR) Vážený pán predsedajúci, dobré popoludnie vám všetkým. Pán Gauzès aj vy, pán Chastel v mene pána Reyndersa, ste dnes hovorili veľmi rozumne o dohľade nad veľkým sektorom hedžových fondov a súkromných kapitálových fondov a o ich regulácii, o čom zajtra budete hlasovať. Je to druhá etapa nariadenia o ratingových agentúrach, ktorá, treba objektívne povedať, prebieha s vami a vďaka vám, vďaka Rade a vďaka úvodnej práci Komisie. Pokiaľ ide o reguláciu, Európa teraz robí konkrétny a účinný pokrok a berie si poučenie z krízy, ako to požadujú všetci daňoví poplatníci, ktorí sú zároveň európskymi občanmi.
<P>
Dámy a páni, dohoda o dohľade nad ratingovými agentúrami je dôležitým krokom a aj ja vám chcem poďakovať, pán Gauzès, a samozrejme, všetkým, ktorí pracovali spoločne s vami, pani predsedníčke výboru Bowlesovej, ako aj tieňovým spravodajcom pánovi Klinzovi, pánovi Giegoldovi, pánovi Pittellovi a pánovi Foxovi. O pár dní sa končí obdobie tohto predsedníctva, ktoré dosiahlo veľa úspechov a veľký pokrok, a ja chcem úprimne poďakovať pánovi Reyndersovi a celému jeho tímu za dobré vzťahy, ktoré sme mali počas týchto posledných šiestich mesiacov.
<P>
Je to dobrá dohoda, aj keď musím povedať, že mohla byť vynikajúca, keby záverečný kompromis obsahoval pravidlá, ktoré Komisia navrhla v úvode s cieľom posilniť transparentnosť v oblasti štruktúrovaných finančných nástrojov. Ako sa to však uvádza v odôvodnení tohto nariadenia, k tejto téme sa vrátime, ak si to budete želať, počas ďalšej revízie nariadenia v roku 2011.
<P>
Ako práve povedal pán Chastel, tento pozmeňujúci a doplňujúci návrh k nariadeniu z roku 2009 poskytne od júla 2011 orgánu ESMA, teda novému Európskemu orgánu pre cenné papiere a trhy, priame právomoci v oblasti dohľadu nad ratingovými agentúrami na európskej úrovni. Dámy a páni, treba chápať význam tohto rozhodnutia, ktoré dnes prijímate. Bude to prvýkrát, čo tento nový európsky orgán ESMA bude mať právomoc priamo dohliadať na finančné inštitúcie pôsobiace v Európe.
<P>
Tento pozmeňujúci a doplňujúci návrh je dokončením európskeho rámca dohľadu. Značne posilňuje právomoci ESMA, ako ste to veľmi dobre vysvetlili, pán Gauzès, a ako na to počas rozpravy o dohľade veľmi dôrazne poukazoval pán Giegold, ktorý je tu tiež prítomný. Je to teda pre vás, ako aj pre nás veľmi dôležitá téma.
<P>
ESMA sa stane inštitúciou zodpovednou za registráciu ratingových agentúr a za dohľad nad nimi v celej Únii a bude uplatňovať prísnu kontrolu. Tento právny predpis jej poskytne právomoci v oblasti dohľadu, ktoré sa považujú za potrebné, aby boli ratingové agentúry nútené dodržiavať podmienky tohto nariadenia.
<P>
ESMA bude môcť vykonávať dohľad - a tým myslím žiadosti o informácie a právomoci vykonávať okamžité kontroly -, a ak zaznamená, že nejaká ratingová agentúra porušila nejaké pravidlo, bude musieť prijať potrebné opatrenia, aby bola táto agentúra nútená zastaviť toto porušovanie. ESMA bude mať aj právomoci ukladať ratingovým agentúram, ktoré nedodržiavajú toto nariadenie, sankcie a pokuty, pričom tieto jej právomoci budú vymedzené jasnými pravidlami. Toto nariadenie, prirodzene, zaručuje ratingovým agentúram právo na obhajobu, najmä právo na vypočutie, prístup k dokumentom a ďalšie procedurálne záruky. A napokon, pri vykonávaní právomocí dohľadu bude ESMA dodržiavať všetky práva vymedzené v Charte základných práv a ostatné zásady a ustanovenia práva Európskej únie vrátane zásady proporcionality.
<P>
Nové nariadenie o ratingových agentúrach tiež zabezpečí jedno kontaktné miesto pre všetky ratingové agentúry, regulačný rámec, ktorý bude harmonizovaný v celej Európskej únii, s rovnakým zaobchádzaním, a jednotnejšie uplatňovanie pravidiel pre agentúry v celej Európskej únii.
<P>
Domnievam sa preto, že ide o výrazný prínos v oblasti účinnosti, transparentnosti a bezpečnosti v rámci všeobecnej štruktúry, ktorú postupne budujeme s cieľom dosiahnuť inteligentný dohľad a účinnú reguláciu.
<P>
Vážený pán predsedajúci, nechcem zdĺhavo hovoriť, ako som to práve urobil, chcel by som skôr doplniť to, čo povedal pán Chastel, a spomenúť ďalšiu etapu. Ja sám som totiž povedal, že musíme ísť ďalej a zaistiť správnu reguláciu ratingových agentúr, pričom chcem poznamenať, že agentúry nespôsobujú problémy a nepokoje na finančných trhoch. Teplomer nespôsobuje horúčku, ale napriek tomu musí fungovať správne. V minulosti to tak nebolo. A práve to chceme napraviť týmito ďalšími nariadeniami.
<P>
Komisia už teraz uvažuje o ďalšej etape. Dňa 5. novembra 2010 sa začali verejné konzultácie s cieľom rozšíriť túto diskusiu a získať názory všetkých dotknutých strán, a, ako viete, v rozpravách o týchto nariadeniach nie je nič umelé. Dámy a páni, naozaj prikladám veľkú váhu každému príspevku, každej kritike a každému nápadu prednesenému v súvislosti s týmito konzultáciami.
<P>
Teraz by sme mali v prvom rade uvažovať o modeli "emitent platí", ktorý je medzi ratingovými agentúrami veľmi rozšírený. Po druhé, je tu závislosť bánk a ďalších finančných investorov od ratingových agentúr. Tretím bodom je rating štátnych dlhopisov, kde situácia nie je úplne priamočiara. Po štvrté, musíme uvažovať o zvýšení transparentnosti, aby sme lepšie zvládali konflikty záujmov. A po piate, je tu úloha vytvorenia väčšej hospodárskej súťaže a rozmanitosti na tomto trhu ratingových agentúr, ktorý sa momentálne koncentruje v rukách niekoľkých.
<P>
Konzultácie budú otvorené do januára budúceho roka a na základe všetkých reakcií, ktoré získame, a na základe vlastnej iniciatívnej správy pána Klinza prijmeme niekedy v roku 2011, nie však veľmi neskoro, rozhodnutie o opatreniach, ktoré chceme zrealizovať s cieľom dokončiť v tretej etape tieto dve nariadenia o ratingových agentúrach, ktoré sa teraz takmer v plnej miere vykonávajú.
<SPEAKER ID="513" NAME="Sebastian Valentin Bodu">
spravodajca Výboru pre právne veci požiadaného o stanovisko. - Vážený pán predsedajúci, ako podpredseda Výboru pre právne veci by som chcel predniesť niekoľko dôležitých aspektov, ktoré boli predmetom rozpráv a pozmeňujúcich a doplňujúcich návrhov predložených vo výbore.
<P>
Po prvé, platbu za štruktúrované nástroje ohodnocované agentúrami momentálne platí emitent. Môže tu nastať konflikt záujmov, pretože posudzované spoločnosti majú záujem získať dobrý rating. Alternatívne by mohli platiť používatelia ratingu. Záujmy používateľov sú rozmanitejšie, a preto tu nejestvuje jediný záujem, ktorý by mohol viesť ku konfliktu záujmov. Nejaká časť používateľov si želá dobrý rating, ak chcú napríklad predať akcie, a iní používatelia by zase uprednostnili zlý rating, keď chcú napríklad kupovať akcie.
<P>
Po druhé, režim ratingových agentúr by mohol mať výhody z pravidiel, ktoré boli vytvorené pre audítorov. Ratingové agentúry a audítori majú veľkú zodpovednosť za dobré meno spoločností a správne fungovanie trhu. Zdá sa však, že na audítorov sa uplatňujú oveľa prísnejšie pravidlá ako na ratingové agentúry.
<P>
Po tretie, Európsky orgán pre cenné papiere a trhy, ESMA, by mal mať právomoci v oblasti dohľadu nad ratingovými agentúrami, aby mohol overiť možné podstatné rozdiely medzi ratingom pre ten istý štruktúrovaný nástroj od rôznych agentúr. ESMA by mal mať aj väčšie právomoci v oblasti presadzovania práva.
<P>
Po štvrté, smernica zavádza novú zásadu prevzatú z najnovšieho právneho predpisu v USA. Ak iná agentúra, než je agentúra, ktorá má na základe zmluvy vykonať hodnotenie, môže vyhodnotiť ten istý nástroj, podlieha zmluvnému hodnoteniu. Na tento účel musí prvá agentúra zverejniť určité informácie týkajúce sa ohodnocovaného nástroja. Týmto spôsobom sa získajú dva prínosy: po prvé sa získa druhé stanovisko a po druhé sa obmedzí zodpovednosť prislúchajúca zmluvnej agentúre.
<P>
Napokon chcem zdôrazniť to, že ustanovenia tejto smernice, ktorá predstavuje nový regulačný rámec, by sa mali vzťahovať len na štruktúrované finančné nástroje, keďže samotné ratingové agentúry sú dôležitou súčasťou štruktúrovaného financovania. Ostatné finančné nástroje, napríklad 150-ročné kmeňové akcie alebo jednoduché dlhopisy, ktoré nepredstavujú systematické riziko, by nemali byť súčasťou tejto smernice, ak chcete byť prísni, ale neregulovať nadmieru, ak chcete byť konkurenční, ale nie drahí, pokiaľ ide o administratívne náklady, a ak chcete udržať kapitál v Európe a nepresmerovať ho na zahraničné rozvíjajúce sa trhy.
<SPEAKER ID="514" NAME="Gianni Pittella" LANGUAGE="IT">
Vážený pán predsedajúci, dámy a páni, vďaka našej overenej spolupráci sa nám podarilo produktívne spolupracovať s pánom Gauzèsom na tomto nariadení a zaistiť tak dôležitý pokrok v oblasti pravidiel usmerňujúcich jednu z najkontroverznejších oblastí pre stabilitu finančných trhov.
<P>
Medzi takéto zlepšenia nepochybne patrí plán, aby novo vytvorený Európsky orgán pre cenné papiere a trhy (ESMA) mohol priamo trestať ratingové agentúry za nevhodné správanie. Tento bod som výrazne presadzoval. Tým, že Parlament bojuje za vytvorenie silného európskeho orgánu dohľadu, ukazuje, že má skutočné právomoci.
<P>
Uvedomujeme si tiež, že toto nariadenie nerieši všetky problémy v sektore, ktorý v posledných rokoch zhoršil krízu. Treba prekonať dva kamene úrazu, ktoré sú predmetom parlamentnej správy už vypracovanej pánom Klinzom a ktoré sa týkajú najmä týchto dvoch oblastí: ohodnotenia štátnych dlhopisov členských štátov a všeobecnej štruktúry trhu, pre ktorý je typický zjavný oligopol.
<P>
Európska únia musí mať vo vzťahu k týmto oblastiam jasný cieľ, aby financie menej záviseli od ratingov. Zmienky o ratingových agentúrach, ktoré sa momentálne nachádzajú v právnych predpisoch a nariadeniach, sa musia nahradiť alternatívnymi normami úverovej bonity. Spojené štáty a G20 sa už vybrali týmto smerom.
<P>
Na medzinárodnej úrovni potrebujeme odvahu a ambície, aby sme zmenili pravidlá, na ktorých je postavená dohoda Bazilej II. Myslím tým povinnosť využívať ratingy, teda mechanizmus, ktorý v minulosti viedol a aj dnes vedie v úplnému zlyhaniu dohľadu v bankovom sektore, následky čoho sú dobre viditeľné.
<P>
Na záver stručne spomeniem otázku ratingu štátnych dlhopisov. Tento rating by nemal byť zodpovednosťou ratingových agentúr, pretože tie až príliš často svojimi ratingmi rozbúrili citlivý trh a vyvolali špekulácie. Namiesto toho by sme sa mali zamyslieť nad možnosťou, že by v tejto oblasti plnila úlohy nejaká európska inštitúcia, možno aj existujúca, ako napríklad Európsky dvor audítorov.
<P>
Naozaj dúfam, že kolegovia poslanci podporia moje návrhy a že získajú aj úplnú, oficiálnu podporu od pána komisára Barniera, ktorého si vysoko vážim.
<SPEAKER ID="515" NAME="Wolf Klinz" LANGUAGE="DE">
Vážený pán predsedajúci, pán komisár, dámy a páni, o niekoľko týždňov budeme mať v Európe štruktúru dohľadu, ktorú do význačnej miery formoval Európsky parlament. Spomedzi troch nových orgánov dohľadu teraz bude jeden zodpovedať za trhy a cenné papiere, a to Európsky orgán pre cenné papiere a trhy (ESMA).
<P>
ESMA bude mať posledné slovo v súvislosti s registráciou ratingových agentúr a dohľadom nad nimi a bude zodpovedať za zaistenie toho, aby ratingové agentúry naozaj dodržiavali nové nariadenia. ESMA môže podľa potreby delegovať svoje cezhraničné zodpovednosti na vnútroštátne orgány dohľadu za predpokladu, že sú tieto orgány dohľadu malé a fungujú len na vnútroštátnej úrovni.
<P>
Tento návrh je teda vlastne len prispôsobením nariadenia z apríla 2009 novým okolnostiam a zároveň posilňuje úlohu ESMA. Dáva tomuto novému orgánu dohľadu viac právomocí a dáva mu tiež právomoc trestať neuplatňovanie nariadenia, čo je úplne nový prvok. Skutočne to vítam, pretože sa domnievam, že posilnenie pozície nového orgánu dohľadu na európskej úrovni naozaj zvýši jeho dôveryhodnosť na trhu.
<P>
Spomeniem len jednu kritickú poznámku. Pri vypracúvaní nariadenia z apríla 2009 sme prijali politické rozhodnutie o tom, ako by sme sa mali v Európe stavať k ratingom z tretích krajín. V tom čase sme povedali, že sa v Európe môžu používať v prípade, že dodržia rovnaké postupy alebo budú podporené ratingovou agentúrou, ktorá je registrovaná a schválená v Európe, pomocou postupu potvrdzovania ratingov.
<P>
Komisia to teraz na 2. úrovni zmenila a povedala, že potvrdzovanie už nebude možné. Preto teraz v skutočnosti platí len postup podľa rovnakých pravidiel. Keďže toto rozhodnutie bolo prijaté jednostranne, považujem to za nedemokratický spôsob riešenia vecí a domnievam sa, že by sme sa mali držať rozhodnutia prijatého v apríli 2009.
<P>
Ako spomínal pán komisár, stále zostáva dosť nedoriešených vecí, pokiaľ ide o ratingové agentúry, konkrétne nedostatočná hospodárska súťaž, nedostatočná transparentnosť, obchodný model vo vzťahu k tomu, či má platiť emitent alebo investor, na ktoré sa treba kriticky pozrieť. Sú tu aj otázky týkajúce sa platobného systému a nadmernej závislosti, pretože v skutočnosti je situácia taká, že v dôsledku regulačných ustanovení sa mnohé ratingové agentúry de facto stali regulačnými certifikačnými orgánmi. Budem sa tým zaoberať vo vlastnej iniciatívnej správe a som rád, že budúci rok Komisia predloží legislatívny návrh na túto tému.
<SPEAKER ID="516" NAME="Sven Giegold" LANGUAGE="DE">
Vážený pán predsedajúci, pán Chastel, pán Barnier, pán Gauzès, dámy a páni a tieňoví spravodajcovia, naozaj ma teší, že sme teraz podnikli tento krok a že po prvýkrát bude sektor európskeho finančného systému podliehať priamemu európskemu dohľadu. Je to tiež krok smerom k silnej Európe na vnútornom trhu a pevnej kontrole sektora, ktorý prispel ku kríze. K tejto veci by som chcel povedať ešte jednu poznámku. Pán Barnier, teraz, samozrejme, prebieha výberový proces do nových orgánov a nové orgány sú len také dobré, akí dobrí budú ich zamestnanci. Možno len dúfať, že zamestnanci sa budú skutočne vyberať na základe odbornosti, nezávislosti od finančného odvetvia, ktoré majú kontrolovať, a jasnej túžby slúžiť verejnému záujmu a že v tomto výberovom procese nezažijeme národné kvóty, ktoré by znevážili tieto dôležité kritériá.
<P>
Okrem toho máme v oblasti ratingových agentúr stále veľmi veľa práce. Pokiaľ ide o informácie, s ktorými ratingové agentúry pracujú, stále nejestvuje reálna transparentnosť a regulačné ratingy sa až príliš využívajú vo finančnom sektore a v nariadeniach upravujúcich finančné odvetvie. Máme tu závažné konflikty záujmov, celkom jasne tu máme trhovú moc v rukách troch hlavných poskytovateľov a za nedbanlivo vydaný rating nie je stanovená žiadna zodpovednosť. Pán komisár, je dobré, že momentálne prebiehajú rokovania, a my so záujmom očakávame ich výsledky. Do týchto konzultácií by sa mala zapojiť najmä občianska spoločnosť, ale potom musíte predložiť odvážny návrh. Už sa naň teším. Prosím, buďte taký odvážny, ako ste boli doteraz, a v budúcom roku spoločne vypracujme právny predpis, ktorý bude skutočne európskym spôsobom riešiť problémy stále existujúce na trhu ratingových agentúr. Dlhujeme to našim občanom.
<SPEAKER ID="517" NAME="Ashley Fox" LANGUAGE="FR">
Vážený pán predsedajúci, chcem sa poďakovať pánovi Gauzèsovi za vynikajúcu prácu na túto tému. Som rád, že počas trojstranného rozhovoru sa vypustili články 8a a 8b. Návrh Komisie spočiatku obsahoval vytvorenie zabezpečených internetových stránok. Nikdy som o tom nebol presvedčený. Uvidíme, ako sa situácia vyvinie v Spojených štátoch, a ak sa takéto stránky osvedčia, vždy ich potom môžeme zaviesť aj v Európe.
<P>
Pán predsedajúci, s radosťou vás môžem informovať, že naša skupina bude zajtra hlasovať za túto správu, a ešte raz chcem poďakovať pánovi Gauzèsovi.
<SPEAKER ID="518" NAME="Jürgen Klute" LANGUAGE="DE">
Vážený pán predsedajúci, pán Chastel, pán Barnier, dámy a páni, niekoľko posledných mesiacov od začiatku tohto roka nám ukázalo, akú škodu dokážu spôsobiť ratingové agentúry. Je preto naliehavo potrebné konať. Aj ja preto vítam túto smernicu, najmä to, že úlohy dohľadu nad ratingovými agentúrami a ich registrácia sa prenesú na ESMA. Ide o dôležitý a pozitívny krok správnym smerom.
<P>
Počas rokovaní o správe však neprešlo veľa dobrých a pokrokových návrhov. To by som chcel znovu spomenúť. Preto jedinou skutočnou a pozitívnou zmenou zostáva len vytvorenie ESMA. Návrhy na verejnú databázu na vydávanie úverových ratingov neprešli, ako ani žiadna zmienka o vytvorení verejnej ratingovej agentúry. Zabudlo sa aj na jednotné a sústavné preskúmavanie vydaných ratingov zo strany orgánov dohľadu. Komisia navyše navrhla podporenie nevyžiadaných ratingov s cieľom riešiť nešťastné pokyny emitenta na vyhodnotenie produktov finančného trhu. A ani z toho nič nezostalo.
<P>
Dúfam, že tieto aspekty sa zohľadnia v správach na túto tému, ktoré sú stále pred nami a ktoré spomínali páni Gauzès a Barnier.
<SPEAKER ID="519" NAME="Hans-Peter Martin" AFFILIATION="NI">
(DE) Vážený pán predsedajúci, pán komisár, blížime sa k časom vášnivých modlitieb v svetle dnešných správ, ktoré sa znovu týkajú eura, za ktoré sme takí vďační. Skutočne dúfam, že s vaším odvážnym prístupom nebudete až príliš zaostávať. Chcem podporiť slová predchádzajúceho rečníka a požiadať vás, by ste vo vašej oblasti pôsobnosti naliehavo zaistili, že sa výber nebude diať na základe národných kvót, ale aj to, že sa odložia hľadiská preferencie politických strán, aby sa nám napokon podarilo prelomiť veľmi nepríjemnú tradíciu v súvislosti s úradníkmi, ktorá je typická pre Európu, a aby sme naozaj dosadili najlepších ľudí.
<P>
No a potom žiadam aj o oveľa väčšiu transparentnosť, pokiaľ ide o konkurentov na medzinárodnom trhu mimo EÚ, ktorí zo svojich ratingov stále robia politickú tému a ktorí tvrdia, že sú vševediaci, čo však v žiadnom prípade nekorešponduje s tým, čo sa naozaj deje na trhu, ani s ich významom.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Vážený pán predsedajúci, pán komisár, pán Gauzès, dámy a páni, naozaj s veľkou radosťou môžem povedať, že pán Gauzès vypracoval vynikajúcu správu. Táto téma má mimoriadny význam a vzhľadom na zvyklosti a fungovanie ratingových agentúr je vždy dôležitá. Úsilie pána spravodajcu o to, aby sa ratingové agentúry a ich produkty kontrolovali integrovane na základe jednotných noriem EÚ, si zaslúži podporu. Dôležité je však vedieť, čo presne sa hodnotí a ako. Tieto otázky musíme klásť, pretože všetci vieme, že pred krízou tieto ratingové agentúry dali vynikajúci rating pochybným alebo zlým cenným papierov v hodnote niekoľkých biliónov dolárov, čím, nanešťastie, poskytli neobmedzenú pôdu pre špekulácie.
<P>
V prvom rade musíme preskúmať otázku nezávislosti. Ak je to totiž naozaj tak, že banky a určité investorské skupiny financujú poplatky za hodnotenie, musíme sa spýtať, či na rozhodnutia ratingových agentúr naozaj nemajú vplyv vonkajšie záujmy. Druhá otázka sa týka metodiky ratingu. Tretia oblasť súvisí s tým, že pri intenzívnom znížení ratingu a pri negatívnych fámach sa ktorákoľvek krajina môže stať insolventnou, a tak môže byť nútená znovu si požičiavať a stane sa z nej čoraz zraniteľnejší klient na trhu dlžníkov. Mimoriadne zraniteľné sú malé, otvorené hospodárstva a členské štáty mimo eurozóny.
<P>
Som preto presvedčená, že nie je správne pripustiť, aby ratingové agentúry nezodpovedali za rating, ktorý poskytnú. Dámy a páni, dostaňme ratingy tam, kam patria, a spoliehajme sa na ne len v rozsahu ich dôveryhodnosti a považujme ich za usmernenia pri tvorbe regulačného rámca. Správa si skutočne zaslúži našu podporu. Globálna hospodárska kríza ukázala, že regulácia a dohľad na európskej úrovni v súvislosti s fungovaním týchto inštitúcií sú skutočne potrebné.
<SPEAKER ID="522" NAME="Evelyn Regner" AFFILIATION="S&amp;D">
(DE) Vážený pán predsedajúci, pán Chastel, pán komisár, ratingové agentúry mali a stále majú nečestný podiel viny na finančnej kríze. Je ich príliš málo, sú príliš mocné a príliš netransparentné a ich štruktúra a význam sú príkladom toho, ako veľmi veci nefungovali v našom globálnom finančnom systéme.
<P>
Dôveru v ratingové agentúry možno obnoviť len tak, že sa pre ne vytvoria nové a spoľahlivé pravidlá. Zajtra budeme hlasovať o jednom kroku tohto vývoja, o potrebnom prispôsobení ratingových agentúr novej štruktúre dohľadu nad finančným trhom a o prispôsobení novému komitologickému postupu, delegovaným aktom.
<P>
Vznikne ESMA. Tento orgán má oprávnenie neustále revidovať ratingy, vykonávať dôkladnú kontrolu ratingových agentúr a tiež ukladať pokuty, ktoré sú vyššie než zisk nadobudnutý vďaka porušeniu právnych predpisov. Všetky tieto kroky sú novým prvkom, ktorý je minimálne absolútne potrebný.
<P>
Chcem však poukázať na to, že Európsky orgán pre cenné papiere a trhy by mal mať zamestnancov, ktorí mu skutočne umožnia účinne vykonávať úlohy. Nemal by to teda byť relatívne malý počet zamestnancov ESMA, od ktorých sa budú očakávať takmer nadľudské úlohy.
<P>
S ohľadom na blížiacu sa veľkú reformu ratingových agentúr by sme mali byť úplne otvorení a dnes by sme mali diskutovať o tom, čo sa zdá byť takmer nemožné alebo ťažko predstaviteľné. Veď účelovo zriadené podniky, do ktorých banky vložili svoje podradné dlhopisy, získali od ratingových agentúr najvyšší úverový rating. Vo veľkej revízii by sme preto mali uvažovať o vytvorení európskej verejnej ratingovej agentúry a o zmene a preskúmaní platobného modelu. A napokon by sme, samozrejme, mali uvažovať, či je druhý rating potrebný. Potrebujeme vážnu, mohutnú formu regulácie, aby sa znovu nemohlo stať, že tu budú tri agentúry, ktoré ponesú veľkú časť zodpovednosti za túto aktuálnu žalostnú finančnú situáciu.
<SPEAKER ID="523" NAME="Seán Kelly" AFFILIATION="PPE">
Vážený pán predsedajúci, toto celé mi pripomína latinské úslovie "quis custodiet custodes", teda kto bude strážiť strážcu? Platí to aj v tomto prípade. Kto bude hodnotiť ratingové agentúry? Našťastie teraz máme nástroj, ktorý to zabezpečí. Je jasné, že ratingové agentúry si žiaden rating neurčili. Skôr sa zdiskreditovali svojím správaním za posledných niekoľko rokov a finančnú situáciu ešte zhoršili, nie zlepšili.
<P>
Som preto rád, že Európsky parlament a naše orgány preberajú kontrolu nad situáciou, a blahoželám pánovi Gauzèsovi, pánovi Barnierovi a Rade k zavedeniu nástroja, ktorý to bude riešiť. Veľmi sa teším na zajtrajšie hlasovanie o tejto téme, a ak by som mal možnosť, hlasoval by som trikrát aj štyrikrát, aby sa tieto supy dostali pod kontrolu.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) Najprv by som chcel zablahoželať pánovi spravodajcovi k vypracovaniu tohto veľmi dôležitého dokumentu. Doposiaľ sa urobilo mnoho v súvislosti s vytvorením systému finančnej kontroly a jeho fungovaním v Európskej únii. Ratingové agentúry majú veľmi dôležitú úlohu, pretože priamo ovplyvňujú fungovanie finančného systému, jeho spoľahlivosť a stabilitu. Myslím si, že jedným z hlavných problémov je to, že orgány finančného dohľadu EÚ, ktoré sa vytvárajú, nemajú zatiaľ skutočné právomoci, ktoré by im dávali možnosť priameho vplyvu a prijímania záväzných rozhodnutí. Preto podporujem návrhy, ktoré dávajú jednému z európskych orgánov dohľadu, v tomto prípade je to Európsky orgán pre cenné papiere a trhy, väčšie právomoci na zaistenie a monitorovanie transparentnosti práce ratingových agentúr certifikovaných v EÚ s cieľom vyhnúť sa deformovaniu zásad finančného trhu a jednotného vnútorného trhu.
<SPEAKER ID="525" NAME="Csanád Szegedi" AFFILIATION="NI">
(HU) Vážený pán predsedajúci, dámy a páni, v prvom rade by som chcel povedať, že ak máme byť úprimní, musíme, žiaľ, vyhlásiť, že ratingové agentúry sú v podstate dcérskymi spoločnosťami medzinárodnej plutokracie. Pomocou agentúr vyvíjajú tlak na krajiny v snahe ovplyvniť ich rozhodnutia. Najväčším problémom v prípade ratingov je to, že sú takmer úplne subjektívne a v danom časovom okamihu neposkytujú presný obraz hospodárskej situácie dotknutých krajín. Tieto ratingy, ktoré ani zďaleka neodrážajú realitu, jednoznačne brzdia krajiny v tom, aby sa spamätali z krízy.
<P>
A pritom, samozrejme, existujú aj objektívne ukazovatele, ako napríklad celkový štátny deficit alebo zahraničná a domáca zadlženosť. Na druhej strane je vytvorenie organizácie, orgánu dohľadu, ktorý v podstate zabezpečí kontrolu kvality týchto inštitúcií, čím im zabráni poskytovať často chybné ratingy, veľkým krokom v smerom k riešeniu. Chcel by som však určite položiť otázku o ESMA pánovi Barnierovi. Hovorili sme už veľa o tom, že tento orgán by mal uplatňovať rôzne sankcie, ale kedy sa dozvieme, aké budú tieto sankcie, aký bude ich rozsah a kedy bude možné zaviesť ich? Vopred ďakujem za odpoveď.
<SPEAKER ID="526" NAME="Elena Băsescu" AFFILIATION="PPE">
(RO) Vážený pán predsedajúci, pozmeňujúce a doplňujúce návrhy, ktoré predstavil pán Gauzès vo svojej správe, majú za cieľ poskytnúť ďalšie podrobnosti týkajúce sa nových právomocí ESMA vo vzťahu k národným agentúram. Podľa mňa je potrebné rozsah právomocí stanoviť veľmi jasne. Účastníci finančného trhu by navyše mali byť schopní identifikovať príslušný orgán v sektore ratingových agentúr.
<P>
Myslím si, že tento nový orgán by mal mať výlučnú zodpovednosť za registráciu a dohľad nad existujúcimi ratingovými agentúrami. Mali by mať možnosť prístupu k informáciám o finančných nástrojoch, ktoré hodnotia konkurenti. Zároveň by mal byť prístup k internetovým stránkam poskytnutý len v prípade, že je možné zaručiť dôvernosť požadovaných informácií.
<P>
Nakoniec by som chcela zdôrazniť, aká dôležitá je registrácia ratingovej agentúry príslušným orgánom a jej platnosť v celej EÚ.
<SPEAKER ID="527" NAME="Gay Mitchell" AFFILIATION="PPE">
Vážený pán predsedajúci, som veľmi rád, že sa dnes večer venujeme tejto téme. Musím povedať, že jedným z bodov, ktoré sa spomínajú len zriedkavo, je to, že až donedávna bol verejný sektor v Írsku regulovaný súkromným sektorom, teda vlastne ratingovými agentúrami a trhmi. Patrím k tým, ktorí vítajú to, že sme sa vzdialili od súkromného sektora a konečne máme ochranu v podobe ECB, EÚ a MMF pre také situácie, v akej sa ocitáme teraz.
<P>
Aj keď nesúhlasím s celým balíkom, myslím si, že je pre nás lepšie byť v takejto pozícii, ako byť vydaní na milosť a nemilosť ratingovým agentúram a trhom. Trhy by mali byť slobodné. Myslím si, že o tom by sme mohli viesť rozpravu niekedy inokedy. No v súvislosti s ratingovými agentúrami sa vyskytla jedna takáto agentúra, ktorá získavala 800 miliónov USD ročne za poskytovanie ratingu pre štruktúrované financie. Jej nestrannosť sa teraz preskúmava, a keď sa pozrieme späť na to, čo táto agentúra urobila v minulosti alebo čo robí teraz, myslím si, že sa budeme pozerať so zhrozením. Je načase, aby niesla zodpovednosť, a som rád, že bude existovať silnejší dohľad nad týmito agentúrami.
<SPEAKER ID="528" NAME="Michel Barnier">
člen Komisie. - (FR) Vážený pán predsedajúci, v prvom rade by som chcel presne a stručne odpovedať všetkým rečníkom a poďakovať sa im.
<P>
Vážený pán Bodu, v prvom rade by som chcel povedať, že sa stotožňujem s vaším názorom na riziká modelu "emitent platí". Pred chvíľou som to sám spomenul vo svojom vystúpení. Táto otázka preto tvorí súčasť našich konzultácií o budúcom návrhu v tretej etape. Ako som už povedal pánovi Foxovi a pani Băsescovej, určite sa vrátime aj k otázke štruktúrovaných produktov. Vážený pán Fox, vypočul som si pozorne vaše obavy o bezpečnosť v súvislosti s výmenou informácií a túto tému budeme sledovať. K tomuto bodu sa ešte vrátime. V tejto oblasti sa budeme aj ďalej spoliehať na kompetencie ESMA. Pre nás je to otázkou účinnosti.
<P>
Vážený pán Pittella, ďakujem vám za povzbudenie. Myslím si, že je dobré, že spolu s pánom Klutem a pani Gállovou-Pelczovou zdôrazňujete dôležitosť tohto nového orgánu dohľadu.
<P>
Stále je potrebné venovať sa niektorým zložitým otázkam, ktoré sme identifikovali, a vy sám ste nás na ne úplne správne upozornili. Ide o nedostatok kompetencií v tomto sektore, o otázku ratingu vládneho dlhu, ktorú práve spomenul pán Kelly a ktorá predstavuje osobitný problém. Týmto myšlienkam sa budeme venovať v novej etape konzultácií.
<P>
Stotožňujem sa s názorom pána Klinza na význam pokút a možnosti ESMA ukladať ich. O tomto bode sa zmienil aj pán Regner.
<P>
Čo sa týka otázky tretích krajín, pán Klinz, cieľom je zabezpečiť, aby naše požiadavky zostali prísne, a hovorím to aj pánovi Mitchellovi, ktorý spomenul dôveryhodnosť Európy s ohľadom na tieto rozhodnutia, ktoré je potrebné prijať.
<P>
Ďakujem pánovi Giegoldovi za jeho pozitívne hodnotenie pokroku, ktorý sme dnes spolu dosiahli. Čo sa týka náboru ľudí na riadenie európskych orgánov, nemôžem v tejto chvíli jednoznačne poskytnúť žiadne konkrétne informácie o menách. Rád by som vám však povedal, pán Giegold aj pán Martin, že proces náboru práve prebieha a že je vedený úplne objektívne a že aspoň podľa mňa musia byť kritériami pri výbere kompetentnosť a nezávislosť.
<P>
Chcel by som tiež pani Regnerovej povedať, že moc agentúr sa rozšíri. Od prvých tímov sa budú vyvíjať v súlade s kompetenciami, ktoré dostali a dostanú. Všemožne sa snažíme zabezpečiť dôveryhodnosť práce agentúr v zmysle metód a kompetencií.
<P>
Ďakujem za vaše poznámky, pán Klute. Jasne ste identifikovali problémy, ktoré je stále potrebné vyriešiť, a som si vedomý, ako som to už niektorým poslancom povedal, že tieto problémy budeme musieť pozorne preskúmať. Práve preto mi myšlienka riešenia problému regulácie agentúr v troch etapách pripadá konštruktívna a pozitívna.
<P>
Pán Balčytis, ako som už spomínal, agentúry nevytvárajú problémy. Je len potrebné, aby zhodnotili problémy správne a aby teplomer fungoval správne. Pokiaľ ide o produkty, podniky a štáty, ak vezmeme do úvahy dôležitosť týchto ratingov, máme právo očakávať a podniknúť kroky na získanie hodnotenia alebo ratingu, ktorý bude objektívny a dôveryhodný. Pán Balčytis, myslím si, že z tohto uhla pohľadu by ste nemali podceňovať úlohu, ktorú bude ESMA zohrávať.
<P>
Nakoniec by som chcel odpovedať aj pánovi Szegedimu, že pokiaľ ide o úrovne pokút, podrobne sa nimi zaoberá špecifikácia ESMA v texte, ktorý budete prijímať, a že ESMA bude uplatňovať tieto pokuty v súlade so zásadou proporcionality.
<P>
Vážený pán predsedajúci, dámy a páni, vopred vám ďakujem za to, že hlasovaním podporíte túto novú etapu, ktorá dokáže, a to opakujem, že Európa dosahuje konkrétny a objektívny pokrok, že sa poučila z krízy, a to vďaka podpore a stimulom zo strany belgického predsedníctva a vďaka podpore všetkých skupín v Európskom parlamente.
<SPEAKER ID="529" NAME="Olivier Chastel">
úradujúci predseda Rady. - (FR) Vážený pán predsedajúci, dámy a páni, v prvom rade by som sa chcel vrátiť k tomu, že v tejto rozprave sme si vypočuli množstvo dobrých otázok. Pán komisár Barnier sa im jednotlivo venoval. Chcel by som vám len povedať, že táto úprava, tento pozmeňujúci a doplňujúci návrh k nariadeniu, je prvým krokom k udeleniu potrebných právomocí v oblasti dohľadu Európskemu orgánu pre cenné papiere a trhy a že sa čoskoro uskutočnia aj ďalšie revízie tohto nariadenia, ako už bolo povedané. Myslím si, že v súvislosti s touto otázkou a ostatnými dôležitými otázkami, ktoré tu dnes odzneli, to bude skutočná príležitosť venovať celú túto rozpravu revízii, ktorú sa nám Komisia chystá navrhnúť.
<P>
V tomto istom duchu by som sa chcel na chvíľu vrátiť k vypusteniu ustanovení o transparentnosti úverových ratingov a súvisiacich informácií, o ktorých sa komisár Barnier pred chvíľou zmienil. Nemyslím si, že by to znamenalo, že európske inštitúcie nepodporujú myšlienku transparentnosti úverových ratingov. Práve naopak. V tejto etape však bolo pri rozhodovaní najlepším riešením skoordinovať vopred samých seba na základe vývoja na medzinárodnej scéne, aby sa tak neovplyvnila konkurencieschopnosť európskych trhov. V tejto chvíli sa preto stále hľadajú, prerokúvajú a pripravujú lepšie riešenia tohto problému a myslíme si, že najlepším politickým kompromisom je riešenie, o ktorom budete zajtra hlasovať.
<P>
Na záver by som chcel zopakovať, že ide o dôležitý krok, ako to mnohí z vás zdôraznili, ktorý pomôže zlepšiť stabilitu finančných trhov a ktorý podporí vytvorenie účinnejšieho rámca dohľadu.
<SPEAKER ID="530" NAME="Jean-Paul Gauzès" LANGUAGE="FR">
Vážený pán predsedajúci, pán Chastel, pán Barnier, po názoroch, ktoré ste si vypočuli, môžete vyvodiť dva závery.
<P>
Prvým je to, že zajtra Parlament v prevažnej väčšine podporí túto správu, čo bude znovu dôkazom toho, že Parlament alebo jeho veľká väčšina oceňuje činnosti v oblasti regulácie a dohľadu, ktoré prijíma Komisia a ktoré jasne podporilo aj belgické predsedníctvo.
<P>
Druhým záverom, ktorý môžeme vyvodiť, je to, že dnes túto tému nijako neuzavriem, ale že sa otvorí nová rozprava na základe tejto konzultácie a na základe vlastnej iniciatívnej správy pána Klinza s cieľom preskúmať všetky tieto zložité otázky.
<P>
Nemožno teda popierať, že tieto otázky sme kládli už v roku 2009, keď sme prijali prvé nariadenie. Ak sme vtedy tieto otázky nevyriešili, je to preto, že sme nenašli primerané odpovede. Preto dúfam, že vďaka myšlienke, ktorú prinesie predložená správa pána Klinza, nám diskusia o konzultáciách, ktoré prebiehajú, umožní dať odpovede a dokončiť nariadenie o ratingových agentúrach.
<P>
Dovoľte mi, aby som na záver zopakoval slová predsedu Európskeho orgánu pre cenné papiere a trhy, ktorý povedal, že by bolo prinajmenšom dobré, keby sa finančné trhy samy zbavili ratingových agentúr a dali tak investorom viac možností, aby sami oceňovali situácie a riziká. Domnievam sa, že takýto postup by bol zároveň zárukou.
<SPEAKER ID="531" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v stredu 15. decembra 2010).
<P>
Písomné vyhlásenia (článok 149)
<SPEAKER ID="532" NAME="George Sabin Cutaş" LANGUAGE="RO">
V dôsledku podceňovania úverového rizika boli ratingové agentúry jedným z faktorov, ktoré spustili celosvetovú finančnú krízu. Na druhej strane v sektore ratingových agentúr neexistuje žiadna skutočná konkurencia. Táto situácia zvyšuje nebezpečenstvo konfliktu záujmov, a teda aj nedostatku transparentnosti a kvality vo vzťahu k poskytovaniu ratingov pre rôzne finančné nástroje. Dňa 1. januára 2011 nadobudne účinnosť nariadenie, ktoré bude viesť k vytvoreniu Európskeho orgánu pre cenné papiere a trhy. Jeho hlavnou právomocou bude dohliadať na takého agentúry. Zavedenie mechanizmu na monitorovanie ratingových agentúr a dohľad nad nimi na úrovni EÚ sa ukazuje ako nevyhnutnosť. Myslím si, že bude potrebné, aby tento nový orgán uplatňoval svoj mandát hneď po jeho zriadení. Chcel by som zdôrazniť, že rozhodnutie, ktoré prijali Spojené štáty v súvislosti so zavedením prísnejších nariadení v oblasti dohľadu, vydláždilo cestu pre celosvetovú harmonizáciu.
<SPEAKER ID="745" NAME="Alfredo Pallone" LANGUAGE="IT">
Európska únia už zaviedla pravidlá, ktoré nadobudnú účinnosť koncom tohto roka. K pravidlám pre ratingové agentúry, ktoré by chceli pôsobiť v EÚ, a teda získať licenciu, patrí okrem iného aj povinnosť registrovať sa a dodržiavať osobitné pravidlá týkajúce sa transparentnosti a dobrého správania. Myslím si, že tieto pravidlá nie sú dostatočne prísne, a vítam ďalšie opatrenie, o ktorom rokujeme vo Výbore pre hospodárske a menové veci. Tieto agentúry majú v súčasnosti veľkú moc. Prostredníctvom svojho ratingu (zníženia ratingu a vyvolania reťazovej reakcie strachu na svetových trhoch) môžu dohnať štát alebo dokonca aj systém do krízy. Ich práca je dôležitá z pohľadu zaručenia spoľahlivosti a stability, ale existujú pochybnosti týkajúce sa pravidiel a kritérií, na ktorých sa zakladajú ich ratingy. Správa pána Gauzèsa navrhujúca zavedenie dohľadu nad ratingovými agentúrami, ktorý by mal vykonávať Európsky orgán pre cenné papiere a trhy, sa preto uberá správnym smerom.
