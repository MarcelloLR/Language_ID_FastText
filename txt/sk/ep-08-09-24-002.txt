<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
S hlbokým zármutkom sme prijali správu o dramatickej udalosti v Kauhajoki na západe Fínska, kde pri veľmi tragickom incidente v škole prišlo o život 11 ľudí. Útočník, ktorý sa neskôr sám zastrelil, ťažko zranil viacerých ľudí.
<P>
V mene Európskeho parlamentu by som rodinám a príbuzným obetí chcel vyjadriť úprimnú sústrasť a solidaritu. Všetky obete boli nevinní mladí ľudia, ktorí sa na strednej odbornej škole pripravovali na povolanie v sektore služieb.
<P>
Táto tragédia sa odohrala menej než rok po podobnom desivom tragickom vyčíňaní na škole v Jokele. Všetci vieme, že Fínsko sa považuje za jednu z najpokojnejších a najbezpečnejších krajín v Európe, takže chápeme, že obyvatelia Fínska po tomto šoku nemajú slov a zdieľame ich úzkosť.
<P>
Takéto krviprelievanie, žiaľ, často vykazuje veľa podobných čŕt. V tomto prípade sa nepodarilo zabrániť tragédii ani napriek tomu, že útočník vopred zverejnil na internete výhražné videonahrávky. Ako zodpovední politici v Európe a všetkých členských štátoch musíme urobiť čo najviac pre včasné odhaľovanie takýchto násilných činov a pre ich predchádzanie.
<P>
Ešte raz by som v mene Európskeho parlamentu chcel vyjadriť moju hlbokú sústrasť a solidaritu s obeťami a ich rodinami.
