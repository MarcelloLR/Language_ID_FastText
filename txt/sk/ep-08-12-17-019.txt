<CHAPTER ID="019">
Vplyv falšovania na medzinárodný obchod - Aspekty falšovania, ktoré sa týkajú ochrany spotrebiteľa (rozprava) 
<SPEAKER ID="474" NAME="Predsedajúca">
Ďalším bodom programu je spoločná rozprava na tieto témy:
<P>
správa pána Gianlucu Sustu v mene Výboru pre medzinárodný obchod o vplyve falšovania na medzinárodný obchod a
<P>
otázka na ústne zodpovedanie (B6-0486/2008), ktorú predložila pani Arlene McCarthyová v mene skupiny PSE, pre Komisiu, o aspektoch falšovania, ktoré sa týkajú ochrany spotrebiteľa.
<SPEAKER ID="475" NAME="Gianluca Susta">
spravodajca. - (IT) Vážená pani predsedajúca, dámy a páni, najprv by som sa chcel poďakovať všetkým, ktorí so mnou pracovali na príprave tejto správy vrátane tieňových spravodajcov, bez ohľadu na pozície, ktoré zajtra pri hlasovaní o správe zaujmú jednotlivé politické skupiny.
<P>
Boj proti falšovaniu je predovšetkým spôsobom, ako podporovať konkurencieschopnosť európskeho systému, a úplne zapadá do okruhu základných dôvodov samotnej existencie lisabonskej stratégie. Domnievam sa, že by sme ho mali posudzovať aj z hľadiska jeho právneho a trestného dosahu v rámci nášho globalizovaného sveta. Správa OECD z roku 2005 uvádza, že na celom svete sa predávajú falšované výrobky v hodnote až približne 150 miliárd EUR, a to sa neberie do úvahy hodnota výlučne domáceho falšovania alebo pirátskych produktov, ktoré sa predávajú cez internet. Jeden komentátor konštatuje, že reálny obrat spojený s falšovaním je približne 500 miliárd EUR.
<P>
Porušovaním práv týkajúcich sa obchodnej značky, patentových práv a práv duševného vlastníctva predstavuje falšovanie prekážku pre oporné body nášho priemyslu, našej schopnosti inovácií a našej schopnosti kreativity. Táto situácia si vyžaduje vysoko koordinované, cielené opatrenia, veľkú opatrnosť vo vzťahoch s rozličnými oblasťami sveta a, domnievam sa, že aj odlišný prístup k vzťahom medzi inštitúciami Spoločenstva a členskými štátmi.
<P>
Keďže správu pripravoval Výbor pre medzinárodný obchod, z dôvodov inštitucionálnej zodpovednosti sa pozornosť venuje vonkajším aspektom falšovania, ale prepojenia medzi vonkajšími a vnútornými aspektmi falšovania v Európe, ktorá zostáva najväčším trhom na svete a druhým najväčším dovozcom na svete, sú úplne jasné.
<P>
Takže keď to zhrnieme, musíme znovu zdôrazniť základné predpoklady boja proti falšovaniu: je potrebné posilniť náš systém obrany proti vstupu falšovaných výrobkov a to tiež znamená koordinovanie policajných síl, ktorých úlohou je kontrolovať výrobky na hraniciach, a posilnenie colných orgánov. Mali by sme sa však dôsledne zamerať aj na harmonizáciu ustanovení občianskeho a trestného práva v rámci našich vnútorných právnych systémov, ako aj na prácu v rámci Svetovej obchodnej organizácie (WTO) pri posilňovaní nástrojov, ktorými je už WTO vybavená.
<P>
Je zrejmé, že častejšie žiadať Svetovú obchodnú organizáciu o riešenie určitých problémov spojených so spormi, ktoré sa vyskytnú, pomáha posilňovať boj proti falšovaniu. Rovnako sa domnievame, že by sa mali zavádzať sankcie voči určitým krajinám mimo Európskej únie, ktoré o sebe vyhlasujú, že sú pripravené slúžiť ako kanály pre dovoz týchto výrobkov do Európy, ako aj pre obeh takýchto výrobkov po celom svete.
<P>
Potrebujeme silnejšiu ochranu duševného vlastníctva, väčšiu schopnosť brániť sa v rámci veľkých svetových geopolitických regiónov a chrániť sa pred veľkými krajinami, ktoré prichádzajú na svetový trh. Preto sledujeme s veľkým záujmom Obchodnú dohodu o boji proti falšovaniu (ACTA). Bude to veľká medzinárodná dohoda v multilaterálnom rámci, ktorý nebude negovať platnosť bilaterálneho rámca medzi Spojenými štátmi, Japonskom a Európou, a bude poskytovať priestor aj Brazílii, Indii, Číne a ďalším významným obchodným regiónom sveta. Bude mať dvojaké zameranie. Na jednej strane sa sústredí na transparentnosť a rešpektovanie občianskych a politických práv, ako aj súkromia. Na druhej strane sa pri plnom rešpektovaní základných práv sústredí na posilnenie záujmov obchodu, ktoré sú pre nás úzko spojené s rozvojom, a teda aj so slobodou našich štátov v rámci EÚ a so slobodou samotnej EÚ ako veľkého politického subjektu na svetových trhoch.
<P>
Preto sa domnievam, že by sme mali pracovať na vzdelávaní spotrebiteľov, harmonizácii trestného práva, prísnejších kontrolách a využívaní nástrojov na vyvíjanie tlaku. Čo sa týka niektorých rozvojových krajín, máme systém všeobecných colných preferencií a mali by sme zabezpečiť jeho posilnenie, ale zároveň ho využívať na boj proti ochote niektorých krajín slúžiť ako kanál na dovoz tohto falšovaného tovaru.
<P>
Cieľom tejto správy je vytvoriť rámec zjednocujúci hlavné záujmy slobody, hlavné záujmy voľného obchodu, občianske slobody, politické a rozvojové slobody, snahu udrieť proti javu, ktorý momentálne veľmi komplikuje systém hospodárskej súťaže v rámci Európskej únie. Určite sme mohli očakávať trochu viac, v tom zmysle, že niektoré otázky zostali v pozadí správy, ako napríklad vytvorenie systému monitorovania alebo zavedenie ustanovení o sledovateľnosti. Toto sú otázky, v ktorých sa nenašla zhoda väčšiny.
<P>
Domnievame sa však, že sme poskytli významný príspevok Komisii a Rade, ale najmä Komisii, ktorý pomôže v budúcnosti uskutočniť celkovú revíziu pravidiel, čo by ochránilo Európu pred týmto zničujúcim javom.
<SPEAKER ID="476" NAME="Eija-Riitta Korhola">
autor. - Vážená pani predsedajúca, chcela by som vyjadriť svoje poďakovanie pánovi spravodajcovi za jeho zásadnú správu. Falšovanie a autorské pirátstvo vyčerpáva hospodárstvo v Európe a na celom svete a zdanlivo žiadne odvetvie neunikne tejto nezákonnej činnosti. Tá je zodpovedná za poškodzovanie legitímneho podnikania a najmä, podľa názoru Výboru pre vnútorný trh a ochranu spotrebiteľa (IMCO), je to zdroj poškodzovania spotrebiteľa.
<P>
Problém je vážny a stáva sa stále vážnejším, keďže falšovaný a pirátsky vyrobený tovar je naďalej voľne dostupný na vnútornom trhu. V boji proti falšovaniu a pirátstvu musíme najskôr zlepšiť vymáhanie práva, pomôcť colným orgánom pri odhaľovaní takého tovaru a uzavrieť dohody, ktoré zabránia falšovaniu a pirátstvu tam, kde vzniká. Potrebné sú aj kroky na posilnenie účinnosti nápravných opatrení, ktoré zabránia, aby sa internet stal ešte dôležitejším distribučným kanálom pre falšované a pirátske výrobky.
<P>
Po druhé, potrebujeme kampane na zvýšenie informovanosti verejnosti. Spotrebitelia príliš často nie sú informovaní o rozsahu a dôsledkoch tohto problému. Nebezpečné výrobky, najmä falošné lieky, ohrozujú životy spotrebiteľov. Vládne kampane by sa mali viac sústrediť na sociálne náklady falšovania a pirátstva, ako je zdravie a bezpečnosť.
<P>
Po tretie, potrebujeme viac zhromaždených údajov, hodnotení a výskumu. Komplexné a porovnateľné údaje sú nevyhnutné na vymáhanie práva aj pre informačné kampane. Výbor pre vnútorný trh a ochranu spotrebiteľa v tomto roku schválil nový balík návrhov o výrobkoch, ktorý vytvoril nový rámec pre dohľad nad trhom a na presadzovanie všetkých právnych predpisov EÚ, aby sa zaistila bezpečnosť tovarov dostupných na vnútornom trhu. Už skôr v tomto legislatívnom období sme prijali modernizovaný Colný kódex a nástroje, ktoré pomáhajú vytvárať efektívnu a nebyrokratickú colnú službu. Takto sme sa usilovali zvýšiť efektívnosť činnosti colných orgánov na vonkajších hraniciach EÚ, teda na poslednom ochrannom nárazníku, aby sme zabránili prenikaniu falšovaného tovaru na vnútorný trh.
<P>
Boj proti falšovaniu a pirátstvu je záležitosť, ktorá by aj naďalej mala patriť medzi najdôležitejšie body nášho politického programu. V Parlamente vyzývame Komisiu, aby spolupracovala s vládami, colnými orgánmi, priemyslom a spotrebiteľmi vo všetkých členských štátoch EÚ. Ak máme bojovať účinne, musíme konať spolu. Touto rozpravou dnes večer vyzývame Komisiu, aby pripravila zrozumiteľný a koordinovaný prístup k riešeniu falšovania a pirátstva. Iba tak môžeme zabezpečiť dôveru spotrebiteľov vo výrobky predávané na vnútornom trhu.
<SPEAKER ID="477" NAME="Jacques Barrot">
podpredseda Komisie. - (FR) Vážená pani predsedajúca, chcel by som poďakovať pánovi Sustovi za správu o vplyve falšovania na medzinárodný obchod a, samozrejme, chcel by som poďakovať aj Výboru pre vnútorný trh a ochranu spotrebiteľa. Tieto otázky falšovania a pirátstva si skutočne zaslúžia našu plnú pozornosť a odhodlanie, ako to práve mimoriadne dobre ukázala pani Korholová.
<P>
Komisia je plne odhodlaná presadzovať vysokú úroveň ochrany a rešpektovania duševného vlastníctva v krajinách mimo EÚ. V súlade s úlohou Európy vo svete a so stratégiou Komisie zabezpečiť dodržiavanie práv duševného vlastníctva, spolupracujeme s partnermi, ktorí sa stotožňujú s našimi obavami. Týka sa to Spojených štátov, Japonska, krajín G8 a OECD. Chceme zabezpečiť, aby najmodernejšie, najinovatívnejšie európske priemyselné odvetvia, ktoré sa najviac sústreďujú na kvalitu, ktoré sa považujú za jednu z našich hlavných výhod vo svetovej konkurenčnej súťaži, neboli poškodzované alebo dokonca likvidované krajinami mimo EÚ.
<P>
Zapojenie Európskeho parlamentu do riešenia tohto problému je vítané. Ďakujem. Komisia sledovala prípravu správy pána Sustu a ja mu ďakujem za to, že zaujal veľmi ambiciózny, konštruktívny postoj. Zaznamenali sme návrhy týkajúce sa spolupráce s Čínou, vyžitia mechanizmu organizácie WTO na riešenie sporov, nášho systému colných preferencií a potreby poskytovať väčšiu pomoc našim malým a stredným podnikom.
<P>
V niektorých oblastiach však konečná verzia správy predstavuje krok späť v porovnaní s pôvodným prístupom. Správa tiež používa rezervovanejší a defenzívnejší tón, najmä v súvislosti s Obchodnou dohodou o boji proti falšovaniu (ACTA). Cieľom dohody ACTA je bojovať proti nelegálnym činnostiam veľkého rozsahu a chrániť inovátorov Európskej únie. Nepresadzuje obmedzovanie občianskych slobôd alebo vyvíjanie nátlaku na spotrebiteľov.
<P>
Ako už Komisia opakovala Európskemu parlamentu pri mnohých príležitostiach, ACTA v presadzovaní práv duševného vlastníctva nepôjde ďalej, než terajší systém Európskej únie. Terajší systém rešpektuje základné práva a občianske slobody vrátane ochrany osobných údajov. Uplatňovanie trestných postihov bude musieť prerokovať Predsedníctvo Európskej únie v mene členských štátov.
<P>
Čo sa týka otázok predložených Výborom pre vnútorný trh a ochranu spotrebiteľa, rád by som zdôraznil, že od konferencie na vysokej úrovni, ktorá sa konala v máji s poslancami Európskeho parlamentu, Komisia uvažovala o najvhodnejších spôsoboch podpory členských štátov, súdnych a policajných orgánov, podnikov a spotrebiteľov v ich boji proti týmto zločincom. Pravda je, že tieto zložité problémy sú prepojené s rozličnými oblasťami a patria do zodpovednosti rôznych generálnych riaditeľstiev Komisie. Vyžaduje si to posilnenie spolupráce.
<P>
Začiatkom tohto roka - a to je dôležité - bola ustanovená jednotka špecializujúca sa na presadzovanie práv priemyselného a duševného vlastníctva. Zdôrazňujem tento bod. Okrem toho potrebujeme mať komplexnú vedomostnú základňu, aby sme mohli predložiť trvalú stratégiu boja proti falšovaniu a pirátstvu. Tu však máme problém: vypracovanie štatistiky. Potrebujeme štatistiku, aby sme získali presnú predstavu o rozsahu a veľkosti tohto problému. Aj OECD zdôrazňuje tento bod vo svojej správe s názvom "Hospodársky vplyv falšovania a pirátstva".
<P>
Preto potrebujeme podniknúť kroky na získanie presných, úplných informácií. Podniky majú veľmi dôležité údaje, ale niektoré z nich sa považujú za citlivé. Treba povedať, že jediné štatistiky, ktoré sú členské štáty povinné podniknúť, sa týkajú tovaru zadržaného colnými orgánmi.
<P>
Podobne je ťažké získať informácie o počte osôb, ktoré utrpeli stratu spôsobenú falšovanými výrobkami. Aj keď systémy, ako je systém rýchleho varovania Spoločenstva pre nebezpečné spotrebné výrobky (RAPEX), poskytujú určité informácie, tie nie sú úplné. Systém RAPEX je určený na predchádzanie nehodám spôsobeným nebezpečnými výrobkami. Pravdou je, že falšované výrobky by mohli patriť do tejto kategórie. Hlavnou výhodou systému RAPEX je, že umožňuje informácie o nebezpečných spotrebných výrobkoch, ktoré sa nájdu v jednom členskom štáte, rýchlo oznámiť ostatným členským štátom a Komisii, aby si tieto výrobky nekupovali ďalší spotrebitelia.
<P>
Keďže RAPEX zachytáva všetky nebezpečné spotrebné výrobky, nie je to práve najvhodnejší nástroj na získavanie informácií o stratách spôsobených falšovanými výrobkami.
<P>
Európska databáza nehôd, do ktorej plynú údaje prostredníctvom systematického monitorovania fyzických zranení, zhromažďuje údaje o nehodách a fyzických zraneniach, ktoré zaznamenajú záchranné služby nemocníc. Informácie o príčinách fyzických zranení sú však niekedy príliš všeobecné a úroveň podrobností nie je dostatočná na posúdenie, či zranenia boli spôsobené falšovanými výrobkami. Navyše v dôsledku rozdielov v metódach zaznamenávania príčin nehôd, ktoré sa používajú v jednotlivých členských štátoch, je štatistické porovnanie a vyhodnotenie ťažkou úlohou a nie je dostatočne presné.
<P>
Je preto zrejmé, že by sme mali pracovať na budovaní sietí rýchlej výmeny informácií, ktoré by využívali národné kontaktné body. Tento prístup by umožnil zintenzívniť koordináciu a výmenu informácií medzi administratívnymi orgánmi, súdnymi a policajnými orgánmi a odvetviami hospodárskej činnosti v celej Európskej únii. V tejto veci by mohol byť monitorovací systém veľmi užitočný. Komisia v súčasnosti hľadá najvhodnejšie praktické možnosti zriadenia monitorovacieho systému.
<P>
V súlade so zásadou subsidiarity majú členské štáty povinnosť zabezpečiť, aby všetky predávané výrobky boli bezpečné a aby dohľad nad trhom bol účinný. V minulosti sa však tento dohľad nevykonával rovnako prísne vo všetkých členských štátoch. Komisia preto predložila návrh nariadenia o akreditácii a dohľade nad trhom, ktoré Rada prijala v júni 2008.
<P>
Nariadenie stanovuje spoločný rámec pre dohľad nad trhom. Vzťahuje sa na systém, vytvorený na základe smernice o všeobecnej bezpečnosti výrobkov, ale pridáva sa k nemu. Nariadenie stanovuje spoločné požiadavky na dohľad nad trhom a od všetkých členských štátov vyžaduje, aby sa nimi riadili. Nariadenie zavádza aj mechanizmus spolupráce medzi orgánmi na vnútroštátnej aj cezhraničnej úrovni. Tento mechanizmus umožňuje efektívne šíriť užitočné informácie, napríklad vydať varovanie o príchode nebezpečných výrobkov na jeden zo vstupných bodov.
<P>
V júli Komisia prijala oznámenie o stratégii v oblasti práv priemyselného vlastníctva v Európe. Preto by sme chceli predložiť návrh integrovanej stratégie vrátane nelegislatívnych opatrení na posilnenie uplatňovania týchto ustanovení. Táto stratégia umožní pripraviť nový akčný plán týkajúci sa colných orgánov na boj proti falšovaniu a pirátstvu a zaviesť nový prístup, ktorý zlepší zhromažďovanie informácií, podporí kampane na zvýšenie informovanosti verejnosti a zvýši efektívnosť sietí spolupráce na všetkých úrovniach.
<P>
Rada vyhlásila, že veľmi podporuje tento prístup. Dňa 25. septembra 2008 prijala komplexný európsky plán proti falšovaniu a pirátstvu. Toto uznesenie, ktoré ustanovuje komplexný európsky plán proti falšovaniu a pirátstvu, je dôležitým politickým signálom. Je to dôkaz, že členské štáty prikladajú značný význam dodržiavaniu práv duševného vlastníctva.
<P>
V tejto súvislosti sa Komisia stretla s generálnymi riaditeľmi colných orgánov členských štátov na seminári na vysokej úrovni, ktorý sa konal v Paríži 25. a 26. novembra 2008. Na seminári boli stanovené všeobecné zásady nového plánu colnej správy na boj proti falšovaniu na obdobie rokov 2009 - 2012.
<P>
Tento plán colnej správy na boj proti falšovaniu vypracuje Komisia počas nadchádzajúceho českého predsedníctva. Komisia prikladá veľkú dôležitosť ochrane a náležitému rešpektovaniu práv duševného vlastníctva na trhoch krajín mimo EÚ. Pripravila organizované dialógy na témy súvisiace s právami duševného vlastníctva s hlavnými obchodnými partnermi, ako je Čína. Komisia navrhla zavedenie podrobných opatrení vzťahujúcich sa na práva duševného vlastníctva, zacielených konkrétnejšie na kontrolu ich uplatnenia v dvojstranných a regionálnych obchodných dohodách.
<P>
Čo sa týka zvyšovania informovanosti a upozorňovania spotrebiteľov na neustále rastúce riziko, Komisia to, samozrejme, považuje za vážnu otázku. Je veľmi dôležité, aby sme mohli získavať a analyzovať spoľahlivé údaje, ktoré by podporili našu prácu a umožnili nám navrhovať účinné politiky a stratégie. Keď budeme mať kvalitné informácie, budeme môcť informovať a vzdelávať spotrebiteľov bez vyvolávania nedôvery alebo obáv voči citlivým druhom výrobkov, ako sú farmaceutické produkty alebo potraviny. Členské štáty budú mať v tejto oblasti dôležitú úlohu zabezpečiť výmenu takýchto informácií.
<P>
Vážená pani predsedajúca, už končím. Ospravedlňte, prosím, moje trochu dlhšie vystúpenie. Chceme podporiť členské štáty, aby mohli efektívnejšie prispieť k presadzovaniu inovácií a ochrane zdravia a bezpečnosti spotrebiteľov, a musíme zvoliť globálny prístup. Preto Komisia sústreďuje svoje úsilie na zavedenie mechanizmu, ktorý umožní rozvíjať znalosti a spoluprácu medzi členskými štátmi, spotrebiteľmi a podnikmi.
<P>
Vidíte, pán Susta, vaša správa prichádza v tej správnej chvíli. To nás privádza k jadru celej témy, ktorá ma osobne vždy znepokojovala, teda k falšovaniu. Nemôžeme chrániť inovatívnu Európu, ak nebudeme účinne bojovať s falšovaním. Preto ďakujem Európskemu parlamentu za citlivosť, akú prejavil vo vzťahu k tomuto vážnemu problému. Ďakujem vám za pozornosť. Pani predsedajúca, teraz si pozorne vypočujem pripomienky poslancov Európskeho parlamentu.
<SPEAKER ID="478" NAME="Eva Lichtenberger">
spravodajkyňa Výboru pre právne veci požiadaného o stanovisko. - (DE) Vážená pani predsedajúca, dámy a páni, pán Susta už zrozumiteľne popísal význam tejto témy, preto to nemusím opakovať.
<P>
Výbor pre právne veci sa touto témou zaoberal najmä vo vzťahu k medzinárodným rokovaniam o otázke dohody ACTA a poukázal na nasledujúce body: nedostatok transparentnosti, napríklad pri medzinárodných rokovaniach; otázka vzájomného vzťahu medzi medzinárodnými dohodami a organizáciami ako dohoda TRIPS alebo Svetová organizácia duševného vlastníctva WIPO; chýbajúci právny základ na stanovenie druhu a rozsahu sankčných opatrení, čo je bod veľmi dôležitý aj pre členské štáty.
<P>
Rada by som to stručne zhrnula do jedného záveru, že čokoľvek si myslia členské štáty alebo my sami o harmonizácii sankčných ustanovení, alebo akokoľvek sa to deje, mali by sme byť schopní rozhodnúť o tejto záležitosti sami. Nesmieme pripustiť, aby nastal prípad, že medzinárodné rokovania bez primeranej transparentnosti vopred obmedzia slobodu konania Európskej únie a jej inštitúcií do takej miery, že Európsky parlament už nebude môcť slobodne prijímať rozhodnutia. Nesmieme však robiť predčasné závery. Európsky parlament uplatňuje svoje práva. Napokon, dotýka sa to aj oblastí súkromného života, ochrany údajov a práv občanov, a aj tie môžu byť potenciálne ohrozené.
<P>
Zajtra by sme mohli mať možnosť hlasovať o dvoch rozhodnutiach, za predpokladu, že Skupina Európskej ľudovej strany (kresťanských demokratov) a európskych demokratov neurobí obštrukciu tým, že by sa pokúsila zmeniť jedno z rozhodnutí prostredníctvom ústneho pozmeňujúceho a doplňujúceho návrhu. Dúfam, že sa tento názor ešte stále dá zmeniť. Ďakujem.
<SPEAKER ID="479" NAME="Corien Wortmann-Kool">
v mene skupiny PPE-DE. - (NL) Vážený pán Barrot, je to pravda. Hovorili ste dlho v túto neskorú hodinu. Ak ste tým chceli zdôrazniť skutočnosť, že Komisia má v úmysle urobiť z boja proti falšovaniu svoju prioritu, je vám odpustené. Ba čo viac, boli by sme šťastní, keby vám tieto vysoké ambície vydržali, pretože je to veľký problém a, samozrejme, stále narastá. Už to nie je o kabelkách Gucci, ale o zdraví a bezpečnosti európskych občanov, európskych spotrebiteľov.
<P>
Rada by som vyjadrila pánovi spravodajcovi svoje srdečné poďakovanie za skvelú správu, ktorú sme vo Výbore pre medzinárodný obchod schválili bez dvoch hlasov jednomyseľne. Minulý týždeň sme boli zaneprázdnení zložitými rokovaniami o nových uzneseniach, ale som rada, že sme si všetci pripomenuli svoje kroky. Preto dúfam, že sa nám zajtra podarí prijať toto uznesenie Výboru pre medzinárodný obchod veľkou väčšinou. Oceňujeme skutočnosť, že Skupina Aliancie liberálov a demokratov za Európu stiahla alternatívne uznesenie.
<P>
Ak chceme vyhrať boj proti falšovaniu, musíme oveľa lepšie spolupracovať. Dôležitú úlohu v tom hrajú colné úrady, ako ukázalo koordinované úsilie piatich európskych krajín, kde colné úrady a priemysel úzko spolupracovali a zlikvidovali značné množstvo falšovaného tovaru. Vynikajúco!
<P>
Potrebujeme lepšiu koordináciu, ale vo svojom uznesení nenavrhujeme novú európsku agentúru, hoci sme sa tou myšlienkou zaoberali. V tejto súvislosti by som vás rada upozornila na návrh pána Martina vytvoriť európsku hodnotiacu tabuľku. Je to skvelý nápad.
<P>
Chcela som spomenúť aj otázku sankcií, najmä pre vás, pán komisár pre spravodlivosť. Dúfam, že zoberiete naše návrhy vážne a skutočne ich zohľadníte.
<SPEAKER ID="480" NAME="David Martin">
v mene skupiny PSE. - Vážená pani predsedajúca, najskôr sa poďakujem pánovi Sustovi za dobrú spoluprácu na tejto správe. Nezhodli sme sa na všetkom, ale vždy bol veľmi ochotný spolupracovať a bol čo najflexibilnejší.
<P>
Po prvé, pán Susta nám poskytol celkové údaje o rozsahu falšovania. Iba počas tohto týždňa dva samostatné prípady v mojom volebnom obvode upozornili na rozsah falšovania na regionálnej úrovni. V prvom prípade Hraničná agentúra Spojeného kráľovstva urobila raziu na lodi v škótskom meste Grangemouth v mojom volebnom obvode a zadržala falšovaný tovar v hodnote 3,6 milióna GBP. Loď priplávala do Škótska cez Holandsko z Číny.
<P>
Tento týždeň, opäť v Škótsku, vyšlo najavo, že od začiatku tohto roka škótska polícia zadržala pol milióna CD a DVD nosičov s hodnotou na čiernom trhu takmer 5 miliónov GBP. Polícia ďalej vo svojej tlačovej správe uviedla, že takmer celú distribúciu týchto skopírovaných DVD nosičov a albumov mal pod kontrolou organizovaný zločin. Takže je to zjavne obrovský problém celého Európskeho spoločenstva.
<P>
Ako už povedali iní, na falšovanie sa často pozerá ako na zločin bez obete, ale, samozrejme, keď teraz o tom diskutujeme, je to úplne inak. Sú najmenej tri skupiny ľudí, ktorí na falšovaných tovaroch strácajú.
<P>
Prvá skupina je, samozrejme, podnikateľská komunita: nelegálny obchod postihuje legitímnych predajcov a ďalšie podniky, ktoré platia dane, zamestnávajú ľudí a vytvárajú výnosy; falšovanie tiež odopiera autorom, umelcom a výskumníkom spravodlivú odmenu za ich talent a investície. Sú spotrebitelia, o ktorých sa zmienila pani Wortmannová-Koolová, ktorým falšované výrobky spôsobili smrť, škody alebo obmedzenia. Potom je tretia skupina ľudí, obete kriminality a antisociálneho správania, ktoré je často financované výnosmi z falšovaného tovaru.
<P>
Skupina PSE do veľkej miery súhlasí s tým, čo pán komisár uviedol ako tri oblasti činnosti potrebné na riešenie tohto problému. Po prvé, potrebujeme tvrdší zásah proti tretím krajinám, ktoré podporujú falšovanie alebo pred ním zatvárajú oči a nedokážu chrániť práva duševného vlastníctva iných. Nemyslíme si, že dohoda ACTA je úplným riešením tohto problému a, samozrejme, domnievame sa, že ak má ACTA vstúpiť do platnosti, musí byť transparentnejšia, demokratickejšia a vo všeobecnosti multilaterálna. Ako hovorí pani Wortmannová-Koolová, ako čiastkové riešenie vidíme medzinárodnú hodnotiacu tabuľku zverejňujúcu a zahanbujúcu krajiny, ktoré nerešpektujú práva ostatných v otázke falšovaného tovaru.
<P>
Druhou oblasťou, v ktorej musíme konať, je práca orgánov činných v trestnom konaní, ako je polícia, obchodná inšpekcia a colné orgány. Tešíme sa na budúcoročný český návrh na zlepšenie európskej spolupráce v tejto oblasti.
<P>
Treťou a poslednou oblasťou je potreba informovať verejnosť o škodách spôsobovaných falšovaním a vysvetľovať mladým ľuďom, že jedinci, ktorí pracujú na tvorbe filmov, televízneho programu a hudby majú právo zarábať si tým na živobytie.
<P>
Nedomnievame sa, že by sme mali kriminalizovať ľudí, ktorí si stiahnu pirátsky šírenú pieseň alebo hudbu, prípadne si kúpia pirátske CD alebo falšovaný futbalový dres. Nechceme kriminalizovať týchto ľudí, chceme ich vzdelávať a získať na našu stranu, aby bojovali proti skutočným zločincom v tomto procese.
<SPEAKER ID="481" NAME="Carl Schlyter" LANGUAGE="SV">
Vážená pani predsedajúca, ďakujem vám, pán Susta. Samozrejme, malo by byť pre nás jednoduché dosiahnuť tu rozumnú dohodu. Parlamentné pravidlá nás však nútia predkladať osobitné uznesenia bez možnosti hlasovať o jednotlivých pozmeňujúcich a doplňujúcich návrhoch. To komplikuje možnosť dosiahnutia kompromisu, v ktorom by boli presne zastúpené želania väčšiny v Parlamente. To je mimoriadne nešťastné, pretože to znamená, že ak napríklad uznesenie Zelených zajtra nezíska podporu, budeme hlasovať o návrhu, ktorý zahŕňa kontrolu internetu a jeho obsahu, čo by viedlo k tomu, že by za to boli zodpovední distribútori. To by bolo veľmi nešťastné, keďže to dokonca ani nie je zámerom Parlamentu.
<P>
Sú dva spôsoby, ktorými pirátstvo a falšovanie predstavujú hrozbu pre spotrebiteľov a pre ľudí všeobecne. Tí môžu byť vystavení pôsobeniu tovaru nebezpečného pre životné prostredie alebo falšovaným liekom, ktoré sú nebezpečné pre zdravie a tak môžu byť postihnutí priamo. Môžu však čeliť aj hrozbe nadmerných opatrení na ochranu obchodných značiek a najmä autorských práv. Ide o to, nájsť tú správnu rovnováhu. Myslím si, že Parlament vyslal jasnú správu Komisii a Rade pre ich ďalšie rokovania, aj keď hlasovať sa bude až zajtra, jasne sa vyjadríme, že osobné používanie, ktorého cieľom nie je zisk, sa nesmie považovať za zločin. ACTA nesmie poskytnúť prístup k súkromným počítačom, prehrávačom hudby a podobne. To jasné posolstvo z Parlamentu.
<P>
Čo sa týka trestného práva, musíme hlasovať za návrh zelenej alternatívy, ak si nechceme vytvoriť obrázok, ako náhle zavádzame trestné právo na európskej úrovni. Samozrejme, že nemáme absolútne žiadny mandát na takéto kroky. Otázka je, či to bude fungovať a ako sa vytvorí rovnováha na stupnici trestov v jednej krajine, keď stupnica trestov v druhej krajine naozaj skončí úplne zle. Nezdá sa, že ak to urobíme na medzinárodnej úrovni, bude to vôbec fungovať. Návrhy Zelených sú preto lepšie.
<P>
Pôvodný návrh hovorí, že nebudú platiť žiadne výnimky pre cestovateľov. Postaviť cestovateľa, ktorý si prinesie tovar v hodnote necelých 400 EUR, na jednu úroveň s podnikateľom, ktorý si privezie 50 kontajnerov, je nerozumné. Okrem toho je nerozumné hlasovať za odstránenie pravidiel kvalitatívneho obsahu internetu, kvalitatívnej štatistiky, ktorá reguluje obsah a aj druhotnej zodpovednosti a zodpovednosti sprostredkovateľov.
<P>
Na to, aby sme umožnili viacerým poslancom hlasovať za uznesenie Zelených, predložíme ústny pozmeňujúci a doplňujúci návrh na vypustenie článku 15, ktorý je zjavne trochu kontroverzný, a dúfam, že potom už mnohí z vás budú môcť podporiť náš návrh. Ďakujem.
<SPEAKER ID="482" NAME="Pedro Guerreiro" LANGUAGE="PT">
Vážená pani predsedajúca, uznesenie Európskeho parlamentu z 13. decembra 2007 o textilnom odvetví naznačilo, že polovica všetkých európskych colných postupov proti falšovaniu sa vzťahovala na textil a oblečenie. Rovnaké uznesenie zdôraznilo potrebu uplatňovať záväzné pravidlá označovania pôvodu pre textil dovezený z tretích krajín a vyzvalo Radu na prijatie predloženého návrhu nariadenia o označovaní "made in" (vyrobené v), čo by zabezpečilo lepšiu ochranu spotrebiteľa a podporilo európsky priemysel.
<P>
Pravda je, že takýto návrh Európskej komisie, hoci neprimeraný, leží pripravený od roku 2005. Preto naša otázka znie: kedy stanoví Európska únia pravidlá označovania pôvodu dovážaných výrobkov alebo výrobkov z rôznych členských štátov?
<SPEAKER ID="483" NAME="Bastiaan Belder" LANGUAGE="NL">
Vážená pani predsedajúca, rád by som poďakoval pánovi spravodajcovi za túto hodnotnú správu. Falšovanie nepredstavuje len hospodársky problém, ale aj hrozbu pre bezpečnosť spotrebiteľov a verejné zdravie. Pozornosť treba zamerať nielen na výrobu, ale aj na predaj a dopravu falšovaných výrobkov.
<P>
Koncom uplynulého mesiaca som absolvoval mimoriadne užitočnú pracovnú návštevu Kosova, kde je situácia alarmujúca. Chaotická, čiastočne sa prekrývajúca medzinárodná prítomnosť v kombinácii so slabou vládou v Prištine, vytvára v Kosove skvelú operačnú základňu pre pašerákov. Je znechucujúce vidieť zločincov z albánskej aj srbskej strany, ako výborne spolupracujú v multietnickom úsilí.
<P>
Naliehavo vyzývam Úniu, aby v Kosove rozmiestnila misiu Eulex v rámci boja proti týmto pašeráckym praktikám. Je neprijateľné, aby Európska únia stála bokom, zatiaľ čo sa pozdĺž jej hraníc vytvára čierna diera. Boj proti falšovanému tovaru by sa nemal viesť iba na rokovacích stoloch, ale v rovnakej miere aj v teréne. Dúfam, že Komisia bude venovať tejto otázke všetku svoju pozornosť; pravda však je, že už v Prištine som hovoril so zástupcami Komisie presne o tej istej téme. Je to veľmi dôležitý bod v našom boji na ochranu duševného vlastníctva, okrem iného aj na západnom Balkáne.
<SPEAKER ID="484" NAME="Christofer Fjellner" AFFILIATION="PPE-DE">
(SV) Vážená pani predsedajúca, toto je, samozrejme, mimoriadne široká téma. Ako som sa už zmienil, zahŕňa všetko od liekov, dielcov na autá a značkových výrobkov, až po nelegálne sťahovanie z internetu. V tejto oblasti je absolútne jasné, že falšovanie je obrovským problémom a že falšované výrobky sú hrozbou pre tovar veľkej finančnej hodnoty a dokonca aj pre bezpečnosť. Nie je však isté, aké vysoké tieto sumy v skutočnosti sú a koľko takýchto výrobkov je na európskom trhu. Preto sa domnievam, že vyšetrovanie, ktoré má uskutočniť Komisia, je veľmi dobrá vec.
<P>
Ja som sa zameral najmä na Obchodnú dohodu o boji proti falšovaniu (ACTA), o ktorej rokujú USA, Japonsko, EÚ a ďalšie krajiny. V tejto súvislosti, samozrejme, celú záležitosť sprevádza príliš veľké utajovanie. Všetci reagujeme na fámy so znepokojením, čo sa vlastne deje. Je tu oprávnená obava, že pracovníci hraničnej kontroly budú prehľadávať všetko od počítačov po MP3 prehrávače. Počuli sme klebety o zákaze multiregionálnych DVD prehrávačov. Povedal by som, že táto neistota a tieto fámy samy osebe poškodzujú boj proti pirátstvu a falšovaniu. Preto sa domnievam, že každý z nás má spoločný záujem o väčšiu otvorenosť. Potrebujeme jasnejšiu predstavu, na akom mandáte je to všetko založené, čo chce Komisia dosiahnuť a čo sa bude považovať za neprijateľné.
<P>
Vo svojom pozmeňujúcom a doplňujúcom návrhu k správe, ktorý bol, našťastie, vypočutý, som sa zameral na to, čo nechceme vidieť v dohode ACTA. V pozmeňujúcom a doplňujúcom návrhu som predovšetkým zdôraznil, že nesmieme prijať opatrenia, ktoré by obmedzovali súkromie a ktoré by išli nad rámec platných právnych predpisov v tejto oblasti, a v neposlednom rade, nesmú brániť inovácii a konkurencii.
<P>
Je však smutné, že v takejto dôležitej oblasti musíme hovoriť o tom, čo nemáme robiť, keď je tak veľa dôležitých vecí, ktoré urobiť musíme. Príčinou toho je práve tajnostkárstvo a neistota, ktorú toto tajnostkárstvo vyvoláva. Nesmieme sa dostať do situácie, že tento boj a nástroje, ktoré použijeme, sa stanú väčším problémom ako pirátstvo samotné. To je skutočnosť, ktorá ma znepokojuje. Veľmi pekne vám ďakujem.
<SPEAKER ID="485" NAME="Christel Schaldemose" AFFILIATION="PSE">
(DA) Vážená pani predsedajúca, aj ja by som sa chcela poďakovať Komisii za jej konštruktívne prednesenie problému. Som členkou Výboru pre vnútorný trh a ochranu spotrebiteľa a podieľala som sa na formulovaní otázky, ktorú sme predložili Komisii o tom, čo sa má urobiť v súvislosti s falšovaním z pohľadu ochrany spotrebiteľa. Rada by som začala konštatovaním, že považujem za mimoriadne dôležité, aby sme skutočne vynaložili úsilie na zníženie rozsahu falšovania. O tom by nemalo byť pochýb. Zároveň si však myslím, že je mimoriadne dôležité, aby sme sa dozvedeli viac o následkoch pre spotrebiteľov. Niet pochýb, že táto situácia je nesmierne vážna pre podniky. Začali sme zisťovať, že sú tu problémy a že môžu ovplyvniť zdravie a bezpečnosť spotrebiteľov. Preto si naozaj myslím, že aj keď je ťažké získať presné a spoľahlivé štatistické údaje, musíme vyvinúť úsilie a zistiť, aké nebezpečné môžu byť falšované lieky alebo akékoľvek iné výrobky, ktorých sa to môže týkať. Navštívil som dánske orgány zaoberajúce sa týmto problémom a videl som zadržané žuvačky, vodu, prací prášok a všetky druhy výrobkov dennej spotreby. Je bez diskusie, že sa veľmi ľahko môžu vyskytnúť fyzické problémy u spotrebiteľa, ak používame žuvačku, ktorá je falšovaná a ktorá pravdepodobne nezodpovedá žiadnym predpisom o tom, čo žuvačka alebo akýkoľvek iný výrobok môže obsahovať. Myslím si, že potrebujeme informácie, pretože ak nemáme informácie o zraneniach alebo vplyvoch na zdravie, môže byť ťažké zapojiť spotrebiteľov do tohto boja, aby sme niečo urobili s falšovaním výrobkov. Spotrebitelia by mali vedieť, že to má pre nich dôsledky, aby sa tiež zapojili tým, že nebudú kupovať lacné a falšované výrobky. Preto je veľmi dôležité, aby sme získali poznatky a údaje z tejto oblasti. Preto sa teším na to, ako Komisia predstaví konkrétny návrh, čo môžeme urobiť na riešenie tohto problému.
<SPEAKER ID="486" NAME="Georgios Papastamkos" AFFILIATION="PPE-DE">
(EL) Vážená pani predsedajúca, dámy a páni, fenomén falšovania, imitovania, je právnym problémom so zjavnými finančnými dôsledkami. Spomínaný právny rozmer sa týka porušovania práv duševného vlastníctva; finančný rozmer súvisí so stratou colných poplatkov a DPH, ktoré sú významným prvkom európskeho rozpočtu, vlastných zdrojov Európskej únie.
<P>
Hospodársky rozmer tohto problému je zjavný. Falšované výrobky znižujú konkurencieschopnosť európskych spoločností a následne aj zamestnanosť. Rozmerom tohto problému, ktorý vzbudzuje najväčšie obavy, je ohrozenie zdravia a samotného života spotrebiteľov. Pán komisár, zintenzívnenie spolupráce s našimi obchodnými partnermi je určite jedným z opatrení. Povedal by som, že aj zriadenie európskeho monitorovacieho systému pre falšovanie a pirátstvo a schválenie výrobnej značky "made in" (vyrobené v) by boli krokmi správnym smerom.
<P>
Napriek tomu, pán komisár, hoci nemáte príslušné portfólio, rád by som vám povedal a pripomenul to aj váženým poslancom, že boli zrušené kvantitatívne obmedzenia na dovoz odevných textilných výrobkov. Keď som bol poslancom gréckeho parlamentu, v mojom volebnom obvode sa zatvárali továrne a tisíce pracovníkov ostali bez zamestnania. Žiadna spolupráca s dovážajúcimi krajinami v colnej oblasti na začiatku nebola; pripustila to aj samotná Komisia. Spolupráca v colnej oblasti prišla až potom a Európska únia dopláca na jej zavedenie. To ste prehliadli. To Komisia prehliadla. Zmenili sme režim obchodu s cukrom a zbohatli na tom nadnárodné spoločnosti vyvážajúce cukor, nie výrobcovia z chudobných rozvojových krajín, aspoň podľa oficiálnych štatistík.
<P>
Pán komisár, nie som zástancom Európy, ktorá sa uzatvára pred svetom. Sme zástancami Európy otvorenej svetu, ale s pravidlami, zásadami, transparentnosťou a rovnakými podmienkami. Do Európskej únie sa dovážajú výrobky so sociálnym dampingom, s ekologickým dampingom, a Európska komisia nereaguje. Európska komisia má zvrchovanú úlohu v spoločnej politike zahraničného obchodu. Vy rokujete s partnermi z tretích krajín; vy stanovujete podmienky spolupráce. Našťastie, Lisabonská zmluva mení podmienky medziinštitucionálnych vzťahov a Európsky parlament bude s vami spolupracovať v legislatívnej oblasti. Potom sa zmení aj kultúra spolupráce medzi Európskou komisiou a Európskym parlamentom. Čakáme, kým ten čas príde.
<SPEAKER ID="487" NAME="Francisco Assis" AFFILIATION="PSE">
(PT) Vážená pani predsedajúca, pán podpredseda Komisie, dámy a páni, fenomén falšovania vážne ohrozuje najoprávnenejšie sociálno-ekonomické záujmy Európskej únie, ohrozuje konkurencieschopnosť podnikov, negatívne ovplyvňuje zamestnanosť, ohrozuje zdravie a bezpečnosť spotrebiteľov a vážne škodí členským štátom a samotnej Európskej únii. Preto musíme proti nemu rázne bojovať.
<P>
Európska únia, z dôvodu otvorenosti a transparentnosti svojho trhu, preto, že je druhým najväčším svetovým dovozcom tovaru a služieb, a z dôvodu svojej hospodárskej špecializácie na výrobky s vysokou pridanou hodnotou, je zvlášť vystavená negatívnym dôsledkom falšovania. Tieto negatívne dôsledky sa šíria celou štruktúrou hospodárstva, ale mimoriadne vážny vplyv majú na malé a stredné podniky, ktoré sú, prirodzene, menej pripravené na zápas s takou vážnou hrozbou.
<P>
Boj proti tomuto mimoriadne nebezpečnému druhu kriminality si vyžaduje posilnenie spolupráce, vnútornej v rámci Európskej únie, aj vonkajšej v našich vzťahoch s inými krajinami alebo regionálnymi blokmi, ktoré sú tiež konfrontované s týmto problémom.
<P>
Vnútorné opatrenia je potrebné prijať v dvoch oblastiach: postupná harmonizácia právnych predpisov členských štátov, najmä trestného práva, a posilnenie spolupráce colných orgánov. Vzhľadom na špecifickú situáciu malých a stredných podnikov, ako som sa už zmienil, je veľmi dôležité vybudovať službu technickej pomoci pre tieto podniky, pretože tie sú oveľa menej pripravené na riešenie takéhoto druhu problémov. Iba takto budú schopné brániť svoje práva.
<P>
Na širšej medzinárodnej úrovni musia pokračovať súčasné iniciatívy, ako dvojstranné dohody, tak aj v širšom kontexte mnohostranná regulácia medzinárodného obchodu. Pomôže to posilniť úlohu Svetovej obchodnej organizácie, ktorú môže a musí zastávať v tejto oblasti prostredníctvom svojho orgánu na urovnávanie sporov.
<P>
Falšovanie ohrozuje niektoré zo samotných základov nášho modelu hospodárskej a sociálnej organizácie. Ohrozuje investície do výskumu a inovácií, znehodnocuje inteligenciu a úsilie o zvyšovanie kvalifikácie, podporuje organizovaný zločin a zjavne oslabuje právny štát. Preto musí byť boj proti falšovaniu absolútnou povinnosťou všetkých členských štátov EÚ.
<SPEAKER ID="488" NAME="Jacques Toubon" AFFILIATION="PPE-DE">
- (FR) Vážená pani predsedajúca, dámy a páni, falšovanie je hospodárskou, sociálnou a zdravotnou hrozbou, ktorej veľkosť sa, podľa môjho názoru, často podceňuje. Niektorí ľudia odhadujú, že tretina tovaru uloženého v kontajneroch v prístavoch Antverpy alebo Rotterdam je falošná. Povedal som "tretina" a to je odhad vypracovaný úradmi.
<P>
Chcem povedať úplne jasne, a nebudem chodiť okolo horúcej kaše, že som skutočne sklamaný návrhmi Európskeho parlamentu a dnešnou večernou rozpravou. Som viac sklamaný Parlamentom než Komisiou alebo Radou, pretože v tejto oblasti si Rada a Komisia urobili svoju prácu.
<P>
Akčný plán z 25. septembra, seminár, ktorý sa konal 25. novembra, a návrhy, ktoré pán Barrot práve predložil v mene Komisie, sú reálnymi krokmi, nie krásnymi slovami. Pán komisár, chcem vám jednoducho povedať, že by som bol naozaj rád, keby bol monitorovací systém uvedený do prevádzky napríklad v priebehu prvej polovice roka 2009 a keby nariadenie o dohľade nad trhom prijaté Radou prijal aj tento Parlament.
<P>
Čo sa týka pána Sustu, nehovorím tu o jeho alternatívnom návrhu uznesenia, o ktorom, nanešťastie, nebudeme rokovať. Hovorím o jeho správe. Je príliš slabá, príliš nesmelá, a nehovorí nič o označovaní pôvodu, nehovorí nič o monitorovacom systéme, je nesmelá a zdržanlivá vo vzťahu k ochrane duševného a priemyselného vlastníctva. Hovoríte o dohode ACTA a hovoríte, že ju musíme prijať, ale zároveň hovoríte, že by sme nemali využívať prostriedky, ktoré by ju účinne presadzovali. Navyše musím povedať, že som bol šokovaný pripomienkami dvoch kolegov poslancov zo Švédska, ktorí vyvolávali dojem, že nebezpečenstvo nepredstavuje falšovanie, ale boj proti nemu.
<P>
Dámy a páni, ak nepodnikneme rozhodnejšie kroky, úplne sa mýlime. Zaoberáme sa týmto problémom, akoby to bola okrajová hospodárska činnosť, nič viac, a pritom by to mohlo znamenať koniec nášho priemyslu, mohlo by to signalizovať rozsiahle vykorisťovanie pracovníkov z rozvíjajúcich sa krajín, nezabúdajme na to, a napokon, mohlo by to viesť k rozsiahlej strate bezpečnosti spotrebiteľov. Musíme konať!
<SPEAKER ID="489" NAME="Małgorzata Handzlik" AFFILIATION="PPE-DE">
(PL) Vážená pani predsedajúca, nemusím pripomínať ľuďom, ktorí sa tu zišli a ktorí sa zapojili do tejto rozpravy, nebezpečenstvá falšovaných tovarov. Je mnoho prípadov, keď falšované výrobky predstavujú nebezpečenstvo pre zdravie alebo dokonca pre život spotrebiteľov, a nie je potrebné tento problém ďalej rozoberať. Úplne stačí zdôrazniť, že falšované výrobky nie sú iba kópie luxusných tovarov a CD nosičov, ale aj lieky, spotrebný tovar pre deti aj dospelých, ako aj súčiastky do áut. Často predstavujú bezpečnostné riziko a straty, ktoré spôsobujú, nepostihujú len malé a stredné podniky.
<P>
Ľudia zapojení do falšovateľskej činnosti sú členmi zločineckých skupín. Ich činnosť je súčasťou vysoko ziskového podnikania, s ktorým sa musíme pokúsiť bojovať. Preto potrebujeme spoločné kroky, nielen v oblasti colnej správy a výberu daní, ale tiež úzku administratívnu spoluprácu medzi členskými štátmi, ktorá má, podľa mňa, v súčasnosti ďaleko do dokonalosti.
<P>
Iba činnosť Európskej komisie pri predchádzaní pašovaniu alebo falšovaniu cigariet je pozitívnym príkladom takej spolupráce. Bola by som rada, keby sa naše skúsenosti v tejto oblasti využili aj v boji proti falšovaniu ostatných výrobkov. Problém falšovania patrí do kompetencie viacerých generálnych riaditeľstiev Komisie. Bolo by dobrým nápadom zriadiť jedno generálne riaditeľstvo, ktoré by bolo zodpovedné za túto záležitosť, a stanoviť jeho právomoci.
<P>
Parlament má teraz k dispozícii písomné vyhlásenie o tom, čo je známe ako "podobné výrobky", na ktorom som sa tiež podieľala. Veľké množstvo originálnych výrobkov kopírujú podobné výrobky. Často nie je zrejmé, podľa akých právnych predpisov by mohli byť stíhaní výrobcovia podobných výrobkov; či to patrí pod právne predpisy o nečestnej hospodárskej súťaži alebo o duševnom vlastníctve. Navyše spotrebitelia, ktorí kupujú podobné výrobky, majú často mylný dojem, že sú to značkové výrobky. Je ťažké vymedziť celý rozsah tohto problému na európskom trhu.
<P>
Preto by som sa chcela opýtať Komisie, či má v úmysle reagovať na našu požiadavku a uskutočniť prieskum prílevu a stavu podobných výrobkov na vnútornom trhu.
<SPEAKER ID="490" NAME="Emmanouil Angelakas" AFFILIATION="PPE-DE">
(EL) Vážená pani predsedajúca, mimoriadne veľké množstvo falšovaných výrobkov predávaných prostredníctvom internetu alebo legálneho výrobného reťazca predstavujú falšované lieky. Nebezpečenstvo pre zdravie pacienta, ktorý ich nevedomky užíva, je zjavné. Tieto výrobky sa vyrábajú v závodoch alebo dielňach, ktoré nespĺňajú pravidlá dobrého výrobného postupu a v mnohých prípadoch neobsahujú ani stopové množstvo farmaceuticky účinnej látky. V nedávnom oznámení pán Kovács uviedol, že pri kontrolách colných orgánov v krajinách Európskej únie v uplynulých dvoch mesiacoch našli viac ako 34 miliónov kusov antibiotík, liekov proti rakovine a ďalších falšovaných liekov. Zrejme nadišiel čas, pán komisár, aby Európska únia otvorila úrady na monitorovanie vývozu liekov, napríklad v Číne a Indii, podľa vzoru amerického Úradu pre potraviny a lieky (FDA), ktorý otvoril takéto úrady minulý mesiac. Iste viete, že bez povinnej spolupráce zo strany agentúr na kontrolu liekov v týchto krajinách nebude možné kontrolovať 3 000 farmaceutických tovární v Indii a 12 000 tovární v Číne.
<SPEAKER ID="491" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, niet pochybností, že v poslednej dobe sa problém falšovaného tovaru a pirátstva stal kľúčovou otázkou v oblasti medzinárodného obchodu.
<P>
Európska únia ako druhý najväčší dovozca na svete je zvlášť náchylný na zaplavenie falšovanými značkovými výrobkami, hračkami alebo liekmi, najmä z ázijských krajín. Treba zdôrazniť, že tento jav má oveľa širší rozsah a oveľa vážnejšie dôsledky, ako si vieme predstaviť. Výrobky, ktoré sa dostanú na európsky trh a porušujú práva duševného vlastníctva, majú spravidla nižšiu kvalitu a vďaka tomu sú často výrazne lacnejšie ako originálne výrobky. Preto, z finančných dôvodov, spotrebiteľ dáva prednosť nákupu falšovaného tovaru.
<P>
Výroba falšovaného tovaru a pirátstvo sú formy zlodejstva, a preto podporujem každú iniciatívu v boji proti nim. Zvlášť ma znepokojuje nárast tohto javu v poslednom období. Preto musíme podniknúť rozhodné kroky, nielen na európskej úrovni, ale aj v rámci Svetovej obchodnej organizácie (WTO). Nemôžeme dovoliť týmto ľuďom, aby nás beztrestne okrádali.
<SPEAKER ID="492" NAME="Jacques Barrot">
podpredseda Komisie. - (FR) Vážená pani predsedajúca, samozrejme, veľmi pozorne som si vypočul všetky príspevky. Budem o nich informovať kolegu pána McCreevyho, ktorý je zodpovedný za vnútorný trh.
<P>
Myslím si, že Parlament má dobrú predstavu o závažnosti tohto javu a jeho účinkov. Pán Toubon nám pripomenul, že je to hospodárska, sociálna a zdravotná hrozba. Je zrejmé, že aj keď je Európska únia otvorená obchodu, nemôže pripustiť, aby obchod prebiehal, keď sa neriadi základnými pravidlami a ide na úkor spotrebiteľa. Musíme preto, samozrejme, konať, a ja by som vám chcel pripomenúť pár bodov.
<P>
Po prvé, a tu sa obraciam konkrétne na pána Toubona, európske stredisko na sledovanie falšovania a pirátstva Komisia sa otvorí na jar roku 2009. Toto stredisko by malo poskytovať štatistické údaje o falšovaní a pirátstve na vnútornom trhu.
<P>
Stredisko označí zraniteľné geografické oblasti a internetové stránky, na ktorých prebieha nelegálny predaj falšovaného tovaru. Malo by tiež organizovať administratívnu spoluprácu medzi členskými štátmi, organizovať výmenu informácií a, ako povedal pán Martin, zvyšovať informovanosť spotrebiteľov. To je skutočne hlavnou úlohou strediska.
<P>
Čo sa týka ostatných tém, je pravda, že ustanovenia trestného práva Komisia navrhovala v roku 2006 a že máme podporu Parlamentu, ale Rada zatiaľ nepodnikla žiadne kroky na prijatie týchto ustanovení.
<P>
V tejto situácii by sa do spolupráce mali zapojiť nielen colné orgány, ale aj polícia, súdne orgány a vo všeobecnosti všetci, ktorí sú schopní podniknúť kroky týkajúce sa dohľadu a kontroly falšovania a pirátstva.
<P>
Tým, ktorí zdôrazňovali potrebu označovania pôvodu výrobkov, chcem povedať, že sme navrhli štítky s označením "made in" (vyrobené v), ale Rada to ešte neprijala. Európska únia by sa skutočne nemala obávať takéhoto označovania, ktoré umožní spotrebiteľom rozhodnúť sa a predísť tomu, aby sa stali obeťami praktík, ktoré úplne porušujú všetky pravidlá.
<P>
Dodal by som, že dohodu ACTA nemožno obviňovať, že by zachádzala ďalej než terajší systém Európskej únie na presadzovanie práv duševného vlastníctva, a konkrétne, že ju nemožno obviňovať z porušovania základných slobôd alebo ochrany osobných údajov. ACTA zostáva v rámci terajšieho systému Európskej únie.
<P>
V každom prípade ďakujem Parlamentu za podporu Komisie v snahe o účinný boj proti falšovaniu. Berieme túto správu do úvahy a berieme do úvahy aj ochotu Európskeho parlamentu úspešne bojovať proti tomuto systému.
<P>
Som si istý, že som neodpovedal na všetky otázky. Sú aj výrobky, ktoré sa dajú opísať ako podobné, a v tomto bode tiež musíme mať pravidlá, ktoré nám umožnia predísť zneužívaniu na úkor spotrebiteľa, čo musíme úplne odmietnuť. To som chcel povedať na záver, ale uisťujem vás, že všetkým pripomienkam, ktoré dnes večer odzneli, budú komisári venovať pozornosť, pretože, opakujem ešte raz, toto je zložitá oblasť, ktorá si vyžaduje niekoľko línií aktivít zo strany Komisie a vyžaduje si aj neochvejnú podporu Rady a Parlamentu.
<SPEAKER ID="493" NAME="Predsedajúca">
Spoločná rozprava sa skončila.
<P>
Hlasovanie sa uskutoční zajtra 18. decembra 2008.
