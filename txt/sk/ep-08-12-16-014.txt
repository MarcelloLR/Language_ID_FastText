<CHAPTER ID="014">
Monitorovanie a zníženie emisií skleníkových plynov z využívania palív (cestná doprava a vnútrozemská vodná doprava) (rozprava)
<SPEAKER ID="418" NAME="Predsedajúci">
Ďalším bodom programu je správa pani Corbeyovej v mene Výboru pre životné prostredie, verejné zdravie a bezpečnosť potravín o návrhu smernice Európskeho parlamentu a Rady, ktorou sa mení a dopĺňa smernica 98/70/ES, pokiaľ ide o špecifikáciu benzínu, nafty a plynového oleja a zavedenie mechanizmu na monitorovanie a zníženie emisií skleníkových plynov z využívania palív v cestnej doprave, a ktorou sa mení a dopĺňa smernica 1999/32/ES, pokiaľ ide o špecifikáciu paliva využívaného v plavidlách vnútrozemskej vodnej dopravy, a ktorou sa zrušuje smernica 93/12/EHS - C6-0061/2007 -.
<SPEAKER ID="419" NAME="Dorette Corbey" LANGUAGE="NL">
Vážený pán predsedajúci, pán komisár, dámy a páni, zajtrajší deň znamená ukončenie dlhého procesu. Chcem vyjadriť úprimnú vďaku tieňovým spravodajcom, všetkým zamestnancom, Komisii a francúzskemu predsedníctvu za ich snahu, vykonanú prácu a ochotu spolupracovať.
<P>
Zajtra budeme mať možnosť schváliť dohodu v prvom čítaní, a tým dať tejto špeciálnej smernici zelenú. Požiadavky na CO2 budú prvýkrát priamo súvisieť s výrobkami a výrobným procesom. Parlament sa zaviazal naďalej pracovať na skvalitnení smernice.
<P>
Smernica bude mať pozitívny vplyv na využívanie ekologických a menej škodlivých biopalív a na využívanie elektrickej energie v cestnej doprave - čo bude viesť k výraznej energetickej úspore - a obmedzí spaľovanie metánových plynov. To sú vynikajúce výsledky, ktoré svedčia o tom, že Európa smeruje k trvalej udržateľnosti.
<P>
Vráťme sa však na začiatok. Smernica o kvalite palív má dva ciele: zlepšiť kvalitu ovzdušia a znížiť emisie CO2. Pokiaľ ide o kvalitu ovzdušia, pôvodný návrh bol doplnený o tri body. Po prvé, používanie ekologicky čistejších palív sa zavedie najskôr v lodnej doprave. Čo sa týka druhého bodu, výnimky pre etanol, Komisia navrhla zvýšenie maximálneho tlaku výparov po pridaní etanolu. To bolo predmetom mnohých diskusií. Najmä južné krajiny by uvítali výnimky pre prídavky etanolu, ale práve tieto krajiny najviac trpia v dôsledku škodlivého ozónu. Prijali sme kompromis, ktorý umožňuje povoliť výnimku iba v prípade, že budú splnené požiadavky na kvalitu ovzdušia.
<P>
Tretí bod sa vzťahuje na trikarbonyl(metylcyklopentadienyl)mangánium (MMT), prísadu palív, ktorá je zdraviu škodlivá a poškodzuje aj automobily. Preto by sa niekto mohol prikláňať k myšlienke, že by sme ju mali zakázať. Žiaľ, vzhľadom na pravidlá Svetovej obchodnej organizácie to nie je také jednoduché. Preto sme teraz stanovili limitnú hodnotu, ktorá eliminuje nepriaznivý vplyv na zdravie a pomáha znížiť úroveň neurotoxických látok.
<P>
Teraz by som chcela prejsť k druhému kľúčovému cieľu, konkrétne k zníženiu emisií skleníkových plynov. Ako som pred chvíľou povedala, v tejto oblasti sa dosiahlo výrazné skvalitnenie právnych predpisov. Špecifická požiadavka na CO2 bude prvýkrát spojená s výrobným procesom. V nasledujúcich rokoch vyzveme ropný priemysel, aby predložil správu o úrovni emisií skleníkových plynov spôsobených ťažbou ropy, prepravou, distribúciou, rafináciou a využívaním nafty alebo benzínu. Na základe analýzy "od zdroja po cestu" sa potom stanoví štandardná hodnota. Navyše celý reťazec bude musieť do roku 2020 znížiť emisie o 10 %.
<P>
Samozrejme, o cieli znížiť emisie o 10 % sme veľmi podrobne diskutovali. Šesť percent z tejto hodnoty je záväzných. Stanovený cieľ môžeme čiastočne splniť zvýšením účinnosti celého reťazca, a to obmedzením spaľovania, účinnejšou rafinériou a odstránením únikov. Ďalšie zníženie môžeme dosiahnuť využívaním biopalív za predpokladu, že budeme využívať tie najefektívnejšie druhy. Kultiváciu menej kvalitných biopalív považujeme po dôkladnom uvážení za bezpredmetnú. Výrub tropických lesov za účelom kultivácie biopalív by bol obrovský krok späť.
<P>
Preto musíme splniť požiadavky prísnej trvalej udržateľnosti. Tieto požiadavky sú teraz súčasťou smernice. Vzťahujú sa na účinnosť CO2, biodiverzitu, ale aj na sociálne kritériá. Ďalšie 4 % z celkového 10-percentného zníženia zatiaľ nebudú záväzné. Tieto zvyšné 4 % pozostávajú z dvoch častí. Prvá časť sa týka projektov mechanizmov čistého rozvoja (CDM) v reťazci. Zníženie množstva spaľovaných plynov je jedným z najúčinnejších spôsobov zníženia emisií skleníkových plynov, no v prípade benzínu alebo nafty, ktoré sa nachádzajú na európskom trhu, sa nedá vždy využiť. Preto sú projekty CDM povolené na základe overovania.
<P>
Ďalšie 2 % sa vzťahujú na nové technológie, napríklad na technológie na zachytávanie a ukladanie uhlíka (CCS) a využívanie elektrickej energie v cestnej doprave. Elektrická energia má sľubnú budúcnosť, ale skôr, ako začneme technológie intenzívne využívať na komerčné účely, musia sa osvedčiť. Tento proces by sa mal realizovať do roku 2014, kedy by sa indikatívne ciele mohli stať záväznými.
<P>
V konečnom dôsledku si myslím, že táto smernica bude významným prínosom pre zníženie emisií CO2 v cestnej doprave. Je dobré vedieť, že tento proces prebieha v súlade s rozhodnutiami, ktoré sa v súčasnosti prijímajú v Spojených štátoch. Nízkouhlíková palivová norma, ktorá bola prijatá v Kalifornii, sa začína uplatňovať v celých Spojených štátoch.
<P>
Ešte raz by som chcela poďakovať tieňovým spravodajcom za ich prínos a vynikajúcu tímovú prácu a teším sa na rozpravu.
<SPEAKER ID="420" NAME="Jean-Louis Borloo" LANGUAGE="FR">
Vážený pán predsedajúci, dámy a páni, chcel by som zablahoželať spravodajkyni pani Corbeyovej k vykonanej práci, ktorá je z technického hľadiska veľmi náročná, ale zároveň je pre budúcnosť emisií absolútne nevyhnutná.
<P>
Dosiahli sme kompromis, jednoducho povedané, 6 + 4. 6 %, ktoré sú okamžite záväzné a 4 % v kontexte periodickej revíznej doložky. Dosiahli sme pokrok, najmä v oblasti trvalej udržateľnosti biopalív v samotnej smernici o obnoviteľnej energii. Tento pokrok považujeme za nevyhnutný a minimálny. Myslím si však, že sme dospeli k veľmi dobrému kompromisu, za čo by som chcel poďakovať aj Komisii.
<SPEAKER ID="421" NAME="Stavros Dimas" LANGUAGE="EL">
Vážený pán predsedajúci, Komisia víta dohodu o smernici o kvalite palív, ktorá zachováva základné prvky návrhu Komisie a zároveň je významným krokom vpred v sektore ochrany životného prostredia. Chcel by som preto poďakovať spravodajkyni pani Dorette Corbeyovej za jej prínos k dosiahnutiu konečnej dohody. Základným prvkom kompromisnej dohody je záväzok, na základe ktorého budú dodávatelia energie povinní obmedziť emisie skleníkových plynov počas celého životného cyklu palív. To je významný prínos k našej klimatickej politike. Dohoda podporí technologický pokrok a zároveň je prvým schváleným doplnkovým opatrením, ktoré stanovuje rámec revidovanej stratégie o emisiách oxidu uhličitého z automobilov.
<P>
Zavedením kritérií trvalej udržateľnosti biopalív nielenže ponúkneme stimuly na využívanie čo najkvalitnejších biopalív vzhľadom na emisie skleníkových plynov, ale zároveň zabránime vzniku ekologického nebezpečenstva v súvislosti s ich výrobou. Okrem toho kompromisná dohoda umožní znížiť emisie znečisťujúcich látok, najmä schválením nižších limitov síry a polycyklických aromatických uhľovodíkov, zjednoduší využívanie etanolu, poskytne lepšie informácie spotrebiteľom a zavedie relatívne limity pre používanie prísady MMT (trikarbonyl(metylcyklopentadienyl)mangánium). Stručne povedané, kompromisná dohoda je v súlade s našou tradičnou politikou v oblasti kontroly emisií znečisťujúcich látok v ovzduší a je významným krokom vpred v našej klimatickej politike. Preto vás vyzývam, aby ste zajtra hlasovali za jej schválenie.
<SPEAKER ID="422" NAME="Pilar Ayuso" LANGUAGE="ES">
Vážený pán predsedajúci, pán komisár, návrh predložený Komisiou bol dobrý, pretože navrhoval obmedziť používanie síry, ale obsahoval aj nový článok 7a, ktorý ukladal dodávateľom povinnosť postupne znižovať emisie skleníkových plynov a ponúkal riešenie dlhodobého problému v súvislosti s tlakom výparov zmesí benzínu a bioetanolu v krajinách, kde majú horúce letá, napríklad aj v našej krajine.
<P>
Tento článok bol počas hlasovania Výboru pre životné prostredie, verejné zdravie a bezpečnosť potravín vypustený, čo mnohých z nás znepokojuje.
<P>
Dnes máme pred sebou dohodu, ktorá uplatňovanie článku 7a zmierňuje a obnovuje výnimku vzťahujúcu sa na tlak výparov. Zároveň, samozrejme, sprísňuje podmienky na využívanie tejto výnimky. Rovnako ako v prípade ďalších častí balíka týkajúceho sa zmeny klímy, ani tento návrh nebudú všetci považovať za ideálny, ale myslím si, že je pre všetkých prijateľný.
<P>
Chcela by som poďakovať pani Corbeyovej za vynikajúcu prácu a ochotu riešiť problémy a chcem poďakovať aj pánovi Turmesovi a, samozrejme, francúzskemu predsedníctvu, ktoré sa tiež intenzívne podieľalo na riešení tejto problematiky.
<SPEAKER ID="423" NAME="Marios Matsakis, v">
mene skupiny ALDE. - Vážený pán predsedajúci, mnohí z nás si konečne začínajú uvedomovať, že naša planéta nie je nezničiteľná, že má svoje trvanie a my, ľudské bytosti, svojimi neuváženými činmi výrazne prispievame k jej zániku. Samozrejme, vždy sa nájdu neveriaci Tomášovia, a to nielen v našom Parlamente, no je ich stále menej, pretože prekonávajú hranice dobrovoľného extrémneho dogmatizmu, alebo sa zbavujú externého vplyvu, ktorý niekedy prináša podozrenia a manipulácie.
<P>
EÚ by mala stáť a stojí na čele boja za ochranu nášho životného prostredia a séria právnych predpisov zameraných na boj proti zmene klímy, o ktorej momentálne v Parlamente diskutujeme, je toho vítaným dôkazom. Ak majú tieto právne predpisy priniesť reálny úžitok, musia byť vecné a musia sa uplatňovať efektívne a v správnom čase. Ako vždy bolo potrebné prijať určité kompromisy a správa pani Corbeyovej o monitorovaní a znížení emisií skleníkových plynov z palív nebola výnimkou.
<P>
Musím povedať, že pani spravodajkyňa závideniahodným spôsobom a vytrvalo bojovala za zrušenie oslabujúcich vplyvov pozícií Rady a som presvedčený, že sa jej to vo veľkej miere podarilo. K tomuto úspechu jej blahoželám. Treba tiež povedať, že počas zložitých rokovaní pani spravodajkyňa podávala všetky informácie tieňovým spravodajcom, preto bola výsledná spolupráca na dobrej úrovni a pani Corbeyová mala pri rokovacom stole pevnú ruku.
<P>
Kompromisným balíkom sme za daných okolností dosiahli pomerne uspokojivú dohodu o tých najkontroverznejších témach, ako sú biopalivá, kovové prísady a obsah síry v niektorých palivách, a kompromisný balík má plnú podporu celej našej skupiny.
<SPEAKER ID="424" NAME="Neil Parish" AFFILIATION="PPE-DE">
Vážený pán predsedajúci, predovšetkým by som chcel poďakovať spravodajkyni pani Corbeyovej a francúzskemu predsedníctvu za nesmierne úsilie, ktoré vynaložili pri dosiahnutí dohody o tomto prevratnom dokumente, ktorý je súčasťou boja proti zmene klímy. Chcel by som tiež vzdať hold pánovi Josephovi Daulovi, ktorého zastupujem, za jeho intenzívnu prácu na návrhu stanoviska Výboru pre poľnohospodárstvo a rozvoj vidieka k správe pani Corbeyovej o kvalite palív.
<P>
Napokon, s dohodou o tejto správe a o správe pána Turmesa o obnoviteľnej energii, ktoré spolu úzko súvisia, môžu byť všetci v oblasti poľnohospodárstva veľmi spokojní. Som presvedčený, že trvalo udržateľný priemysel biopalív má budúcnosť a že tieto dve smernice mu poskytnú potrebný právny rámec na ďalší vývoj, aby sa v budúcnosti mohlo prejsť na využívanie väčšieho množstva biopalív druhej generácie. Vítam skutočnosť, že sme prijali záväzok dosiahnuť 20-percentný podiel využívania obnoviteľnej energie z celkového energetického mixu EÚ. Túto správu veľmi podporujem.
<SPEAKER ID="425" NAME="Claude Turmes" AFFILIATION="Verts/ALE">
Vážený pán predsedajúci, na úvod chcem zablahoželať pani Dorette Corbeyovej. Pre mňa ako spravodajcu smernice o obnoviteľnej energii malo veľký význam, že sme úzko spolupracovali v snahe pevne zakotviť kritériá trvalej udržateľnosti, a to v obidvoch smerniciach rovnako. Vďaka bojovnosti pani Corbeyovej sme napokon dosiahli, že smernica o kvalite palív teraz obsahuje všetky detaily kritérií trvalej udržateľnosti, čo je dôležité v záujme zrozumiteľnosti a zviditeľnenia právnych predpisov EÚ.
<P>
Myslím si, že v oblasti kritérií trvalej udržateľnosti sme návrh predložený Komisiou výrazne vylepšili. Veľmi presne sme definovali uhlíkovú stopu na priame i nepriame využívanie pôdy. To má pre budúcnosť veľký význam. Myslím, že sa nám podarilo zabezpečiť, aby odborníci v oblasti životného prostredia a energie - generálne riaditeľstvo Výboru pre dopravu a cestovný ruch a generálne riaditeľstvo Výboru pre životné prostredie, verejné zdravie a bezpečnosť potravín na úrovni Komisie, ale aj odborníci na národnej úrovni z oblasti sektorov životného prostredia a energetiky - spolupracovali na dodržiavaní kritérií trvalej udržateľnosti, čo má tiež veľký význam.
<SPEAKER ID="426" NAME="Kathy Sinnott" AFFILIATION="IND/DEM">
Vážený pán predsedajúci, v súčasnosti sa veľká pozornosť venuje technologickej stránke zmiernenia vplyvu zmeny klímy formou rozvoja alternatívnych palív. K tomu vám blahoželám a zároveň by som sa chcela zapojiť do tejto rozpravy.
<P>
Chcela by som upozorniť na olej z rias, z ktorého je možné vyrobiť náhradné palivo fosílnej nafty. Tento typ paliva môžeme považovať za všeobecne prospešný, pretože počas výroby absorbuje CO2. Preto je zdrojom energie s pozitívnym vplyvom na uhlík. Okrem toho v porovnaní so stále kontroverznejšími biopalivami nemá vplyv na výrobu potravín. Môže sa pestovať v prírodných alebo umelo vybudovaných vodných nádržiach. Toto palivo je všeobecne prospešné aj z toho dôvodu, že sa môže vyrábať v pobrežných komunitách, keďže problémy v rybolove nás nútia hľadať nové odvetvia priemyslu.
<P>
Na základe týchto faktov vyzývam Komisiu, aby myšlienku využívať olej z rias brala veľmi vážne. Výhoda biopaliva vyrobeného z rias spočíva aj v tom, že je to vysoko účinné, ľahké palivo a ako jedno z mála by mohlo nahradiť raketové a letecké palivo.
<SPEAKER ID="427" NAME="Dorette Corbey" LANGUAGE="NL">
Vážený pán predsedajúci, zástupcovia Komisie a Rady, dámy a páni, ďakujem vám za povzbudivé slová. Som pevne presvedčená, že vzájomné dobré pracovné vzťahy výrazne prispeli k dosiahnutiu výsledku. Úspech dosiahneme iba vtedy, keď spojíme sily, čo sa v tomto prípade potvrdilo. Je nutné, aby sme smernicu o kvalite palív vnímali v súvislosti s celým balíkom opatrení v oblasti klímy.
<P>
V tomto smere má veľký význam predovšetkým správa pána Turmesa a, samozrejme, aj smernica o obnoviteľnej energii. Máme spoločný pohľad na kritériá trvalej udržateľnosti, ktoré budú podľa mňa veľkým prínosom pre celý svet. Podľa môjho názoru je mimoriadne dôležité, aby sme tieto kritériá zajtra spoločne stanovili.
<P>
Súhlasím s myšlienkou pani Sinnottovej o možnosti využívania oleja z rias. Aj ja som touto myšlienkou nadšená. Význam tejto smernice o kvalite palív spočíva v tom, že práve nové technológie zaznamenajú enormný nárast, čo môže byť reálnym stimulom rozvoja technológií na spracovanie rias. V procese výroby ropy z rias sa vyprodukuje oveľa menšie množstvo CO2, a preto majú ropné spoločnosti a iné firmy veľký záujem investovať práve do tohto typu technológií.
<P>
V súvislosti s balíkom opatrení v oblasti klímy je tiež mimoriadne dôležité, aby mal spojitosť so správou pána Sacconiho o nových osobných automobiloch. Bojovali sme najmä o to, aby elektrická energia bola súčasťou smernice. Elektrické automobily majú budúcnosť. Elektrická energia je v cestnej doprave v porovnaní s benzínom alebo naftou často oveľa účinnejšia. Preto by sme ju skutočne mali využívať.
<P>
Všimla som si, že správa pána Sacconiho obsahuje v tomto smere mnoho stimulov, a to je spôsob, ako vyriešiť dilemu, čo bolo skôr, či sliepka alebo vajce. Ak chceme, aby cestná doprava a palivá boli skutočne čistejšie, musíme automobilovému a palivovému sektoru poskytnúť vhodné stimuly. Verím, že pomocou týchto prvkov balíka opatrení v oblasti klímy môžeme v každom prípade prispieť k zníženiu emisií skleníkových plynov. Ešte raz chcem všetkým poďakovať za spoluprácu.
<SPEAKER ID="428" NAME="Predsedajúci">
Rozprava sa skončila.
<P>
Hlasovanie sa uskutoční v stredu 17. decembra 2008.
