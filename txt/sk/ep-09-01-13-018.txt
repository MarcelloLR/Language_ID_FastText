<CHAPTER ID="018">
Splnomocnenie ratifikovať Dohovor Medzinárodnej organizácie práce o práci v odvetví rybárstva z roku 2007 (dohovor č. 188) (rozprava)
<SPEAKER ID="404" NAME="Predsedajúca">
Ďalším bodom programu je správa pani Ildy Figueiredovej v mene Výboru pre zamestnanosť a sociálne veci o návrhu rozhodnutia Rady, ktoré by v záujme Európskeho spoločenstva oprávňovalo členské štáty na ratifikáciu Dohovoru Medzinárodnej organizácie práce o práci v odvetví rybárstva z roku 2007 (dohovor č. 188) - C6-0218/2008 -.
<SPEAKER ID="405" NAME="Ilda Figueiredo" LANGUAGE="PT">
Vážená pani predsedajúca, pán komisár, dámy a páni, touto správou by sme chceli prijať návrh na rozhodnutie Rady týkajúce sa dohovoru č. 188 Medzinárodnej organizácie práce (MOP) o práci v odvetví rybárstva, ktorý vytvára minimálne medzinárodné štandardy, ktoré je potrebné dodržiavať, a spravodlivejšie podmienky na celom svete. Týmto spôsobom odstránime nízku mieru ratifikácie mnohých dohovorov v oblasti pracovných noriem v námornej doprave.
<P>
Tento dohovor, ktorý bol prijatý v júni 2007 na 96. zasadnutí Medzinárodnej konferencie práce, je zameraný na vytvorenie minimálnych medzinárodných pracovných noriem v odvetví rybného hospodárstva a podporu dôstojných životných a pracovných podmienok rybárov. Dohovor okrem iného pokrýva podmienky týkajúce sa takých dôležitých otázok, ako sú zdravie a bezpečnosť pri práci, denný pracovný čas a čas určený na odpočinok, zoznam posádky, repatriácia v prípade problémov, nábor zamestnancov, rozmiestnenie zamestnancov a sociálne zabezpečenie.
<P>
Odborníci na túto oblasť už dlho čakajú na prijatie dohovoru MOP o práci v odvetví rybárstva, pretože veria, že predstavuje krok smerom k povýšeniu tohto dôležitého strategického sektora, v ktorom celosvetovo pracuje asi tridsať miliónov mužov a žien.
<P>
V roku 2003 začali MOP a jej trojstranné zložky pracovať na návrhoch aktualizovaných a komplexných medzinárodných pracovných noriem pre odvetvie rybného hospodárstva s cieľom zaistiť rybárom na celom svete náležitú ochranu vzhľadom na osobitý charakter sektora a špecifické životné a pracovné podmienky. Keďže ide o odvetvie s vysokou mierou smrteľných úrazov, ku ktorým vo veľkej miere prispieva vykorisťovanie i nedostatok ochrany, vyžaduje si zvláštnu ochranu.
<P>
Dohovor taktiež hodnotí iné existujúce dohovory v odvetví, konkrétne dohovory o minimálnom veku, lekárskych prehliadkach rybárov, ustanoveniach dohôd a o ubytovaní posádky. Dopĺňa ho odporúčanie č. 199. Je nevyhnutné poznamenať, že potreba tohto dohovoru vznikla po prijatí jednotného dohovoru MOP o pracovných normách v námornej doprave vo februári 2006, ktorý vylúčil odvetvie rybárstva zo svojej sféry.
<P>
Preto žiadame, aby sa vynaložilo všetko úsilie a aby sa zabezpečila rýchla ratifikácia dohovoru členskými štátmi, pokiaľ možno do roka 2012, keďže vstúpi do platnosti, hneď ako ho ratifikuje desať z 180 členských štátov MOP, z ktorých osem štátov musí byť prímorských. Je však rovnako dôležité, aby sa ustanovenia dohovoru začali implementovať na miestach, kde ešte nie sú v platnosti.
<P>
Na záver by som rada poďakovala všetkým, ktorí sa podieľali na vypracovaní tejto správy, vrátane kolegu Willyho Meyera, spravodajcu Výboru pre rybné hospodárstvo požiadaného o stanovisko. Verím, že všetci moji kolegovia poslanci budú informovať svoje národné parlamenty a vlády a dohovor sa bude môcť ratifikovať čo najskôr.
<SPEAKER ID="406" NAME="Vladimír Špidla" LANGUAGE="CS">
Vážená pani predsedajúca, dámy a páni, rybolov je svojou podstatou jedným z najviac globalizovaných povolaní, ktoré čelí globalizácii so všetkou jej silou. V tejto oblasti pracuje odhadom tridsať miliónov ľudí a títo ľudia sú vystavení značným ťažkostiam a rizikám, nehľadiac pritom na efekty samotnej globalizácie. Štatistické údaje Medzinárodnej organizácie práce a konkrétne porovnanie počtu smrteľných úrazov v rybárskom priemysle s počtom smrteľných úrazov na pracovisku všeobecne ukazuje, že rybárstvo je jedným z najnebezpečnejších povolaní na svete.
<P>
Všetky európske inštitúcie podporujú všeobecne uznávaný program o dôstojnej práci. Komisia nedávno upevnila svoj záväzok obnoveným sociálnym programom a správou, ktorá nadväzovala na oznámenie o dôstojnej práci z roku 2006. Dôležitou súčasťou prístupu Komisie je podpora medzinárodných pracovných noriem. Všeobecné zlepšenie bezpečnostných podmienok, lekárskej starostlivosti a právnej ochrany v odvetví rybárstva a priblíženie miery sociálneho zabezpečenia miere sociálneho zabezpečenia ostatných pracovníkov možno dosiahnuť len vtedy, ak sa budeme usilovať o stanovenie minimálnych noriem na celosvetovej úrovni. Členské štáty EÚ ako členovia Medzinárodnej organizácie práce a s podporou Komisie prispeli najvyššou možnou mierou k vytvoreniu aktualizovaného a uceleného dohovoru, ktorým sa stanovia tieto medzinárodné minimálne normy. Tieto normy je možné doplniť mechanizmami na zabezpečenie súladu a donucovacími mechanizmami, ako sú inšpekcie v zahraničných prístavoch, ktoré podliehajú určitým podmienkam. Dohovor a odporúčanie, ktoré nie je právne záväzné, boli prijaté najvyšším orgánom Medzinárodnej organizácie práce v júni 2007.
<P>
Dohovor č. 188 reviduje niekoľko starších noriem Medzinárodnej organizácie práce, ktoré sa týkajú rybárov, a jeho vstup do platnosti môže vytvoriť rovnocenné a lepšie podmienky pre všetkých. Upravuje otázky, ako sú minimálny vek, lekárske prehliadky, umiestnenie posádky, čas určený na odpočinok, pracovné zmluvy, repatriácia, nábor a umiestnenie pracovníkov, mzda, ubytovanie a strava, lekárska starostlivosť a sociálne zabezpečenie. Niektoré časti nového dohovoru súvisia s koordináciou sociálneho zabezpečenia - oblasťou, ktorá patrí výhradne do právomocí Spoločenstva. Rada preto členským štátom musí dovoliť ratifikáciu týchto častí dohovoru. Oblasti spoločných kompetencií sa týkajú aj niektorých ďalších tém. Vzhľadom na to, že nové normy Medzinárodnej organizácie práce musia nadobudnúť účinnosť čo najskôr, Komisia navrhuje, aby dohovor obsahoval výzvu členským štátom, aby sa usilovali o čo najrýchlejšie odovzdanie svojich ratifikačných listín, pokiaľ možno do 21. decembra 2012. Túto výzvu podporí prieskum ratifikačnej situácie, ktorý Rada uskutoční do januára 2012.
<SPEAKER ID="407" NAME="Iles Braghetto" LANGUAGE="IT">
Vážená pani predsedajúca, pán komisár, dámy a páni. Ako vieme a ako už niekto dnes večer povedal, Medzinárodná organizácia práce považuje odvetvie rybného hospodárstva za jedno z najnebezpečnejších pracovných prostredí. Každý rok predstavuje počet obetí smrteľných úrazov približne 24 000. Toto číslo nám pomáha vytvoriť si predstavu, o aký veľký problém ide. Odvetvie rybného hospodárstva vyžaduje rozsiahle nariadenia a ďalekosiahle medzinárodné zákony zabezpečujúce náležitú celosvetovú ochranu životných a pracovných podmienok rybárov, ktorí sú často vystavení tvrdému vykorisťovaniu.
<P>
Dohovor č. 188 o práci v odvetví rybného hospodárstva je preto zákonom zásadného významu, ktorý sa zameriava na vytvorenie rovnakých podmienok v tomto odvetví a spravodlivejšie podmienky v hospodárskej súťaži. Ako už bolo spomenuté, dohovor podporuje dôstojné životné a pracovné podmienky rybárov, zdravie a bezpečnosť pri práci, primeraný čas oddychu, zoznam posádky, repatriáciu, nábor zamestnancov, mzdu a sociálne zabezpečenie.
<P>
Úvodná rozprava nám pomohla uvedomiť si, čo všetko vytvára spoločný základ dôležitosti tohto dohovoru. Preto by sme radi zdôraznili naliehavú potrebu jeho ratifikácie členskými štátmi, aby mohol vstúpiť do platnosti čo najskôr.
<SPEAKER ID="408" NAME="Proinsias De Rossa">
v mene skupiny PSE. - Vážená pani predsedajúca, som veľmi rád, že sa dnes môžem vyjadriť k tejto problematike. Domnievam sa, že práca rybára alebo rybárky, pretože sú aj ženy rybárky, je jednou z najnebezpečnejších na svete. Len v samotnom Írsku neprejde rok bez toho, aby sa na mori nestratil rybársky čln a aby sa pri práci nezranili mnohí rybári.
<P>
Ako bývalý minister sociálnych vecí v Írsku som mal za úlohu pokúsiť sa nájsť spôsob, ako získať uznanie pre ľudí pracujúcich na rybárskych lodiach. Je to nesmierne zložitá oblasť, v ktorej ide o otázku, či je pracujúci viazaný "pracovnou zmluvou" alebo "zmluvou na prácu". Je rozdiel medzi tými, ktorí pracujú ako bežní zamestnanci a platia dane, a teda aj sociálne príspevky kapitánovi lode, ktorý je ich zamestnávateľom, a tými, ktorí odvádzajú podiel z výťažku na úlovku a ktorí sa nepovažujú za bežných zamestnancov. Zlúčiť tieto dve pozície je veľmi zložité. Ako ministrovi sa mi podarilo nájsť európsky právny predpis, ktorý riešil problém na krátku dobu, ale, žiaľ, následne bol odmietnutý a v danej veci považovaný za nevyhovujúci.
<P>
Dôležitosť existencie spoločných globálne použiteľných minimálnych noriem je úplnou samozrejmosťou. Zahŕňajú normy týkajúce sa zdravia a bezpečnosti na palube, ubytovania, zásob potravín a, samozrejme, záruku, že minimálne sadzby miezd sa vzťahujú aj na zamestnancov a vznikne povinnosť majiteľov a kapitánov lodí zabezpečiť, aby príspevky ľudí boli plne splatené.
<P>
Je dôležité, aby toto boli globálne minimálne normy, pretože tendenciou v tejto oblasti, ako aj v iných oblastiach je, žiaľ, snaha o preteky až do posledného dychu, takže čo najrýchlejšie možné schválenie dohovoru je určite vecou, na ktorú by som naliehal už v počiatočnom štádiu. Myslím, že rok 2012 je ešte veľmi ďaleko a ak je to možné, mali by sme sa pokúsiť túto lehotu skrátiť.
<SPEAKER ID="409" NAME="Kathy Sinnott">
v mene skupiny IND/DEM. - Vážená pani predsedajúca, je životne dôležité, aby mali rybári pracovné podmienky primerané vysokorizikovému povolaniu, akým rybolov je, a aby im priniesli dôstojný zárobok, ktorý rybárom a rybárkam umožní zabezpečiť seba aj svoje rodiny. Finančný zisk musí byť stabilným a spoľahlivým základom udržania našich pobrežných spoločenstiev. Pre pobrežné spoločenstvá v mojom obvode je veľmi ťažké prežiť.
<P>
V tejto rozprave si kladiem otázku, či ratifikácia dohovoru č. 188 Medzinárodnej organizácie práce, ktorá nariadenia a postupy rozširuje na ľudí pracujúcich v odvetví rybného hospodárstva, bude pre nich znamenať podporu a ochranu alebo prekážku a či globálne dokáže vytvoriť rovnaké podmienky, ktoré odvetvie rybného hospodárstva potrebuje na prežitie.
<P>
Delegácia z Kene mi rozprávala o japonskej rybárskej spracovateľskej lodi, ktorá loví v ich vodách a vo vodách ich susedov. Aké sú podmienky pracujúcich na tejto rybárskej lodi? Podľa toho, čo som počula, sa domnievam, že nie veľmi dobré. Určite však viem, že napriek tomu, že úlovky pochádzajú z afrických teritoriálnych vôd, Afričania z nich úžitok nemajú. Keď sa tieto ryby predávajú na medzinárodných trhoch, nepredávajú sa za ceny, ktorým by Európa a najmä Írsko mohli konkurovať.
<P>
Nezamestnaným rybárom v Írsku sa odmieta nárok na vyplácanie sociálnych dávok, čo im spôsobuje skutočne veľké ťažkosti. A práve preto, ak ratifikáciou dosiahneme výrazný pokles smrteľných nehôd v odvetví rybného hospodárstva, zabezpečíme rybárom sociálne dávky a výhody, ako lekársku starostlivosť a podporu v nezamestnanosti, potom ju vítam a podporujem. Ak bude naďalej podporovať rybolov ako životaschopné odvetvie pre malých a stredných podnikateľov, najmä pokiaľ ide o rodinné rybárske lode, určite ju podporím, pretože rybolov je nebezpečný a v mnohých oblastiach sveta ťaží nielen z rýb, ale aj z ľudí. Dokáže tento dohovor pomôcť a pomôže? Dúfam, že áno.
<SPEAKER ID="410" NAME="Jean-Claude Martinez" AFFILIATION="NI">
(FR) Vážená pani predsedajúca, trvalo udržateľné riadenie rybolovu samozrejme znamená reguláciu snáh rybolovu, ale malo by brať do úvahy aj úsilie rybárov. Rybolov, predovšetkým rybolov v pobrežných vodách a námorný rybolov - a s tým súhlasia všetci - je najtvrdšou prácou na svete, hoci obdobie podmienok rybolovu Baskov a Islanďanov 19. storočia, ktorí sa vydávali na dlhé ťaženia, je už za nami. Aj naďalej je profesiou veľmi ťažkou a hodnou úcty, ktorá si každý rok vyžiada 24 000 mŕtvych.
<P>
Rybolov je výborným príkladom globálnej činnosti spôsobenej globalizáciou zdrojov, konkrétne rýb, ktoré nepoznajú národné hranice, a preto jedinou primeranou odpoveďou sú medzinárodné zákony. Keďže sa práca rybárov musí regulovať na medzinárodnej úrovni, zákonodarcom je, samozrejme, Medzinárodná organizácia práce (MOP). V súčasnosti oslavujeme 50. výročie prvého rybárskeho dohovoru MOP o minimálnom veku, kontrole práce, lekárskych prehliadkach a ubytovaní. Dnešný dohovor, dohovor č. 188, pozmení, doplní a reviduje predchádzajúce dohovory. Ratifikácia musí prebehnúť čo najskôr, do roku 2012. Je výborným príkladom spoločného riadenia globálnych zdrojov spoločne vlastnených združenými stranami a je nutná, pretože námorné profesie - robotníci v dokoch, rybári, námorníci - sú v dnešnej globalizovanej hospodárskej súťaži vystavené všetkým formám zneužívania, vykorisťovania a nezákonného obchodovania, dokonca otroctvu, samozrejme v mene znižovania nákladov.
<P>
Právna ochrana v súvislosti so zdravím, ubytovaním, bezpečnosťou, pracovným časom, životnými podmienkami, mzdami, zdravotnou starostlivosťou, teda s pracovnými zmluvami a sociálnym zabezpečením, je preto životne dôležitá. Preto vytvárame minimálne právne postavenie rybárov, a tým rovnaké podmienky v globálnej hospodárskej súťaži.
<P>
Nemusí to nevyhnutne znamenať veľa pre európskych rybárov, ktorí toto postavenie už majú, no pre rybárov na celom svete, v Peru, v Ázii alebo v Afrike je to obrovský krok vpred.
<SPEAKER ID="411" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, myslím, že dnešná rozprava je veľmi dôležitá, pretože súhlasom Európskeho parlamentu, rezolúciou, ktorú, domnievam sa, zajtra jednomyseľne podporíme, opäť dáme podnet k implementácii programu o dôstojnej práci, ktorý sme minulý rok všetci podporili. Dohovor č. 188 nie je ničím viac než uplatnením tohto programu v odvetví rybného hospodárstva, ktoré nepokrýva vzorová zmluva o práci v námorníctve. Ako už predchádzajúci rečníci spomenuli, je veľmi dôležité, aby sme aj v tomto odvetví mali minimálne krytie na globálnej úrovni.
<P>
Viem si predstaviť, že všetky štáty Európskej únie ratifikujú tento dohovor do roku 2012, ako je stanovené. Osem členských štátov už dohovor ratifikovalo, čo znamená, že sa začne uplatňovať, a my všetci, ktorí žijeme na pobreží, môžeme byť hrdí na to, že naši rybári sú krytí a nečelia hospodárskej súťaži z tretích krajín, ktoré svojim rybárom poskytujú sociálnu podporu.
<P>
Chcela by som zopakovať, že Parlament už hlasoval v prospech ochrany žien pracujúcich v oblasti rybolovu alebo v oblasti súvisiacej s rybolovom. Zamestnanie žien v rybolove, či už priame, alebo nepriame, je veľmi dôležité, lebo ak by ženy v pobrežných oblastiach nestáli pri rybároch, boli by tieto oblasti omnoho chudobnejšie a oveľa redšie osídlené. Potreby napĺňajú ľudia, nielen právne predpisy.
<P>
Prispievame preto ku kultúre pobrežných oblastí, k sociálnej kultúre, ktorá využije európske kultúrne prvky spojené s morom a pobrežnými oblasťami. Každá oblasť od juhu na sever má svoje zvláštnosti, no dohovor, ktorý prijímame na ratifikáciu členskými štátmi, zastrešuje všetky prípady a všetky potreby rybárov.
<P>
Musíme podporiť predovšetkým opatrenia týkajúce sa vzdelávania a starostlivosti v starobe.
<SPEAKER ID="412" NAME="Zuzana Roithová" AFFILIATION="PPE-DE">
(CS) Pán komisár, podobne ako moji kolegovia považujem za nutné prijať také normy, ktoré zamestnancom v rybárskom priemysle zabezpečia dôstojné pracovné podmienky. Nie je možné, aby Európska únia v 21. storočí v akomkoľvek odvetví umožnila pracovné podmienky blížiace sa otrockej práci. Oceňujem, že navrhované zmeny boli prijaté v tripartitnom formáte a vlády, zamestnávatelia a zamestnanci pripravili komplexnú medzinárodnú pracovnú normu, ktorá počíta so špecifickou povahou tohto odvetvia. Je pozitívne, že nová úprava stanovuje minimálny vek, lekárske prehliadky, čas odpočinku a sociálne zabezpečenie a že sa zaoberá aj ubytovacími priestormi, stravovaním, bezpečnosťou a ochranou zdravia pri práci. Všetky tieto prvky nepochybne povedú k dôstojným pracovným podmienkam rybárov a znížia počet úrazov a úmrtí. Aj keď zastupujem štát, ktorý nemá more, vítam túto normu, podporujem rybárov a želám im čo najrýchlejšiu ratifikáciu tohto dohovoru nielen preto, že mám rada ryby.
<SPEAKER ID="413" NAME="Paulo Casaca" AFFILIATION="PSE">
(PT) Chcel by som sa pridať k pani spravodajkyni, pánovi komisárovi a všetkým kolegom, ktorí sa tešia tejto iniciatíve Medzinárodnej organizácie práce a vyzývajú všetky členské štáty na ratifikáciu dohovoru č. 188.
<P>
Problém je, že obeťou deregulácie odvetvia rybného hospodárstva - divokého trhu bez hraníc, zásad alebo obmedzení - nie je len udržateľnosť zdroja, teda rýb, ale sú ňou aj samotní rybári. Ochrana rybárov sa musí stať základnou súčasťou, ak nie úplnou podstatou, spoločnej politiky rybného hospodárstva.
<P>
Mojou základnou požiadavkou je, aby sme ratifikáciou tohto medzinárodného dohovoru neskončili svoje snahy, ale aby sa ochrana rybárov stala centrom záujmu spoločnej politiky rybného hospodárstva.
<SPEAKER ID="414" NAME="Vladimír Špidla" LANGUAGE="CS">
Vážená pani predsedajúca, vážené dámy a vážení páni poslanci, dovoľte mi, aby som s radosťou zaznamenal argumenty, ktoré v rozprave odzneli, pretože zdôraznili význam diskutovaného dohovoru z najrôznejších hľadísk. Takisto z najrôznejších hľadísk a s vážnymi argumentmi zdôrazňujú jeho význam pre každodenný život rybárov, čo je, ako som už spomenul v úvodnom prejave, takmer tridsať miliónov ľudí. Dámy a páni, myslím, že formálny proces tohto návrhu je jasný. Naše budúce politické úsilie sa musí zamerať na čo najrýchlejšiu ratifikáciu, pretože termín, ktorý je stanovený v návrhu Komisie, je posledný možný termín. Podľa môjho názoru by akékoľvek jeho skrátenie bolo len pre dobro veci. Ešte raz by som rád poďakoval pani spravodajkyni Ilde Figueiredovej za prácu, ktorú odviedla, a všetkým poslancom za podporu, ktorú prejavili tomuto návrhu.
<SPEAKER ID="415" NAME="Ilda Figueiredo" LANGUAGE="PT">
Rada by som sa poďakovala pani predsedajúcej a pánovi komisárovi, ako aj všetkým členom Parlamentu, ktorí vystúpili a vyjadrili svoju podporu ratifikácii tohto dohovoru. Som si istá, že Európsky parlament zajtra prijme správu, a tým prispeje k rýchlej ratifikácii dohovoru č. 188 členskými štátmi spolu s odporúčaním č. 199 o práci v odvetví rybného hospodárstva.
<P>
Ako už niektorí povedali, naším cieľom je jeho skorý vstup do platnosti, pokiaľ možno do roku 2012, preto vyzývame na jeho ratifikáciu všetkými členskými štátmi. Významne to prispeje k dosiahnutiu minimálnych medzinárodných noriem, ktoré na celom svete zaručia lepšie pracovné podmienky, vyššiu bezpečnosť a menej smrteľných úrazov v tomto veľmi nebezpečnom a zároveň strategickom odvetví.
<P>
Okrem toho to bude prínos v uznaní postavenia rybárov, ktorých práca je nesmierne náročná a musí byť v centre nášho záujmu.
<SPEAKER ID="416" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
