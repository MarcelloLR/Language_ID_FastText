<CHAPTER ID="009">
Vyhlásenie predsedu delegácie Európskeho parlamentu v zmierovacom výbore - nové potraviny (rozprava) 
<SPEAKER ID="480" NAME="Predsedajúca">
Ďalším bodom programu je rozprava o vyhlásení predsedu delegácie Európskeho parlamentu v zmierovacom výbore - nové potraviny.
<P>
Zmierovací postup vo veci zmeny a doplnenia nariadenia (ES) č. 1331/2008 a zrušenia nariadenia (ES) č. 258/97 a nariadenia Komisie (ES) č. 1852/2001 o nových potravinách.
<SPEAKER ID="481" NAME="Gianni Pittella" LANGUAGE="IT">
Sme sklamaní, že nebolo možné dosiahnuť dohodu o nariadení o nových potravinách a že preto nie je možné zaručiť primerané informácie pre spotrebiteľov o potravinách, ktoré jeme, alebo zabezpečiť, aby mala Európa jasné, prísne pravidlá pre potraviny z klonovaných zvierat.
<P>
To, čo som povedal, nemyslím kontroverzne - nie je to chyba Parlamentu. Dôvodom, prečo sme neboli schopní regulovať klonovanie - čo je jeden z hlavných problémových bodov týchto rokovaní -, je skutočnosť, že vlády nepreukázali dostatočnú ochotu. Bezpečnosť potravín a informácie o výrobkoch, ktoré sa dostávajú na naše stoly, sú však - a tento bod adresujem vládam a Komisii - základnými zásadami Európskej únie. Každý to hovorí, ale potom musíme podľa toho konať, inak sa to stáva frázou, ktorej spotrebitelia neveria.
<P>
Pri diskusiách o týchto otázkach nie je Parlament pripravený pozerať sa iným smerom a uspokojuje sa s tým druhom všeobecných ubezpečení, aké Rada poskytovala počas rokovaní. V takej citlivej a vážnej otázke bezpečnosti potravín je neprijateľné iba použiť líčidlo, aby sme vyzerali dobre pred spotrebiteľmi. Parlament požadoval dôveryhodné riešenie: označovanie všetkých potravinárskych výrobkov získaných z klonovaných zvierat a ich potomstva. To by skutočne bol krok správnym smerom.
<P>
Chcel by som uviesť ďalšiu poznámku vo všeobecnejšej rovine: vlády si naďalej myslia, že je ich výsadou robiť všetky rozhodnutia. Stále im nie je jasné, že je tu inštitúcia - Európsky parlament -, ktorá spolurozhoduje. Nás priamo volia občania a sme odhodlaní uplatňovať svoje práva. Vyzývam vlády, aby si pozorne prečítali Lisabonskú zmluvu, pretože som si istý, že nevenovali pozornosť všetkým jej častiam.
<P>
Chcel by som sa teraz obrátiť na Komisiu a pána komisára Dalliho, ktorého počínanie počas rokovaní bolo obdivuhodné, hoci Komisia zrejme nevysvetlila jeho úlohu pri zbližovaní postojov. Pán komisár, vyzývam vás, aby ste čo najskôr predložili návrh k otázke klonovania s cieľom účinne regulovať túto oblasť raz a navždy. Žiadajú to Európania a žiada to aj Parlament.
<P>
Chcel by som oceniť aj maďarské predsedníctvo - ktoré prevzalo tento chúlostivý problém až v záverečnej fáze postupu - za to, že vynaložilo maximálne úsilie na dobehnutie strateného času. Ďakujem za to všetkým predstaviteľom maďarského predsedníctva. Viem, že si nezaslúžia žiadne obviňovanie. To namiesto nich patrí patovej situácii, ktorá vznikla v Rade medzi pozíciami vlád jednotlivých členských štátov.
<P>
Na záver sa chcem poďakovať pani spravodajkyni, ktorá bola skvelá: veľmi zanietená, nadšená a kompetentná. Venovala sa tejto problematike so zanietením, za čo jej skutočne patrí chvála, a myslím si, že jej všetci dlhujeme veľké poďakovanie, rovnako ako celej delegácii Parlamentu, všetkým kolegom poslancom, predsedovi Výboru pre životné prostredie, verejné zdravie a bezpečnosť potravín, a všetkým ostatným.
<P>
Všetci sme pracovali dňom i nocou, aby sme dosiahli náš cieľ. Neboli sme úspešní, ale otázky sme predložili a som si istý, že ak pán komisár Dalli dodrží svoje slovo, dokážeme opäť nájsť spôsob, ako pripraviť dobré nariadenia o klonovaní a o nových potravinách.
<SPEAKER ID="482" NAME="Predsedajúca">
Ďakujem vám, pán Pittella, v neposlednom rade za nadšenie, s akým ste predniesli svoje vyhlásenie.
<P>
Teraz dám slovo pani Győriovej, aby odpovedala v mene Rady, aj keď chápem, že ste stratili hlas, a tak bude vo vašom mene hovoriť zástupca.
<P>
Dovoľte mi požiadať vás, aby ste sa ujali slova v mene Rady.
<SPEAKER ID="483" NAME="Enikő Győri" LANGUAGE="HU">
Dnešná rozprava je pre mňa dobrou príležitosťou na predloženie pripomienok predsedníctva k nedávnemu zmierovaciemu konaniu o návrhu nariadenia o nových potravinách. Je to aj výborná príležitosť pre Predsedníctvo, aby sa oboznámilo so stanoviskom Parlamentu k tejto dôležitej otázke.
<P>
Naše európske inštitúcie postihlo veľké kolektívne zlyhanie. Nie je iná možnosť, len sa konštruktívne poučiť z tejto skúsenosti na základe profesionálnych kritérií. V tomto duchu sa dnes na vás obraciam. Neprišla som len hovoriť, ale aj počúvať vás.
<P>
Rada by som na úvod zdôraznila, že predsedníctvo skutočne ľutuje, že vaša inštitúcia a naša inštitúcia, Rada, nedokázali dospieť k dohode. Platí to o to viac, že Predsedníctvo aj Rada prikladali tomuto návrhu veľký význam. Bola to pre nás jedinečná príležitosť na aktualizovanie regulácie Európskej únie v oblasti, ktorá sa priamo týka nás všetkých: potravín. Bola to pre Európsku úniu reálna príležitosť ukázať, ako hmatateľne prispieva k zlepšovaniu života európskych občanov. Navrhované nariadenie by bolo zvlášť dobrým prostriedkom odpovede na sporné otázky o potravinách z klonovaných zvierat tým, že by sprísnilo ustanovenia nariadenia z roku 1997. Nariadenie z roku 1997 stanovuje, že takéto potravinové výrobky sa môžu predávať až po autorizačnom postupe. Naproti tomu ako výsledok nedávneho zmierovacieho postupu bola dosiahnutá jasná, aj keď dočasná dohoda. Všetky strany sa zhodli na tom, že predaj potravín z klonovaných zvierat sa musí úplne zakázať. Tento zákaz by navyše nadobudol účinnosť okamžite po nadobudnutí platnosti nariadenia. Ak by zmierovacie konanie bolo bývalo úspešné, teraz by sme mohli spoločne vítať bezprostredný zákaz predaja potravín z klonovaných zvierat. Tento zákaz mohol nadobudnúť platnosť už koncom tohto mesiaca. To sa, žiaľ, nestalo. Vzhľadom na neúspešné rokovania by sme sa mohli navzájom obviňovať. Zároveň je však naším spoločným záujmom a našou spoločnou povinnosťou nepodľahnúť tomuto nutkaniu, ale spoločne hľadať riešenie. Hoci sa zmierovací postup skončil, potreby a očakávania európskych spotrebiteľov sa vôbec nezmenili, a preto s radosťou konštatujem, že máme ďalšiu šancu na dosiahnutie pokroku. Je iba na nás, aby sme tento proces znovu odštartovali čo najskôr a čo najefektívnejšie. Musíme urobiť všetko, čo je v našich silách, aby sme predovšetkým zabezpečili, že sa nestratí to, na čom sme sa pri doterajších rokovaniach dohodli.
<P>
V treťom čítaní sme dosiahli bod, kde sme sa v zásade dohodli na okamžitom zákaze potravín z klonovaných zvierat. Nesmieme dovoliť, aby sa táto zásadná dohoda stratila. Podobne musíme uchrániť najväčší pokrok, ktorý sme dosiahli vo vzťahu k umelým nanomateriálom a tradičným potravinám z tretích krajín, ako aj v podobných dôležitých otázkach. Domnievam sa, že to, čo jeme, je dôležité pre každého z nás, a ešte dôležitejšie je to, na akom druhu výživy vyrastajú naše deti a vnúčatá. Rada by som využila túto príležitosť a poďakovala sa pánovi komisárovi a jeho organizačným útvarom za ťažkú prácu, ktorú vykonali počas niekoľkých posledných mesiacov. Vítam aj skutočnosť, že Komisia - ako nás neoficiálne informovala - zrýchleným tempom pracuje na príprave nového návrhu, pričom sa usiluje zachrániť v novom legislatívnom návrhu čo najviac prvkov dočasnej dohody, ktorú sme dosiahli počas nedávnych rokovaní. Predsedníctvo zaručuje svoju podporu Komisii aj Parlamentu a dúfa, že možnosť prijať tento nový návrh príde čo najskôr.
<P>
Vážená pani predsedajúca, vážené poslankyne, vážení poslanci, uvedomujeme si, že Komisia má malý priestor na manévrovanie. Koniec koncov, je úlohou Rady a Parlamentu ako dvoch spoločných zákonodarcov nájsť spoločným úsilím riešenie, ktoré uspokojí potreby a očakávania európskych občanov. Vzhľadom na všetky tieto okolnosti sa teším na vaše názory so skutočne veľkým záujmom.
