<CHAPTER ID="017">
Program práce
<SPEAKER ID="022" NAME="Predseda">
Konečné znenie návrhu programu tejto schôdze, ktorý navrhla konferencia predsedov na svojom zasadnutí vo štvrtok 13. novembra 2008 v súlade s článkami 130 a 131 rokovacieho poriadku, bolo rozdané. Boli predložené tieto pozmeňujúce a doplňujúce návrhy.
<P>
Streda:
<P>
Socialistická skupina v Európskom parlamente požiadala, aby do zajtrajšieho programu boli zaradené vyhlásenia Rady a Komisie o situácii v automobilovom priemysle. Malo by sa zdôrazniť, že ak tento bod bude zaradený do programu, otázky na ústne zodpovedanie o revízii odporúčania, ktorým sa stanovujú minimálne kritériá environmentálnych inšpekcií v členských štátoch, bude potrebné preradiť do štvrtkového programu.
<SPEAKER ID="023" NAME="Hannes Swoboda" LANGUAGE="DE">
Vážený pán predseda, som si istý, že každý v tomto Parlamente vie, že automobilový priemysel v Európskej únii je teraz vo veľmi ťažkej situácii - sčasti pre krízu automobilového priemyslu v Spojených štátoch amerických. Preto si myslím, že by bolo veľmi rozumné, aby sa Komisia vyjadrila k tomu, ako vidí túto krízu, aké vidí možné riešenia zahŕňajúce napríklad štátnu pomoc, aké pravidlá hospodárskej súťaže by mali byť dodržiavané a pod. Podľa môjho názoru ide o dôležitú otázku.
<P>
Rád by som však len dodal, že naším zámerom nie je oslabiť alebo oddialiť environmentálne ciele pre automobilový priemysel. Budeme naďalej trvať na realizácii a presadzovaní týchto environmentálnych cieľov, avšak zároveň by sme tu mali mať možnosť diskutovať o hospodárskych problémoch automobilového priemyslu so zástupcom Komisie. Ide o jeden z našich záujmov a verím, že preň získame širokú podporu.
<SPEAKER ID="025" NAME="Koenraad Dillen" AFFILIATION="NI">
- (NL) Vážený pán predseda, prostredníctvom procedurálnej námietky v súlade s článkom 7 rokovacieho poriadku by som chcel odsúdiť fakt, že správa pána Lehneho, ktorá mala byť predmetom rozpravy dnes večer a ktorá sa zaoberá imunitou môjho kolegu pána Franka Vanhecka, bola dnes večer vyradená z programu. Preto sa neuskutoční rozprava v protiklade s tým, čo stanovuje pôvodný program.
<P>
Po druhé by som chcel vzniesť námietku proti faktu, že po rokovaní o správe vo výbore pán Lehne odmietol poslať túto správu dotknutej osobe vyhlasujúc, že mu správa bude k dispozícii po rozprave na plenárnej schôdzi. Práve tejto téme však bolo ten večer venované veľké množstvo vysielacieho času na belgickej televíznej stanici VRT, takže sa zdá, že správa prenikla na verejnosť. Preto by som bol rád, keby ste zistili, ako sa stalo, že táto dôverná správa, ktorú si dotknutá osoba nemohla preštudovať, mohla byť predmetom diskusie v belgickej televízii ten istý večer a nakoniec sa ukázala ako nie až taká dôverná.
<SPEAKER ID="026" NAME="Predseda">
Zoberieme to na vedomie. Nemôžem a nebudem sa pokúšať vás ubezpečiť, ale môžem vám povedať, že dokonca aj listy, ktoré som napísal ja a s ktorými moji zamestnanci zaobchádzajú absolútne dôverne, niekedy skončia zverejnené. Ide o situáciu, ktorá sa netýka len vás, ale je poľutovaniahodná vo všetkých prípadoch. Zobrali sme vašu námietku na vedomie a budeme sa ňou zaoberať.
