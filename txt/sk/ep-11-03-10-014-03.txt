<CHAPTER ID="014-03">
3. Situácia a kultúrne dedičstvo v Kašgare (Ujgurská autonómna oblasť Sin-ťiang, Čína) 
<SPEAKER ID="302" NAME="Predsedajúci">
Ďalším bodom programu je rozprava o šiestich návrhoch uznesení o situácii a kultúrnom dedičstve v Kašgare (Ujgurská autonómna oblasť Sin-ťiang, Čína).
<SPEAKER ID="303" NAME="Tunne Kelam">
autor. - Ujguri sa prakticky stali menšinou vo svojej historickej vlasti. Na zachovanie svojej kultúry a identity potrebujú medzinárodnú podporu. V skutočnosti je osud starobylého mesta Kašgar neistý. Podľa programu modernizácie sa plánuje zbúrať takmer 85 % tradičného starého mesta Kašgar. Je dôležité, aby sme zabránili nahradeniu historickej pevnosti modernými bytovými domami. Ak nás chcú čínske orgány naozaj presvedčiť, že všetko bude v poriadku, musia najprv presvedčiť pôvodné obyvateľstvo Východného Turkestanu, že ich kultúrne dedičstvo sa bude naozaj rešpektovať a že ujgurský jazyk sa bude vyučovať v školách na rovnakej úrovni ako čínsky jazyk.
<P>
Vyzývam čínske orgány, aby prijali prípadné príspevky Medzinárodnej rady pre pamiatky a sídla (ICOMOS), ktorá má veľmi rozsiahle skúsenosti so správou historických miest. Okrem toho žiadam čínsku vládu, aby súhlasila s tým, aby mesto Kašgar získalo status svetového dedičstva UNESCO, ktorý sa bude týkať niekoľkých kultúrnych miest pozdĺž starobylej hodvábnej cesty.
<SPEAKER ID="304" NAME="Marietje Schaake">
autorka. - Pod zámienkou reformy a rozvoja sa búra starobylé mesto Kašgar ležiace na hodvábnej ceste. Nie je to úder len pre svetové kultúrne dedičstvo. Mesto má predovšetkým veľký význam pre ujgurské obyvateľstvo a obyvateľstvo Hui a pre kultúrnu rozmanitosť Číny vo všeobecnosti, ktorá sa v súčasnosti ničí.
<P>
Čína zintenzívnila úsilie o podporu vzťahov prostredníctvom kultúrnej diplomacie na celom svete. Nikto sa však nebude zaujímať o propagovanú, homogenizovanú kultúru takej kultúrne rozmanitej krajiny.
<P>
V záujme hospodárskych príležitostí a udržateľných vzťahov s krajinami vo zvyšnej časti sveta má dodržiavanie ľudských práv a práv menšín v najširšom zmysle slova zásadný význam. Naliehavo vyzývame čínsku vládu, aby vyhodnotila možnosť začleniť mesto Kašgar do spoločnej žiadosti Kazachstanu, Kirgizska, Tadžikistanu a Uzbekistanu o zaradenie hodvábnej cesty do svetového dedičstva UNESCO.
<P>
Vysoká predstaviteľka by mala zintenzívniť dialóg o ľudských právach s Čínou a zasadiť sa o to, aby bol účinnejší a viac zameraný na výsledky.
<SPEAKER ID="305" NAME="Lidia Joanna Geringer de Oedenberg">
autorka. - (PL) Dnešná rozprava o právach etnických menšín v Číne prebieha deň po oficiálnom oznámení Dalajlámu o rezignácii zo svojej politickej úlohy v Tibete. V nasledujúcich mesiacoch by sme mali pozorne sledovať vývoj politickej situácie v tejto časti krajiny. Dnes však rokujeme o ďalšej menšine, ktorá je v Číne diskriminovaná, o populácii moslimských Ujgurov. Čína obhajuje svoju politiku voči tejto menšine potrebou boja proti terorizmu. Pre čínske orgány znamená prenasledovanie ujgurského národa tiež zničenie jeho kultúrneho dedičstva. Mimoriadne znepokojujúce sú správy o prestavbe mesta Kašgar. V skutočnosti to bude znamenať zničenie jeho historického centra, ktoré je jedným z najzaujímavejších a najlepšie zachovaných príkladov moslimskej architektúry v Strednej Ázii, každoročne priláka viac než milión turistov, a keby o to Čína požiadala, malo by nárok na získanie statusu svetového dedičstva UNESCO.
<P>
Som si istá, že diplomatická služba Európskej únie preukáže svoju účinnosť v rozhovoroch s čínskymi orgánmi a pripomenie im nevyhnutnosť dodržiavať práva etnických menšín a chrániť ich kultúrne dedičstvo. Ďakujem.
<SPEAKER ID="306" NAME="Frieda Brepoels" LANGUAGE="NL">
Je zrejmé, že mesto Kašgar je jedinečným symbolom kultúrnej identity Ujgurov v čínskej provincii Sin-ťiang. Dňa 27. januára som zorganizovala konferenciu v Bruseli, na ktorej som sa dozvedela o dôsledkoch ničivých urbanizačných plánov Číny pre ujgurský národ. Skutočne dochádza k tomu, že pod zámienkou verejnej bezpečnosti a modernizácie chce Čína ponechať v pôvodnom stave len 15 % pôvodného mesta a v podstate zmeniť Kašgar na jeden obrovský skanzen. Myslím si, že je najvyšší čas na našu dôraznú reakciu skôr, než bude príliš neskoro.
<P>
Po potlačení demonštrácií v Urumči v júli 2009 tento Parlament vyzval čínske orgány, aby vynaložili maximálne úsilie, začali otvorený, nepretržitý a ohľaduplný dialóg s Ujgurmi a presadzovali v ich oblasti integrovanejšiu a komplexnejšiu hospodársku politiku zameranú na podporu zapojenia ľudí na miestnej úrovni a predovšetkým na ochranu kultúrnej identity Ujgurov. Žiaľ, ukazuje sa, že súčasná čínska politika v Kašgare je úplne odlišná od obsahu výziev v spomínanom období. Nielen zničenie mesta Kašgar, pričom miestne obyvateľstvo sa o tejto otázke nemá možnosť vyjadrovať, ale aj odmietnutie zo strany Číny umožniť mu usilovať sa získať status svetového dedičstva UNESCO sú názornými príkladmi spôsobu, akým Komunistická strana Číny pristupuje ku kultúrnej rozmanitosti.
<SPEAKER ID="307" NAME="Charles Tannock">
autor. - Motto EÚ znie: "jednota v rozmanitosti". Takýto postoj však, bohužiaľ, nenachádza ohlas v Čínskej ľudovej republike. Tam sú komunistickí vládcovia posadnutí jednotou, ale nevenujú veľa pozornosti oslave rozmanitosti.
<P>
Snaha zaviesť kultúru väčšinového čínskeho obyvateľstva Chanov v rámci malých menšín v najľudnatejšej krajine na svete nepochybne spôsobuje veľké napätie a nenávisť. Vieme už o potlačení starobylej budhistickej tibetskej kultúry v priebehu posledných 60 rokov. V súčasnosti sme svedkami rovnakej hrozby, ktorá sa vynára nad mestom Kašgar v neústupnej provincii Sin-ťiang.
<P>
Kašgar bol dvetisíc rokov prosperujúcim mestom na hodvábnej ceste s bohatou, jedinečnou a prekvitajúcou stredoázijskou kultúrou. V súčasnosti mu však hrozí rozsiahle zbúranie a prestavba. Je zložité nemyslieť si, že ide o snahu Pekingu prelomiť odhodlanie ujgurských separatistov.
<P>
Osobne nie som obhajcom ani prívržencom týchto separatistov a obávam sa, že niektorí ich podporovatelia sú v spojení s al-Káidou, ale vyzývam čínsku vládu, aby svoj postoj opätovne zvážila. Zničenie starobylého mesta, akým je Kašgar, by jednoducho posilnilo rozhodnutie všetkých, ktorí by si želali vyvolať násilie voči štátu.
<SPEAKER ID="308" NAME="Rui Tavares" LANGUAGE="PT">
Úprimne povedané, z troch naliehavých rozpráv, ktoré prebiehajú dnes popoludní, sa pri tejto rozprave cítime naozaj najbezmocnejší. Rokovali sme o situácii v Pakistane a Bielorusku a následne máme dôvod byť presvedčení, že Európska únia má nielen morálnu autoritu, ale aj vplyv alebo moc nad orgánmi iných štátov, aby sa pokúsila aspoň zabezpečiť ich pokrok správnym smerom.
<P>
Keď rokujeme o Číne, v skutočnosti si uvedomujeme, že spomínaný vplyv je obmedzený, pretože mnoho vyjadrení v tomto Parlamente je v rozpore s postupom európskych vlád v našich hlavných mestách. To znamená, s činnosťou pána Sarkozyho, pani Merkelovej alebo politikov v našej krajine Portugalsku, ako napríklad pána Sócratesa, ktorý iba veľmi nedávno odklonil demonštráciu proti čínskym orgánom, aby sa predseda vlády, ktorý bol na návšteve Lisabonu, nemusel priamo stretnúť s účastníkmi protestu proti jeho režimu. Inými slovami, samotná Európa sa opakovane zúčastňuje na tomto vysnívanom svete alebo svete fantázie, ktorý čínski vedúci predstavitelia vytvárajú sami pre seba, v ktorom neexistuje opozícia a v ktorom sa jeden model rozvoja používa pre všetkých a je rovnaký v Pekingu, Šanghaji, Kantone, v Ujgurskej autonómnej oblasti Sin- ťiang alebo v Tibete.
<P>
Pre Európsky parlament je preto naozaj zložité vyjadriť, čo dnes vyjadriť chceme a čo sa tiež uvádza v našom uznesení. Vyzývame orgány v Pekingu na zastavenie tejto demografickej genocídy namierenej proti Ujgurom. Vyzývame ich, aby zachovali kultúrnu a etnickú rozmanitosť regiónov, ktoré tvoria Čínu, a vyzývame ich na zachovanie miest s architektonickou hodnotou alebo miest, ktoré predstavujú dedičstvo. Vedúci predstavitelia našich krajín sa však iniciatívne vrhajú do náručia vedúcich predstaviteľov Číny, odpúšťajú im všetky skutky v ich krajine a v mene modelu rozvoja, ktorý v konečnom dôsledku rešpektujeme iba vo veľmi malej miere, im dávajú voľnú ruku. Preto sa znova ukázalo, že morálna autorita sa začína vytvárať doma a že v každom prípade, keď my v Európskej únii spomíname iných, rozprávame predovšetkým o sebe. Svoj postoj k Číne musíme prehodnotiť.
<SPEAKER ID="309" NAME="Bernd Posselt" LANGUAGE="DE">
Ako už bolo uvedené, Ujguri nie sú menšina, ale národ s kultúrou spojenou so starobylou hodvábnou cestou, ktorý postupne podľahol čínskej vláde, ktorá bola pôvodne veľmi zhovievavá. Ujgurov podporuje predovšetkým Svetový ujgurský kongres so sídlom v Mníchove a kultúrne dedičstvo mesta Kašgar podporuje organizácia Modrý štít, ktorej predseda Karl von Habsburg navštívil tento týždeň Štrasburg, aby nám poskytol informácie.
<P>
Ak máme podporiť Ujgurov, urobme to prostredníctvom priateľskej výzvy čínskych orgánov, pretože Ujgurom hrozí kultúrna etnocída. Okrem toho by Čína ako najstarší kultúrny národ na svete mala jasne uznať, že jedným z charakteristických znakov kultúrneho národa je ochrana iných kultúr, najmä pokiaľ ide o malé kultúry v rámci obrovskej veľmoci, a rešpekt voči nim. Stačí, ak budú Číňania iba uplatňovať svoju ústavu, v ktorej je na troch miestach ustanovená nevyhnutnosť zachovania tohto kultúrneho dedičstva.
<P>
Rád by som preto veľmi jasne uviedol, že chceme, aby naši čínski partneri pristúpili v tejto otázke na istý kompromis, ktorý spočíva v ochrane kultúrneho dedičstva Ujgurov.
<SPEAKER ID="310" NAME="Corina Creţu" LANGUAGE="RO">
Domnievam sa, že v tomto prípade si musíme dávať pozor na jednostranné závery. Existuje tu riziko kontraproduktívnej zaujatosti v súvislosti so skutočným stavom situácie a partnerstvom medzi Európskou úniou a Čínou. Krvavé násilie v oblasti Sin-ťiang v posledných rokoch je jasným dôkazom, že použitie sily predstavuje najmenej uspokojivú možnosť. Z tohto dôvodu som presvedčená, že je našou povinnosťou podporiť dialóg medzi etnickými skupinami.
<P>
Myslím si, že uznesenie Európskeho parlamentu nesmie ovplyvniť právo čínskych orgánov chrániť integritu svojej krajiny a bezpečnosť všetkých jej občanov, a to najmä v súvislosti s teroristickými hrozbami v regióne, v ktorom sa al-Káida snaží upevniť svoju pozíciu. Musíme jednoznačne podporiť vyvážený národný rozvoj z hospodárskeho aj demografického hľadiska.
<P>
(potlesk)
<SPEAKER ID="311" NAME="Kristiina Ojuland">
v mene skupiny ALDE. - Je všeobecne známe, že Ujgursku bezprostredne hrozí, že sa stane druhým Tibetom. Čínska ľudová republika oznámila Reformu nebezpečných domov v Kašgare. Jej cieľom je zbúrať 85 % starého mesta Kašgar.
<P>
Takáto obmedzenosť sa musí zastaviť a Európska únia musí trvať na tom, aby orgány Čínskej ľudovej republiky nezničili toto dôležité kultúrne miesto starobylej hodvábnej cesty. Deklarácia OSN o právach osôb patriacich k národnostným alebo etnickým, náboženským a jazykovým menšinám, ako aj ústava Čínskej ľudovej republiky sa musia dodržiavať a musí ich dodržiavať aj Peking.
<P>
Čínska ľudová republika čoraz viac počínšťuje etnické menšiny, akými sú Ujguri a Tibeťania. Ide o kultúrnu genocídu v 21. storočí, s ktorou jednoducho nemôžeme súhlasiť.
<SPEAKER ID="312" NAME="Jaroslav Paška">
za skupinu EFD. - (SK) Čínske oficiálne kruhy dlhodobo ťažko znášajú zmienky o iných starých významných kultúrach a civilizáciách, ktorých pamiatky sa nachádzajú dnes na území Číny.
<P>
Kašgar je strediskom moslimských Ujgurov - jednej z najväčších čínskych národnostných menšín. Číňania sa po tisícročia usilovali ovládnuť územie Ujgurov a veľakrát svoj boj o ovládnutie tohto územia prehrali. Preto aj dnes je v postojoch čínskej administratívy cítiť istý odstup a snahu potlačiť akékoľvek prejavy kultúrnych tradícií a identity viažucich sa k bohatým kultúrnym pamiatkam Ujgurov a mesta Kašgar.
<P>
Nie som si istý, či sú oficiálne čínske orgány v dnešnej dobe schopné prijať filozofiu, že súčasný čínsky štát je postavený nielen na tradíciách a histórii Čínskej ríše, ale aj na tradíciách a histórii iných národov. Správanie sa Číňanov k Tibetu, ako aj k ujgurským pamiatkam v Kašgare svedčia skôr o tom, že Čína si dnes nedokáže vážiť bohatstvo, ktoré jej do spoločného štátu priniesli iné národy a iné kultúry.
<P>
Preto je správne aj z tohto miesta povedať, že my si na rozdiel od čínskych úradov vážime a ctíme všetky významné kultúrne pamiatky nachádzajúce na území Čínskej republiky, ako aj tie v Tibete a v Kašgare.
<SPEAKER ID="313" NAME="Seán Kelly" AFFILIATION="PPE">
Kašgar je mesto s tri a pol miliónom obyvateľov, čo je o trochu menej než počet obyvateľov celého ostrova Írsko. Je bližšie k Bagdadu než k Pekingu. Nachádza sa na významnej obchodnej trase, a to na hodvábnej ceste, a nachádzajú sa v ňom niektoré z najzachovanejších islamských architektonických miest. Niektoré z nich sú pochované pod povrchom púšte. Má aj najväčšiu mešitu s hrobkou v Číne. Je nepochybné, že ide o skutočné bohatstvo. Ako však bolo povedané, tomuto mestu hrozí obrovské nebezpečenstvo, lebo čínske orgány ho chcú prestavať pod zámienkou jeho náchylnosti na zemetrasenia. Tento postoj je pre nás neprijateľný, pretože sa domnievame, že by došlo k strate obrovského bohatstva.
<P>
Čo môžeme v súvislosti s tým urobiť? Možno veľmi málo, ale dôležité je aspoň to, aby sme dnes na túto otázku na tomto mieste upozornili. Ako sme uviedli, môžeme požiadať o jeho zaradenie medzi miesta svetového dedičstva nachádzajúce sa na hodvábnej ceste. Možno by sme tiež mohli oboznámiť ľudí s bohatstvami v tejto oblasti, aby ich miestni obyvatelia mohli zachovať pre budúce generácie. Bola by to strata pre celý svet, ale viac by stratila Čína.
<SPEAKER ID="314" NAME="Mitro Repo" AFFILIATION="S&amp;D">
(FI) Toto uznesenie sa v skutočnosti týka zachovania dôležitého kultúrneho dedičstva a práva národnostných menšín na kultúrnu identitu. Starobylé mesto Kašgar je jedným z najzachovanejších islamských miest v Strednej Ázii. Bohatá história mesta Kašgar siaha do obdobia čínskej dynastie Chan. Mesto bolo tiež dôležitou zastávkou na hodvábnej ceste. Spájalo Áziu a Európu. Celý región Sin-ťiang má obrovský kultúrny význam pre celý svet.
<P>
Čína musí prijať opatrenia a dosiahnuť zaradenie mesta Kašgar do svetového dedičstva UNESCO a zachovať územie pre budúce generácie. Európska služba pre vonkajšiu činnosť by tiež mala zabezpečiť rozšírenie miestnych stratégií na právo národa na kultúrnu identitu. Zastúpenie Európskej únie v Číne by tiež mohlo vyčleniť finančné zdroje na podporu tradícií menšín v meste Kašgar a ich kultúrnej identity.
<SPEAKER ID="315" NAME="Monica Luisa Macovei" AFFILIATION="PPE">
Budúce generácie závisia od našich súčasných opatrení na ochranu nadčasových miest, akým je Kašgar. Kašgar predstavuje základný pilier histórie islamu v Číne.
<P>
V roku 2009 oznámila čínska vláda program mestskej prestavby, ktorého cieľom je zbúrať 85 % starého mesta Kašgar a nahradiť ho modernými bytovými domami. Zbúranie by sa malo zastaviť. Urbanisti by mali vypracovať plán rozvoja, ktorým sa zachová staré mesto Kašgar. Celá hodvábna cesta v Číne by mala byť navrhnutá na ochranu v rámci programu svetového dedičstva UNESCO, ku ktorému sa Čína pripojila v roku 1985. Vyzývam Komisiu a Radu, aby túto otázku predložili čínskym orgánom.
<SPEAKER ID="316" NAME="Raül Romeva i Rueda" AFFILIATION="Verts/ALE">
Kultúrne dedičstvo má pre zachovanie identity zásadný význam. Platí to v Európe, Číne a kdekoľvek inde vo svete a čínske orgány si to uvedomujú. Videli sme však, ako zámerne zničili toto dedičstvo, ktoré predstavuje spomínanú identitu, na niekoľkých miestach, ako napríklad Tibet, a v súčasnosti konajú rovnako v ujgurskom meste Kašgar.
<P>
Z tohto dôvodu je mimoriadne dôležité, aby sme opätovne vysvetlili svoje stanovisko a naliehavo vyzvali čínsku vládu, aby bezodkladne zastavila ničenie kultúry, ktoré ohrozuje architektonické prežitie Kašgaru, a aby komplexne a odborne preskúmala metódy renovácie, ktoré sú citlivé z kultúrneho hľadiska. Má to svoj účel. Dôveryhodnosť vlády pramení aj zo spôsobu, akým zaobchádza s menšinami. Ak chce Čína získať dôveryhodnosť na medzinárodnej scéne, je dôležité, aby k menšinám, ako sú Ujguri, pristupovala náležite, primerane, s rešpektom a v súlade s dodržiavaním ľudských práv.
<SPEAKER ID="317" NAME="Paul Rübig" AFFILIATION="PPE">
(DE) Otázka kultúry a identity musí na celosvetovej úrovni jasne zohrávať jednu z najdôležitejších úloh. Karl Habsburg nám len tento týždeň vysvetlil, aké je v tejto snahe o zachovanie identity dôležité, aby toto kultúrne dedičstvo nebolo dostupné len Ujgurom, ale aby bolo aj celosvetovým vlastníctvom. Čína by v tejto súvislosti mala urobiť ústupok. Nedávno sme napríklad uzavreli dohodu s mestom Wen-čou, ktorá v budúcnosti umožní uskutočnenie priamych investícií v dolároch. Vnímam to ako príležitosť, aby sme venovali pozornosť aj tomuto regiónu a aby obyvatelia jednotlivých miest a regiónov v Číne dosiahli rovnaké práva. Medzinárodné vzťahy môžu v tejto súvislosti skutočne predstavovať obrovskú pomoc.
<SPEAKER ID="318" NAME="Sari Essayah" AFFILIATION="PPE">
(FI) Čína nedodržiava základné práva etnických menšín, či už ide o Tibeťanov, alebo o Ujgurov. Je príznačné, že Komunistická strany Číny odmieta podporiť mesto Kašgar v úsilí o získanie statusu svetového dedičstva UNESCO. V posledných rokoch Čína podporila medzinárodný projekt zameraný na zaradenie kultúrnych miest na hodvábnej ceste do zoznamu svetového dedičstva. Samotné mesto Kašgar však na zozname nie je, pretože je domovom jednej z najväčších menšín v Číne Ujgurov.
<P>
Naopak, Čína plánuje zbúrať veľkú časť tohto mesta, pričom sa obhajuje obavami o bezpečnosť jeho obyvateľov. Kultúrne a občianske organizácie a organizácie na ochranu ľudských práv však považujú tento plán za krutú snahu o zničenie kultúry Ujgurov. Komunistická strana Číny musí uznať skutočnosť, že občania Číny sú kultúrne rozmanití a musia mať aj právo na kultúrnu autonómiu.
<SPEAKER ID="319" NAME="Elena Băsescu" AFFILIATION="PPE">
(RO) Staré centrum mesta Kašgar a spolu s ním aj historický symbol ujgurskej menšiny v Číne sú ohrozené. Vykonávaná politika takzvanej mestskej prestavby má za následok postupný zánik identity tejto menšiny, ktorá svoju kultúru rozvinula okolo pevnosti na hodvábnej ceste. Som presvedčená, že vysťahovanie ujgurského obyvateľstva z jeho tradičných príbytkov a zbúranie mesta Kašgar sú opatrenia, ktoré sú v rozpore s právami menšín. Okrem toho sa mesto považuje za najzachovanejší príklad islamskej architektúry v Strednej Ázii. Ulice a budovy mesta možno obnoviť a zlepšiť tak životné podmienky jeho obyvateľov. Otázka znie, prečo čínske orgány neinvestujú do činností tohto druhu. Odporúčam zaradiť staré centrum mesta do zoznamu svetového dedičstva UNESCO ako súčasť hodvábnej cesty. Vyzývam tiež čínsku vládu, aby zastavila búranie mesta a hľadala alternatívne riešenia.
<SPEAKER ID="320" NAME="Eija-Riitta Korhola" AFFILIATION="PPE">
(FI) Vďaka svojej vzdialenej polohe na západnej hranici Číny mesto Kašgar a Ujguri, ktorí tam žijú, úspešne celé stáročia zachovávali svoje starobylé tradície. Mesto preto každoročne láka stovky a tisícky turistov. Vzhľadom na jeho strategickú polohu sa čínska správa v súčasnosti snaží účinnejšie kontrolovať región a zabezpečiť tak lepší prístup na energetické trhy v Strednej Ázii.
<P>
Čína má, samozrejme, právo na hospodársky rozvoj, ale je nevyhnutné dodržiavať krehké práva menšín. Mesto Kašgar je možné rozvíjať tak, aby sa Ujgurom zaručila možnosť naďalej pokračovať v doterajšom spôsobe života. Bezpečnosť budov a infraštruktúry v prípade zemetrasenia je možné zvýšiť bez toho, aby sa uskutočnili plány na zničenie 85 % starobylého mesta, aby boli Ujguri násilne vysťahovaní do nových obytných oblastí a aby sme boli svedkami rozkladu ich spoločnosti.
<P>
Toto bezohľadné búranie starobylého mesta by sa preto malo zastaviť a o otázke rozvoja tohto miesta, na ktorom Ujguri tradične žili, by sa malo diskutovať s nimi. V opačnom prípade ich exotickej a fascinujúcej kultúre hrozí úplný zánik.
<SPEAKER ID="321" NAME="Ryszard Czarnecki" AFFILIATION="ECR">
(PL) Chcel by som uviesť, že je potrebné uvítať, že Európsky parlament znova rokuje o otázke Ujgurov, moslimskej menšiny, ktorá je v Číne diskriminovaná. Rád by som všetkým pripomenul, že Európsky parlament už prijal uznesenie o tejto otázke a že by sme mali vyjadriť svoje stanoviská aj v súvislosti s inými náboženskými menšinami, ktoré sú v Čínskej ľudovej republike prenasledované. Ide napríklad o kresťanskú menšinu. Katolíci sa tam stretávajú s veľmi závažnou diskrimináciou. Komunistické orgány v Pekingu vytvorili nové cirkevné štruktúry, ktoré oficiálna katolícka cirkev neuznáva. Domnievam sa, že táto veľmi potrebná a dôležitá diskusia môže byť v súčasnosti hlasom v záujme obrany všetkých náboženských menšín v Číne. Myslím si, že tento hlas je mimoriadne potrebný.
<SPEAKER ID="322" NAME="Johannes Hahn">
člen Komisie. - Zachovanie kultúrneho bohatstva má zjavne rozhodujúci význam pri zabezpečení ochrany a zachovaní tradícií a spôsobu života menšín. Okrem toho môže zničenie dôležitého kultúrneho vlastníctva vážne poškodiť nielen dedičstvo a archeologické pamiatky príslušnej menšiny, ale aj kultúrne dedičstvo vo všeobecnosti. V tejto súvislosti Európska únia s obavami sleduje prestavbu starobylého mesta Kašgar v autonómnej oblasti Sin-ťiang v Číne. Význam mesta Kašgar ako kultúrneho centra ujgurskej menšiny v Číne je mimoriadne veľký. Mesto Kašgar sa považuje za rovnako dôležité ako Jeruzalem pre židov, moslimov a kresťanov.
<P>
V bielej knihe čínskej vlády z roku 2009 o autonómnej oblasti Sin-ťiang sa uvádza, že obnova mesta Kašgar je nevyhnutná z dôvodu jeho ochrany pred zemetrasením alebo požiarom. Je to chvályhodný cieľ. Občianska spoločnosť v Číne aj na medzinárodnej úrovni vyjadrila značné znepokojenie v súvislosti s uplatňovanými metódami. Prevláda vážna obava z prípadného zbúrania takmer 85 % starého mesta. Naozaj sa zdá, že sa zbúralo mnoho významných budov vrátane jedinečnej madrasy Xanliq. Znepokojujúce je aj to, že možno dôjde k vysťahovaniu približne 200 000 obyvateľov z ich tradičných domovov, pričom sa zdá, že s postihnutými obyvateľmi sa diskutuje málo alebo vôbec.
<P>
Prevláda obava, že zbúranie štruktúr, ktoré mnohé stáročia predstavovali základ ujgurskej kultúry, môže mať vážne dôsledky na zachovanie ich kultúry v nasledujúcich rokoch. Je tiež poľutovaniahodné, že Čína sa rozhodla nepožiadať o zaradenie mesta Kašgar do svetového dedičstva napriek jeho jedinečnému statusu. Organizácii UNESCO by to totiž umožnilo zapojiť sa do procesu prestavby. Uvedomujeme si, že organizácia UNESCO v každom prípade protestovala proti postupu čínskych orgánov v súvislosti s dôsledkami vývoja tradičného dedičstva a kultúry mesta Kašgar. Európska únia v plnej miere súhlasí s týmito obavami a vyzve čínske orgány na spoluprácu s organizáciou UNESCO s cieľom zabezpečiť, aby akákoľvek prestavba mesta Kašgar bola v súlade s medzinárodnými osvedčenými postupmi v tejto oblasti.
<P>
Európska únia tiež vyzve čínske orgány, aby zabezpečili dôkladnú diskusiu o budúcnosti mesta Kašgar s jeho obyvateľmi a aby zohľadnili ich stanoviská.
<SPEAKER ID="323" NAME="Predsedajúci">
V súlade s článkom 110 ods. 2 rokovacieho poriadku som dostal šesť návrhov uznesení.
<P>
Rozprava sa skončila.
<P>
Po skončení rozpráv pristúpime k hlasovaniu.
