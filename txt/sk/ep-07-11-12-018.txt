<CHAPTER ID="018">
Štatút Zásobovacej agentúry Euratomu (rozprava)
<SPEAKER ID="090" NAME="Predsedajúca">
. - Ďalším bodom rokovania je správa pani Romany Jordan Cizeljovej, v mene Výboru pre priemysel, výskum a energetiku, o návrhu rozhodnutia Rady, ktorým sa ustanovuje štatút Zásobovacej agentúry Euratomu - C6-0131/2007 -.
<SPEAKER ID="091" NAME="Franco Frattini">
podpredseda Komisie. - Vážená pani predsedajúca, hneď v úvode by som zablahoželať pani spravodajkyni k jej správe.
<P>
Jadrová energia tvorí dôležitú zložku európskych energetických politík a v súčasnosti môžeme byť svedkami obnoveného záujmu o jadrovú energiu na európskej ako aj medzinárodnej úrovni.
<P>
Zásobovacia agentúra Euroatomu počas svojej viac ako 45 ročnej existencie pomáha zabezpečiť dodávku jadrových palív v prospech ich používateľov v rámci celého Spoločenstva.
<P>
Zásobovacia agentúra je orgán zriadený na základe Zmluvy o Euroatome, čo znamená, že pochádza priamo z primárneho právneho nástroja. Jej cieľom je zabezpečiť dlhodobú bezpečnosť dodávok prostredníctvom rozumnej diverzifikácie zdrojov zásobovania pre jadrové palivá. Rovný prístup k zdrojom je dôležitým prvkom Zmluvy o Euroatome, ktorý zabezpečuje práve Zásobovacia agentúra.
<P>
Zásobovacia agentúra funguje v súčasnosti ešte stále na základe štatútov z roku 1958, kedy Spoločenstvo tvorilo len šesť členských štátov. Rozšírenie Európskej únie so sebou prináša potrebu modernizácie týchto štatútov. Presne to je účelom nášho návrhu. Z rovnakých dôvodov túto Zásobovaciu agentúru nemožno v zmysle medziinštitucionálnej dohody medzi Európskym parlamentom a Európskou komisiou považovať na novú agentúru.
<P>
Európsky parlament už dlho vyzýva na obnovenie úlohy tejto agentúry, aby mohla naplno využívať právomoci, ktoré jej udeľuje Zmluva o Euroatome. V tejto súvislosti by som chcel osobitne spomenúť správu pána Maldeikisa o 50. výročí Zmluvy o Euroatome, ktorú tento Parlament prijal na začiatku tohto roka. S radosťou vám môžem oznámiť, že Komisia víta väčšinu predložených pozmeňujúcich a doplňujúcich návrhov. Zdieľam spoločne s vami názor, že je potrebné posilniť úlohu poradného výboru. Súhlasím aj s tým, že by mal väčšou mierou prispievať k príprave prieskumov trhu vykonávaných agentúrou.
<P>
Na záver chcem povedať, že vítam podporu zo strany Európskeho parlamentu s cieľom posilniť úlohu Zásobovacej agentúry Euroatomu. Teším sa na nasledujúcu rozpravu.
<SPEAKER ID="092" NAME="Romana Jordan Cizelj  " AFFILIATION="PPE-DE">
spravodajkyňa. - (SL) Úloha jadrovej energie sa stáva čoraz jasnejšou nielen v Európe ale tiež na celom svete. Spoľahlivosť dodávok, konkurencieschopnosť energetického trhu a minimalizácia environmentálnych dopadov pri produkcii a používaní energií tvoria základné piliere energetickej politiky Európskej únie. Trvalo udržateľný rozvoj energetiky má zároveň pozitívny vplyv na vývoj technológií, hospodársky rast a zamestnanosť. Všetky tieto skutočnosti smerujú k dosiahnutiu cieľov lisabonskej stratégie.
<P>
Vyvážený energetický mix je jednou z nevyhnutných podmienok pre dosiahnutie trvalo udržateľného rastu, pre boj proti globálnemu otepľovaniu a klimatickým zmenám, znižovanie závislosti na dovoze a zabezpečenie bezpečnosti energetických dodávok. V Európskej únii tvorí jednu zo zložiek tohto mixu aj jadrová energia. Z toho dôvodu musíme zabezpečiť, aby sme mali k dispozícii bezpečné a spoľahlivé dodávky jadrového materiálu a konkurencieschopné a správne fungujúce energetické trhy, na ktoré sa môžeme spoľahnúť.
<P>
Práve z toho dôvodu bola zriadená Zásobovacia agentúra Euratomu. Vzhľadom na meniace sa podmienky na svetových energetických troch musí byť úloha tejto agentúry viac posilnená. Súhlasím samozrejme s Komisiou, že rozšírenie Európskej únie na 27 členských štátov a rozpočtové pravidlá prijaté pre túto agentúru si vyžadujú nový, modernizovaný a vylepšený štatút pre Zásobovaciu agentúru Euroatomu.
<P>
Vo svojej správe zdôrazňujem aj čoraz dôležitejšiu úlohu tejto agentúry. Potrebujeme silný orgán, ktorý bude okrem svojej základnej úlohy monitorovania ponuky a dopytu jadrových materiálov a služieb poskytovať a pravidelne vykonávať štúdie rizík a dlhodobého cenového pohybu na trhu s jadrovými materiálmi. Musí mať kontrolu nad uzatváraním dlhodobých zmlúv o jadrových palivách, vytvárať investičný rámec, atď.
<P>
S cieľom dosiahnuť úspešné vykonávanie všetkých týchto úloh som navrhla rozšírenie úlohy poradného výboru, ktorý ja osobne vnímam predovšetkým ako odborný orgán. Na základe svojich rozmanitých odborných znalostí dokáže tento výbor poskytnúť agentúre jedinečnú podporu pri plnení úloh, ktoré jej zverila Zmluva o Euroatome. Z toho dôvodu sa domnievam, že je potrebné zvýšiť počet členov poradného výboru, predovšetkým pokiaľ ide o odborníkov. Myslím si, že členské štáty, ktoré vykonávajú aktivity jadrového palivového cyklu a zároveň sa rozhodujúcou mierou podieľajú na financovaní, majú nárok na ďalšieho člena poradného výboru.
<P>
S cieľom zabezpečiť konzistenciu v práci tohto výboru a umožniť mu dosiahnuť vysokú úroveň odborných znalostí navrhujem zriadenie úradu alebo orgánu riadiacich pracovníkov, ktorý by bol tvorený predsedom, dvoma podpredsedami a dvoma poradcami. Konzistenciu je možné dosiahnuť jedine prostredníctvom jednoduchej štruktúry a jasne definovaných úloh riadiacich pracovníkov poradného výboru, ktorí tvoria spojovací článok medzi poradným výborom a generálnym riaditeľom agentúry. Ich úlohou je koordinovať činnosti poradného výboru, predovšetkým tie, ktoré sa týkajú vypracovania, hodnotenia a revízie správ tohto výboru a rozširovania odborných znalostí. Bez investícií do vedomostí a ľudských zdrojov sa nám len veľmi ťažko podarí dosiahnuť stanovené ciele pre konkurencieschopnú a technologicky vyspelú Európu.
<P>
Chcela by som ďalej zdôrazniť potrebu transparentnosti, ktorá sa týka predovšetkým výročnej správy agentúry. Domnievam sa tiež, že Európsky parlament by mal byť informovaný o každom významnom projekte agentúry. Je potrebné jasnejšie definovať úlohu Európskeho parlamentu v súvislosti s rozpočtovými postupmi agentúry.
<P>
Výročnú správu agentúry, výsledky štúdií a ďalšie relevantné texty by mal dostávať nielen Európsky parlament, ale tiež Rada, Dvor audítorov a členské štáty. Jedine pomocou dobrého toku informácií a zavedením dobrej praxe sa nám podarí zlepšiť fungovanie tejto agentúry.
<P>
K lepšej transparentnosti môže prispieť aj metóda financovania agentúry, ktorá bola až doposiaľ značne komplikovaná a nejasná vzhľadom na špecifickú povahu tejto agentúry. Chcela by som túto metódu zjednodušiť a tým pádom podporiť fungovanie agentúry na rovnakom základe, na akom fungujú aj iné európske agentúry. Jadrová energia tvorí jednu zo zložiek energetického mixu, a ja by som bola rada, keby fungovala na základe rovnakých podmienok, aké sa uplatňujú aj v súvislosti s inými formami energie.
<P>
S cieľom zjednodušiť túto situáciu a dosiahnuť jej väčšiu transparentnosť a konzistenciu s ustanoveniami Zmluvy o Euroatome navrhujem, aby Zásobovacia agentúra mala svoju vlastnú rozpočtovú líniu, ktorá bude odlišná od rozpočtu oddelení Komisie, a v ktorej budú administratívne výdavky jasne oddelené od prevádzkových výdavkov agentúry. Toto opatrenie by umožnilo Európskemu parlamentu, ako jednej z vetví rozpočtového orgánu, získať kontrolu nad rozpočtom agentúry, čo by zároveň prispelo k transparentnejšej a demokratickejšej Európe.
<P>
Bez ohľadu na to, či súhlasíme alebo nesúhlasíme s rastúcou úlohou jadrovej energie, jej existencia je v súčasnej dobe realitou. Každý z nás si určite želá bezpečné dodávky a fungujúce trhy, tento stav je však možné dosiahnuť jedine pomocou dlhodobej vízie a silného orgánu s dostatočne silnými právomocami a demokratickou kontrolou. Nový štatút Zásobovacej agentúry Euroatomu sa snaží tieto ciele dosiahnuť.
<P>
Nakoniec by som sa chcela poďakovať Komisii za jej spoluprácu a za zodpovedanie zložitých otázok týkajúcich sa tohto štatútu. Chcela by som sa poďakovať členom Výboru pre priemysel, výskum a energetiku za konštruktívnu spoluprácu pri vypracovávaní a prijímaní tejto správy. Chcela by som vás tiež požiadať, aby ste na plenárnom zasadnutí hlasovali za túto správu a veľmi rada si tiež vypočujem pripomienky ctených poslancov a poslankýň.
<SPEAKER ID="093" NAME="Giles Chichester">
v mene skupiny PPE-DE. - Vážená pani predsedajúca, dovoľte mi v prvom rade tiež zablahoželať pani Jordan Cizeljovej k jej správe. Vynaložila skutočne poriadnu dávku úsilia, aby dosiahla množstvo významných a praktických zlepšení tohto návrhu.
<P>
Pevne verím, že Rada tieto návrhy príjme. Som si vedomý, že o tejto otázke zatiaľ vedieme iba konzultácie. Vítam dôraz, ktorý sa v správe kladie na otvorenosť - otvorenosť pokiaľ ide o fungovanie agentúry - ako aj dôraz kladený na úlohu, ktorú by mal pri práci agentúry zohrávať Parlament.
<P>
V tomto duchu podporujem pozmeňujúce a doplňujúce návrhy Výboru pre rozpočet, ktoré nám, ako súčasti rozpočtového orgánu, umožňujú vykonávať naše právomoci.
<P>
Vítam aj návrhy, ktorými sa pani Jordan Cizeljová usiluje sprehľadniť úlohu tejto agentúry, obzvlášť úlohu jej výboru. Na druhej strane však nie som veľmi nadšený nárastom počtu jej členov. V každom prípade si však myslím, že je nesmierne prínosné byť v súvislosti s úlohou tohto výboru viac otvorený a konkrétny.
<P>
Naopak, musím vyjadriť svoje poľutovanie nad jedným alebo dvoma škodlivými pozmeňujúcimi a doplňujúcimi návrhmi, predovšetkým nad pozmeňujúcim a doplňujúcim návrhom č. 39, ktorý podľa môjho názoru skôr na škodu veci, no možno aj zámerne, ide úplne opačným smerom, než je účel a úloha agentúry a celej Zmluvy o Euroatome. Taká je však skutočnosť. Možno by nás to ani nemalo prekvapovať, vzhľadom na to, že sa od skupiny Verts/ALE zrejme nedá nič iné ani očakávať.
<P>
Nakoniec by som chcel privítať renesanciu jadrovej energie - presne ako to povedal pán komisár - na európskej aj medzinárodnej úrovni, vzhľadom na kľúčovú úlohu, ktorú bude musieť zohrať v boji proti klimatickým zmenám.
<SPEAKER ID="094" NAME="Atanas Paparizov">
v mene skupiny PSE - (BG) Vážené kolegyne, vážení kolegovia, chcel by som v mene socialistov zablahoželať pani spravodajkyni Cizeljovej k dôkladnej práci a dobrej spolupráci v rámci Výboru pre priemysel, výskum a energetiku počas prípravy tejto správy.
<P>
Domnievam sa, že prijatie nového štatútu Zásobovacej agentúry Euroatomu by malo odrážať nielen nový počet členských štátov, ale aj moderné finančné pravidlá. V prvom rade by mal tento štatút vytvoriť základy pre posilnenie úlohy agentúry a zabezpečiť pravidelné dodávky surovín a jadrového materiálu za najvýhodnejších podmienok.
<P>
V tejto súvislosti podporujem návrh na posilnenie analytických činností agentúry pokiaľ ide o rozvoj trhu s jadrovými materiálmi ako aj návrh na vykonávanie pravidelných revízií vrátane analýzy trhového rizika. Návrhy na vymedzenie a posilnenie úlohy poradného výboru prispejú k väčšej prestíži agentúry a vyššej odbornosti jej práce. Osobitná pozornosť by sa mala venovať návrhom na podporu transparentnosti v činnostiach agentúry.
<P>
Z hľadiska úlohy Európskeho parlamentu by bolo vhodné zaviesť zmeny v dvoch líniách: v jasnejšej definícii úlohy Európskeho parlamentu v rozpočtovom postupe a v podriadení agentúrneho pracovného programu, výročných správ a štúdií Európskemu parlamentu s cieľom poskytovať Európskemu parlamentu pravidelné a podrobné informácie o činnostiach agentúry. Som presvedčený, že prijatie návrhov Európskeho parlamentu zo strany Rady by mohlo vytvoriť základy pre posilnenie právomocí agentúry, ktorá by sa tak, prostredníctvom vyzývania na podporu iniciatív mnohostranných medzinárodných centier pre obohacovanie uránu pod kontrolou Medzinárodnej agentúry pre atómovú energiu, mohla stať vedúcim iniciátorom vykonávania bodu 9 uznesenia Európskeho parlamentu zo 14. marca 2007 určeného medzinárodnému spoločenstvu, ktorý sa týka nešírenia jadrových zbraní a jadrového odzbrojenia.
<P>
Presne ako zdôraznil aj pán Javier Solana na zasadnutí Euromedu, ktoré sa konalo 6. novembra v Lisabone, táto otázka je nesmierne aktuálna práve v súčasnosti, keď krajiny ako Maroko, Egypt a Jordánsko ohlásili svoje ambiciózne programy na vývoj jadrovej energie.
<P>
Na záver by som chcel vyjadriť svoje presvedčenie, že prijatie nového štatútu Zásobovacej agentúry Euroatomu prispeje k posilneniu úlohy Európskej únie v súvislosti s uplatňovaním prísnych pravidiel pre nešírenie jadrových zbraní a jadrovú bezpečnosť. (Rečník pokračuje vo svojom prejave v angličtine)
<P>
v mene skupiny PSE.Chcel by som sa osobitne poďakovať pánovi podpredsedovi Komisie Frattinimu za jeho podporu návrhov, ktoré predložil Výbor pre priemysel, výskum a energetiku, a za jeho vyhlásenie, že by sa z tejto agentúry mal stať životaschopný orgán Európskej únie vzhľadom na obnovenú úlohu jadrovej energie a nový a viac vyvážený postoj k nej.
<SPEAKER ID="096" NAME="Šarūnas Birutis">
skupina ALDE. - (LT) Vážené dámy, vážení páni, v prvom rade mi dovoľte poďakovať sa našej spravodajkyni za vynikajúce výsledky a dobre vyváženú správu.
<P>
Základnou úlohou Zásobovacej agentúry Euroatomu je zabezpečiť rovnaký prístup k jadrovej energii a bezpečnosť jej dodávok pre všetkých spotrebiteľov v rámci Európskej únie. V súčasnosti funguje Zásobovacia agentúra na základe štatútu, ktorý bol prijatý pred takmer 50 rokmi. Životné výzvy spolu s rozšírením Európskej únie, ako aj potreba prijatia moderného finančného prístupu, si vyžadujú prijatie nového štatútu pre túto agentúru. Finančný prístup nového štatútu je v súlade so všeobecným finančným rámcom Európskeho spoločenstva a zároveň aj s rozšírením Európskej únie.
<P>
Diskusie o novom štatúte neboli vzhľadom na zložitý charakter tejto agentúry jednoduché. Je očividné, že táto agentúra v skutočnosti plnila úlohu orgánu Komisie, aj keď, na základe Zmluvy o Euroatome, bola zriadená ako agentúra s vlastnou právnou subjektivitou a značnou finančnou nezávislosťou. V opačnom prípade by ani nepotrebovala svoj vlastný štatút, ktorý orgány Komisie zvyčajne nemajú. Táto agentúra má pre niektoré členské štáty veľmi veľký význam, vzhľadom na typ činností, ktoré sa od nej očakávali. Z toho dôvodu nepredstavuje typickú decentralizovanú agentúru v zmysle Európskej únie.
<P>
Chcel by som vyjadriť svoje potešenie nad skutočnosťou, že sa v rámci Výboru pre priemysel, výskum a energetiku podarilo dosiahnuť konsenzus o počte členov poradného výboru agentúry. Pri všetkej úcte ku Komisii by som chcel upozorniť, že návrh na obmedzenie vplyvu tohto výboru a zníženie počtu jeho členov na 42 nebol veľmi dobrý, predovšetkým vzhľadom na odporúčania Komisie vytvoriť nástroje a štruktúry, ako je napríklad Úrad pre dohľad nad energetikou, s cieľom vytvoriť účinnú európsku energetickú politiku.
<P>
Výbor bude prostredníctvom vyjadrovania svojich stanovísk a poskytovania informácií pomáhať agentúre pri plnení jej úloh. Bude fungovať ako spojovací článok medzi agentúrou a výrobcami a spotrebiteľmi v jadrovom priemysle. Vzhľadom na svoje rozmanité odborné znalosti bude môcť tento výbor poskytnúť agentúre jedinečnú podporu pri plnení úloh, ktoré jej prideľuje Zmluva o Euroatome.
<P>
Som zástancom toho, aby sa neobmedzovala dĺžka funkčného obdobia členov poradného výboru. Týmto spôsobom môžeme v tomto výbore dosiahnuť stabilitu a konzistenciu jeho právomocí. Tento pozmeňujúci a doplňujúci návrh má veľký význam pre malé krajiny, pričom mám teraz konkrétne na mysli svoju vlasť, Litvu, a niektoré ďalšie krajiny. Z toho dôvodu tento návrh podporujem a vítam.
<SPEAKER ID="098" NAME="Liam Aylward">
v mene skupiny UEN. - Vážený pán predsedajúci, plne uznávam, že rozhodnutia v oblasti energetiky by sa mali v Európe prijímať na úrovni jednotlivých vlád. Domnievam sa však, že teraz nastal čas, aby Európska únia, možno aj na základe Zmluvy o Euroatome, zriadila v Európe nezávislý jadrový inšpektorát, ktorý by mal právomoci na úplné preverovanie bezpečnostných štandardov v európskych jadrových elektrárňach. V súvislosti s tým by britská vláda mapa vypracovať harmonogram pre postupné odstavenie jadrovej elektrárne v Sellafielde vzhľadom na závažné bezpečnostné nedostatky a zlyhanie systému v tejto elektrárne v minulosti.
<P>
V neslávne známej nádrži B30 v jadrovej elektrárni v Sellafielde sa od roku 1959 hromadia obrovské množstvá nespracovaného rádioaktívneho materiálu. Dokonca ani britský úrad pre vyraďovanie jadrových zariadení z prevádzky nedokáže určiť presné úrovne nespracovaného rádioaktívneho materiálu v tejto elektrárni. Britská vláda musí predložiť detailný plán postupného vyradenia z prevádzky tejto rádioaktívnej skládky známej ako nádrž B30. Osemdesiattritisíc litrov rádioaktívneho materiálu, ktoré v apríli 2005 unikli zo závodu na opätovné spracovanie jadrového materiálu THORP, sa postarali o to, aby táto elektráreň zostala od tej doby zatvorená. Britská vláda by teraz mala vyhlásiť, že z dôvodu dobre zdokumentovaných bezpečnostných problémov v závode THORP nebude toto zariadenie už nikdy v budúcnosti opäť spustené.
<SPEAKER ID="099" NAME="Satu Hassi">
v mene skupiny Verts/ALE. - (FI) Vážený pán predsedajúci, chcela by som sa pani spravodajkyni srdečne poďakovať za zodpovedné preskúmanie tejto otázky, a to aj napriek tomu, že moja skupina nesúhlasí s mnohými jej aspektmi. Z pohľadu zelených je celá Zmluva o Euroatome životným prekliatím, pretože sa v nej uprednostňuje jadrová energia pred bezpečnejšími formami energie. Aj napriek tomu by sme si však vedeli predstaviť prijatie štatútu Zásobovacej agentúry Euroatomu, ak by tento štatút spĺňal tri podmienky: transparentnosť, samofinancovanie a nezávislý monitoring. Realita je však bohužiaľ iná.
<P>
Po prvé, Zásobovacia agentúra je financovaná z peňazí daňových poplatníkov. To znamená skryté dotácie pre jadrovú energiu. Článok 52 Zmluvy o Euroatome umožňuje agentúre získavať finančné prostriedky účtovaním poplatkov pri predaji jadrového materiálu. Skupina zelených sa domnieva, že samofinancovanie by malo byť požadované povinne zo zákona.
<P>
Po druhé, mal by byť zaručený nezávislý monitoring. Súčasný návrh by mal za následok vznik situácie, v ktorej by Generálne riaditeľstvo pre energetiku a dopravu podporovalo používanie jadrovej energie a zároveň by vykonávalo aj jej monitoring. To samozrejme nie je správne, predovšetkým preto, že na medzinárodnej úrovni plní podobnú rozporuplnú úlohu monitorovacieho orgánu pre jadrovú bezpečnosť, ktorý zároveň propaguje jadrovú energiu, Medzinárodná agentúra pre atómovú energiu.
<P>
Po tretie, je narušená štruktúra poradného výboru Zásobovacej agentúry, vzhľadom na skutočnosť, že neprimerane vysoké zastúpenie v tomto výbore majú krajiny vyrábajúce jadrovú energiu. Tento stav by ešte viac zhoršil pozmeňujúci a doplňujúci návrh, ktorý predložil Výbor pre priemysel, výskum a energetiku.
<P>
Vzhľadom na tieto nedostatky nemôžeme bohužiaľ tento návrh podporiť.
<SPEAKER ID="100" NAME="Ján Hudacký" AFFILIATION="PPE-DE">
(SK) Dovoľte mi poďakovať sa predovšetkým spravodajkyni pani Cizeljovej za jej výbornú a podnetnú správu.
<P>
Nepriaznivá energetická situácia vo svete, vysoká závislosť Európskej únie od dovozu energetických zdrojov a zvyšovanie emisií skleníkových plynov spôsobujú, že jadrová energetika aj napriek mnohým ideologickým odporcom sa dostáva viac do pozornosti EÚ a je už neoddeliteľnou súčasťou energetického mixu mnohých európskych krajín.
<P>
V tejto súvislosti musí Zásobovacia agentúra Euratomu čeliť týmto výzvam s cieľom poskytovať svojim zákazníkom komplexné a efektívne služby s vysokým stupňom flexibility a rovnakej dostupnosti. Dovoľte mi v krátkosti dotknúť sa troch aspektov, ktoré sú veľmi dôležité pre naplnenie misie tejto agentúry.
<P>
Po prvé, sú to jej úlohy. Tu plne súhlasím so spravodajkyňou, že úlohy zásobovacej agentúry by mali byť lepšie a konkrétnejšie definované, aby boli v súlade s ustanoveniami zmluvy a zohľadňovali ciele spoločnej politiky bezpečnosti zásobovania jadrovým materiálom v obnovenom energetickom kontexte. Po druhé, je to vlastná organizácia agentúry. Nový štatút agentúry, ktorý navrhuje Komisia, sa na prvý pohľad javí ako dostatočne efektívny, tak smerom k organizačnej štruktúre, napríklad redukcia členov poradného výboru, ako aj k rozpočtu. Ak však berieme do úvahy celkové poslanie agentúry, tá by si mala zachovať vysokú úroveň svojich kompetencií aj v oblasti monitorovania hodnotení, navrhovania odporúčaní a vykonávania konkrétnych trhových štúdií. To ale znamená mať k dispozícii vysoko kvalifikovaných odborníkov z odvetvia, ktorí majú rozsiahle skúsenosti s fungovaním trhu a operáciami palivového cyklu.
<P>
V oblasti medziinštitucionálnych vzťahov Európsky parlament by mal byť pravidelným príjemcom dôležitých hodnotiacich správ týkajúcich sa agentúry, čím by sa zvýšila aj transparentnosť jej činností a finančných tokov. Po tretie, je to transparentnosť financovania agentúry. Napriek faktu, že agentúra bola zriadená na základe Zmluvy o Euratome, s právnou subjektivitou a značným stupňom finančnej autonómie, jej prepojenie na štruktúry Komisie vytvárajú zložitý a málo transparentný finančný mechanizmus, ktorý poskytuje len obmedzený prístup k finančným informáciám.
<SPEAKER ID="101" NAME="Franco Frattini">
podpredseda Komisie. - Vážený pán predsedajúci, ešte raz by som sa chcel poďakovať pani spravodajkyni za jej užitočnú prácu. Chcem sa poďakovať aj všetkým vám za túto diskusiu, ktorá ukazuje a potvrdzuje, že skutočne existuje potreba modernizácie štatútu Zásobovacej agentúry Euroatom.
<P>
Návrh štatútu tejto agentúry sme prijali na jar tohto roku. Vaša správa obohatí pôvodný návrh Komisie. Z toho dôvodu vás môžem ubezpečiť, že počas záverečných diskusií v Rade bude Komisia podporovať väčšinu pozmeňujúcich a doplňujúcich návrhov, ktoré predložil Európsky parlament.
<P>
Ešte raz vám ďakujem za podporu a pozornosť.
<SPEAKER ID="102" NAME="Predsedajúci">
. - Rozprava sa skončila.
<P>
Hlasovanie sa uskutoční zajtra o 11.30 hod.
