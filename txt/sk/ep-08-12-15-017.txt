<CHAPTER ID="017">
Transfery výrobkov na účely obrany (rozprava) 
<SPEAKER ID="176" NAME="Predsedajúci">
Ďalším bodom programu je správa pani Rühleovej v mene Výboru pre vnútorný trh a ochranu spotrebiteľa o návrhu smernice Európskeho parlamentu a Rady o zjednodušení podmienok pre transfery výrobkov na účely obrany v rámci Spoločenstva - C6-0468/2007 -.
<SPEAKER ID="177" NAME="Heide Rühle">
spravodajkyňa. - (DE) Vážený pán predsedajúci, bohužiaľ je to ďalšia dohoda v prvom čítaní, ale očakávam, že pani Weilerová o tom bude hovoriť neskôr.
<P>
Musíme využiť príležitosť a dosiahnuť kompromis počas francúzskeho predsedníctva. V súčasnosti sa pravidlá vnútorného trhu nevzťahujú na vojenský materiál, čo znamená, že všetky takéto produkty musia získať licenciu jednotlivo, od jednoduchých produktov, ako sú skrutky alebo časti uniforiem, až po veľmi komplexné vojenské vybavenie, to všetko musí mať individuálnu licenciu. Tieto individuálne licencie vydáva 27 odlišných národných systémov a teraz sa pokúšame túto vec zjednodušiť a harmonizovať, aby sa zabezpečila väčšia prehľadnosť a aby sa skutočná práca, teda kontrola, mohla zameriavať na komplexné systémy. Inými slovami, aby sme nemuseli monitorovať všetko rovnako na základe individuálnych licencií, ale aby sme sa radšej mohli sústrediť na to, čo je podstatné.
<P>
Musí však byť celkom jasné, že takéto zjednodušenie nesmie oslabiť zodpovednosť členských štátov za vývoz zbraní a za jeho kontrolu, to v žiadnom prípade. Táto zodpovednosť sa sústredí hlavne na proces udeľovania licencií. Licencie určujú obmedzenia používania a koncového používania, ktoré sú stálou súčasťou produktu a jeho dodávky a ktoré musí príjemca dodržiavať. Európske nariadenie musí posilniť túto zodpovednosť členských štátov a zároveň od nich vyžadovať, aby všetky využívali rovnaký postup.
<P>
Zjednodušenie v tejto citlivej oblasti musí úplne zohľadňovať skutočnosť, že v EÚ dochádza k opakovaným porušeniam obmedzení vývozu do tretích krajín. Zbrane z EÚ sa používajú v krajinách, ktoré sú dobre známe svojím porušovaním ľudských práv, ako napríklad 82 ozbrojených vozidiel, ktoré boli v septembri 2006 vyvezené cez Francúzsko a Belgicko do Čadu v rozpore s právnymi predpismi EÚ. Aj keď predtým mohli členské štáty na papieri požadovať, aby príjemca dodržiaval doložky o koncovom používaní, nemali žiadne praktické prostriedky proti príjemcovi v inom členskom štáte, ktorý ďalej vyviezol tovar v rozpore s obmedzením.
<P>
Mimovládna organizácia Saferworld napríklad s ľútosťou zistila, že Rumunsko nemá žiadne účinné sankcie proti porušeniam národného systému transferu zbraní. Pomocou tejto smernice to chceme zmeniť. Pomocou tejto smernice sme posilnili zodpovednosť členských štátov. Je však potrebné poznamenať, že táto smernica vychádza z právneho predpisu o vnútornom trhu, z článku 95 Zmluvy o ES, inými slovami z prvého piliera zmluvy, ktorý, bohužiaľ, znemožňuje priamo zahrnúť dohody v oblasti zahraničnej politiky v druhom pilieri, ako napríklad európsky kódex správania pri vývoze zbraní. Napriek tomu máme odôvodnenie s jasným znením, v ktorom sa jednoznačne uvádza, že zodpovednosť v tejto oblasti znášajú členské štáty.
<P>
Mojím hlavným zámerom ako spravodajkyne Európskeho parlamentu bolo zvýšiť transparentnosť a demokratickú kontrolu v záujme zabránenia porušeniam alebo v záujme ich potrestania v prípade, že sa vyskytnú. Nevyhnutnými podmienkami na zjednodušenie transferu zbraní sú posilnená zodpovednosť na všetkých stranách a väčšia vzájomná dôvera.
<P>
Posilnili sme konkrétne dva postupy udeľovania licencií, po prvé globálne povolenie a po druhé všeobecné povolenie, čím sme stanovili jasné povinnosti pre podniky usilujúce o všeobecné povolenie. V budúcnosti budú musieť byť tieto podniky certifikované, čo bude jediný spôsob získania všeobecného povolenia. Certifikácia bude vyžadovať trvalú zodpovednosť podniku za dodržiavanie stanovených obmedzení vývozu až po najvyššiu úroveň riadenia. Od členských štátov sa bude vyžadovať, aby nielen odňali certifikáciu podnikom, ktoré tieto obmedzenia nedodržia, ale aby ich aj potrestali. V budúcnosti sa bude vo verejne dostupných registroch uverejňovať zoznam podnikov so všeobecným povolením, čím sa zabezpečí väčšia transparentnosť a možnosti monitorovania pre verejnosť. Uverejňovať sa budú aj všeobecné povolenia so všetkými povinnosťami, ktoré sú ich súčasťou.
<P>
Na certifikáciu podnikov musia používať všetky členské štáty tie isté kritériá. To je mimoriadne dôležité. Smernica teda zvýši tlak na členské štáty, ktoré doposiaľ povolili a riadili export zbraní bez dohľadu verejnosti. To znamená, že oblasť, ktorá je podľa Transparency International mimoriadne náchylná na korupciu, bude po prvýkrát primerane transparentná.
<SPEAKER ID="178" NAME="Günter Verheugen" LANGUAGE="DE">
Vážený pán predsedajúci, dámy a páni, dnes podnikáme veľký krok smerom k vnútornému trhu pre výrobky na účely obrany. Zároveň však členským štátom neodnímame ich právo prijímať vlastné rozhodnutia o vývozných politikách v tomto citlivom odvetví. Je to jediné možné riešenie veľmi citlivej veci a chcel by som osobitne poďakovať spravodajkyni pani Rühleovej za jej intenzívnu a účinnú prácu. Ďakujem aj tieňovým spravodajcom, ktorí majú výrazný podiel na dnešnom úspechu.
<P>
Svoju vďaku by som chcel vysloviť aj francúzskemu a slovinskému predsedníctvu, ktoré sa postarali o taký rýchly pokrok počas rokovaní v Rade. Je naozaj pozoruhodné, že sa nám podarilo prijať takýto náročný návrh už dnes za menej než jeden rok.
<P>
Kto by pred desiatimi rokmi, keď Komisia prvýkrát predložila myšlienku vnútorného trhu pre tovary na účely obrany, veril, že sa to naozaj podarí? Myslím, že by tomu mnohí neverili, no naša vytrvalosť sa vyplatila. Dospeli sme k významnému zlomu. Členské štáty už nebudú považovať ostatné členské štáty za tretie krajiny na účely vývozu zbraní, ale za partnerov, čo bude jasným a politicky významným vyhlásením o európskej integrácii.
<P>
Netreba podceňovať ani hospodársky význam tejto udalosti. Peniaze daňových poplatníkov sa budú v budúcnosti používať efektívnejšie, pretože v súčasnosti bežnú duplicitu práce, ktorá je drahšia, nahradí špecializácia. Náš priemysel bude konkurencieschopnejší na medzinárodnej úrovni a to platí najmä pre malé a stredné podniky, ktoré budú mať vďaka jasnejším a predvídateľnejším pravidlám jednoduchší prístup na trh.
<P>
Aj ozbrojené sily členských štátov budú mať väčšiu bezpečnosť dodávok a väčší výber z kvalitného vojenského vybavenia - celkom jednoducho, ak budú môcť nakupovať v Európskej únii, čo by malo byť stimulom pre nákup európskych tovarov a nie pre zaobstaranie týchto produktov mimo Európy.
<P>
Napokon očakávam aj to, že z pohľadu bezpečnosti získame všetci. Usporíme na kontrolách v rámci Spoločenstva, čo poskytne členským štátom dodatočné prostriedky na zintenzívnenie kontrol vývozu do tretích krajín. Zopakujem slová pani Rühleovej o súčasných praktikách a úplne s ňou súhlasím, že v tejto súvislosti je potrebných viac kontrol. Na dosiahnutí tohto výsledku pracovalo veľa ľudí a dnes sme ho dosiahli spolu. Som vám za to všetkým veľmi zaviazaný.
<SPEAKER ID="179" NAME="Hannes Swoboda" LANGUAGE="DE">
Vážený pán predsedajúci, pán komisár, pani Rühleová, dovoľte mi vyjadriť úprimné poďakovanie pani Rühleovej. Podobne ako pán komisár, aj ja sa v mene Výboru pre priemysel, výskum a energetiku domnievam, že potrebujeme lepšie východiskové podmienky pre zbrojný priemysel. Vzhľadom na úroveň hospodárskej súťaže, najmä zo Spojených štátov amerických, potrebujeme rovnaké podmienky hospodárskej súťaže pre všetky subjekty.
<P>
Neznamená to, ako už bolo spomínané, že nie je potrebné, aby mali rôzne členské štáty svoje vlastné zásady v oblasti vývozu zbraní, ale to, že potrebujeme zjednodušené postupy všade, kde je to potrebné a možné, a to aj v záujme obmedzenia byrokracie.
<P>
Je vhodné zopakovať, že potrebujeme transparentnosť. Zvýši sa tým miera bezpečnosti, zjednoduší sa postup a možné zneužitie sa zároveň bude odhaľovať ľahšie ako v súčasných podmienkach.
<P>
Musia sa, samozrejme, vykonávať pravidelné kontroly, aby sa zaručilo dodržiavanie dohodnutých pravidiel a zásad, ktoré sa, prirodzene, musia zaznamenať do rôznych obchodných dokumentov.
<P>
Na záver by som chcel zdôrazniť, že to nebude možné bez sankcií. Nechceme síce nevyhnutne uplatňovať sankcie, chceme však dostatočne jasne vyjadriť, že ak máme mať zjednodušené pravidlá, ktoré budú slúžiť priemyslu, musí existovať aj väčší tlak na zabezpečenie dodržiavania týchto pravidiel. V tomto smere sa domnievam, že je to veľmi dobrá správa a že naozaj podnikáme dôležitý krok smerom k vnútornému trhu pre výrobky na účely obrany.
<SPEAKER ID="180" NAME="Jacques Toubon" LANGUAGE="FR">
Vážený pán predsedajúci, veľmi ma teší prijatie návrhu tejto smernice, pretože je to po prvýkrát, čo nástroj Spoločenstva zjednoduší transfer medzi členskými štátmi v mimoriadne citlivej oblasti, v oblasti výrobkov na účely obrany.
<P>
Pre vnútorný trh s obrannými zariadeniami je to skutočný krok vpred. Vďačíme za to práci Parlamentu a konkrétne našej spravodajkyne pani Rühleovej, ako aj úsiliu, ktoré vynaložili Rada a Komisia od našich rozhovorov pred mesiacom, keď sme hlasovali vo Výbore pre vnútorný trh a ochranu spotrebiteľa.
<P>
Tento text má dvojitý cieľ: cieľ priemyselnej politiky - a to je výborné pre zbrojný priemysel v Európe - a cieľ vnútorného trhu, ktorým je zjednodušiť pohyb týchto výrobkov pri zohľadnení ich osobitných vlastností.
<P>
Naozaj sa nám podarilo dosiahnuť rovnováhu, ktorá nám umožňuje zaručiť zachovanie bezpečnostných záujmov členských štátov, pretože sa naďalej odkazuje na články 30 a 296 zmluvy, a členské štáty budú môcť naďalej pokračovať v medzivládnej spolupráci na základe predbežných zmlúv, ktorá už prebieha. Tento text jednoznačne prispieva k zvýšeniu vzájomnej dôvery medzi členskými štátmi v oblasti transferov, a to vďaka certifikácii a vytvoreniu všeobecných a globálnych licencií. Z textu sú veľmi jasne vylúčené vývozy do tretích krajín a jasne sa odlišuje prvý pilier súvisiaci s vnútorným trhom a druhý pilier.
<P>
Domnievam sa, že táto smernica by mala byť o to vítanejšia, že minulý týždeň 8. decembra Rada prijala spoločnú pozíciu ku kódexu správania a po trojročnom neuplatňovaní stanovila jeho záväznosť. Bola to požiadavka Parlamentu a dnes sa naplnila.
<P>
Tento text je tiež súčasťou obnovenia Európskej bezpečnostnej a obrannej politiky, o ktorej Európska rada rozhodla v piatok, a mali by sme dosiahnuť napríklad tento slávny cieľ, 60 000 mužov počas 60 dní. Je zrejmé, že dosahujeme aj dobré úspory, aj dobrú vonkajšiu politiku.
<SPEAKER ID="182" NAME="Manuel Medina Ortega">
v mene skupiny PSE. - (ES) Myslím si, že spravodajkyňa a predošlí rečníci poukázali na hlavné črty tohto návrhu smernice Európskeho parlamentu a Rady.
<P>
Rieši otázku toho, že zbrane a munícia sú rovnakou súčasťou vnútorného trhu, aj keď, samozrejme, podliehajú mnohým obmedzeniam. Nejde o bežný tovar, nie sú to sladkosti ani tovar na voľný čas, ale predmety, ktoré treba starostlivo kontrolovať.
<P>
Obmedzenia obsahuje aj samotná zmluva, a to v článkoch 30 a 296, ktoré na členské štáty prenášajú významnú zodpovednosť v tejto oblasti. Skutočnosť, že máme spoločný trh, nemení povinnosť členských štátov dodržiavať bezpečnostné normy a ich právo uplatňovať ich v prípade ohrozenia vlastnej bezpečnosti.
<P>
Práca vykonaná Výborom pre právne veci a výbormi požiadanými o stanovisko, ktoré s ním spolupracovali, po dosiahnutí dohody s Radou a pod profesionálnym vedením spravodajkyne pani Rühleovej bola veľmi pozitívna.
<P>
Podľa mňa je text, ktorý dnes predstavujeme, vyvážený. Aj keď sa objavil veľký počet pozmeňujúcich a doplňujúcich návrhov, dnes sa obmedzujeme len na jeden, na pozmeňujúci a doplňujúci návrh 63. Je to práve ten, ktorý sumarizuje ducha kompromisu. Obsah a znenie tohto pozmeňujúceho a doplňujúceho návrhu sú jednotné a umožňujú efektívne fungovanie celého tohto trhu.
<P>
Pán Toubon na to poukázal v súvislosti s inými medzinárodnými textami. Patrí medzi ne prijatie či skôr podpísanie dohovoru z Oslo o zákaze kazetovej munície tento mesiac, ako aj dohovor obmedzujúci používanie protipechotných mín a celý rad medzinárodných dohôd a dokonca aj právne predpisy Európskej únie, ktorých zámerom je obmedzenie používania zbraní. Domnievam sa, že náš model neumožňuje voľný pohyb zbraní v ľubovoľnom čase, ale regulovaný trh kontrolovaný členskými štátmi a teraz aj samotnými inštitúciami EÚ.
<SPEAKER ID="183" NAME="Leopold Józef Rutowicz" LANGUAGE="PL">
Vážený pán predsedajúci, stanovisko k smernici Európskeho parlamentu a Rady o zjednodušení podmienok pre transfery výrobkov na účely obrany v rámci Spoločenstva je určite potrebným dokumentom. Chcel by som poďakovať pani Rühleovej za všetku jej intenzívnu prácu na jeho vypracovaní.
<P>
Smernica zjednodušuje fungovanie spoločného trhu. Zároveň posilňuje jeho konkurencieschopnosť, pričom neobmedzuje opatrenia vyplývajúce z osobitných okolností konkrétneho štátu. Chráni medzinárodné záväzky Európskej únie a jej členských štátov v oblasti obchodu s výrobkami na účely obrany. Prijaté ustanovenia však môžu brzdiť činnosti MSP v dôsledku formálnych požiadaviek, ktoré obsahujú. Pri kontrole vykonávania smernice na to preto netreba zabúdať. Vzhľadom na významný technický pokrok a prijímanie nových záväzkov, napríklad v oblasti používania protipechotných mín a kazetovej munície, by sa mal stále aktualizovať spoločný zoznam vojenského materiálu Európskej únie.
<P>
Predložené pozmeňujúce a doplňujúce návrhy sú rozumné. Opakovaniu sa treba vyhnúť.
<P>
Túto smernicu podporujeme.
<SPEAKER ID="184" NAME="Tobias Pflüger" LANGUAGE="DE">
Vážený pán predsedajúci, hlavným zámerom návrhu Komisie v tejto smernici je "bezproblémové fungovanie vnútorného trhu". Jej cieľom je umožniť vývoz zbraní v rámci Európskej únie, čo, samozrejme, ovplyvňuje aj vývoz mimo EÚ. V zásade to znamená, že vývoz zbraní sa zvýši, a správa pani Rühleovej nemení nič na tomto základnom smere prijatom v smernici. Je tu niekoľko pozitívnych pozmeňujúcich a doplňujúcich návrhov, ako napríklad vylúčenie protipechotných mín a kazetovej munície. A aj keď o tom tlačová správa Európskeho parlamentu hovorí, ide jasne o posilnenie európskeho zbrojného priemyslu voči vonkajším konkurentom. Posilňuje to trend smerujúci k oligopolizácii zbrojného priemyslu EÚ, keďže len šesť štátov EÚ má veľké zbrojno-priemyselné komplexy: Nemecko, Francúzsko, Spojené kráľovstvo, Švédsko, Taliansko a Španielsko. Okrem toho ide vlastne o poskytovanie vývoznej pomoci týmto krajinám. Vývoz zbraní v rámci Spoločenstva znamená aj vývoz zbraní do štátov vo vojnovom stave, ktorými sú napríklad Spojené kráľovstvo v Iraku a Nemecko v Afganistane.
<P>
Ak sa pozriete na odôvodnenie 24 smernice, tak kódex správania, ktorý sa, našťastie, stáva záväzným, sa ponecháva aj tak na rozhodnutí členských štátov. Uvádza sa v ňom: "keďže rozhodnutie povoliť alebo zamietnuť vývoz je a malo by zostať v kompetencii každého členského štátu, takáto spolupráca by mala prameniť len z dobrovoľnej koordinácie vývozných politík." Nepotrebujeme pomoc pre trh so zbraňami a vojenským materiálom, potrebujeme smernicu o odzbrojení a konverzii zbraní.
<SPEAKER ID="185" NAME="Nils Lundgren" LANGUAGE="SV">
Vážený pán predsedajúci, som vášnivým obhajcom vnútorného trhu EÚ, ale výrobky na účely obrany nie sú to isté ako iné tovary a služby. Keď krajina vyváža výrobky na účely obrany, zaujíma tým konkrétny postoj k otázkam zahraničnej a bezpečnostnej politiky a musí byť schopná niesť za to zodpovednosť. Odôvodnením nového systému transferov výrobkov na účely obrany, ktoré sa uvádza v návrhu Komisie, je účinnosť a bezpečnosť dodávok a spravodajkyňa pani Rühleová Komisiu v podstate podporuje. Je to zavádzajúci argument. Ak bude Lisabonskú zmluvu presadzovať mocná elita Európy proti pravidlám demokracie, čo sa zdá byť pravdepodobné, tento návrh, o ktorom práve vedieme rozpravu, bude obrovským krokom smerom k vojenskej únii. Nedovoľme, aby sa to stalo. Medzivládne riešenia v tejto oblasti sú spôsobom napredovania, ktorý je v súlade s nezávislou národnou zahraničnou a bezpečnostnou politikou. Fungujú. Škandinávske štáty v súčasnosti chystajú začiatok rokovaní o týchto otázkach. Ďakujem vám za príležitosť prehovoriť.
<SPEAKER ID="186" NAME="Malcolm Harbour" AFFILIATION="PPE-DE">
Vážený pán predsedajúci, ako koordinátor Výboru pre vnútorný trh a ochranu spotrebiteľa naozaj vítam tento návrh a ďakujem pánovi Jacquovi Toubonovi a pani Heide Rühleovej. Títo dvaja ľudia, najmä pod vedením pani Heide Rühleovej mimoriadne dobre zastupovali záujmy našej skupiny.
<P>
Ako mnohí viete, som veľmi nadšeným zástancom vnútorného trhu. Veľmi jednoznačne však zastávam aj názor, že členské štáty musia mať úplnú kontrolu nad obranou a obstarávaním obranných zariadení vo vlastnom národnom záujme. Prínosom tohto návrhu je to, že sme šikovne skombinovali dve veci. Ďakujem spravodajkyni a aj Rade za to, že prijali pozmeňujúce a doplňujúce návrhy, ktoré posilnili úplnú kontrolu podmienok vývozných licencií, daného výrobku, spôsobu jeho používania a miesta, kam smeruje, zo strany členských štátov.
<P>
Ako zástanca vnútorného trhu a najmä ako človek zastupujúci oblasť s mnohými malými výrobnými podnikmi, ktoré veľmi aktívne podnikajú v odvetví obrany - a Veľká Británia má najväčšie výrobné odvetvie v oblasti obranných zariadení v Európskej únii - musím na druhej strane povedať, že tento návrh prinesie veľký úžitok spoločnostiam, ktoré pracujú na plnení veľkých, komplexných obranných objednávok. Nebude už potrebná žiadna byrokracia, ktorú Komisia celkom správne identifikovala. Podľa jej štatistík, ktoré ste už počuli, sa v súčasnosti ročne vydáva približne 11 000 licencií a od roku 2003 nebola odmietnutá ani jedna. V skutočnosti sa teraz snažíme o zjednodušenie procesu, aby sme mohli vykonávať vhodnú kontrolu namiesto vydávania kusov papiera, čo pre dotknuté MSP neznamená ani najmenší rozdiel. V čase, keď sme schválili aj iniciatívu Small Business Act, sa teda snažíme napredovať aj v rámci jednotného trhu a zlepšiť priemyselnú základňu.
<P>
Tento návrh je veľmi užitočný a som si istý, že ho Parlament zajtra podporí.
<SPEAKER ID="187" NAME="Jan Cremers" AFFILIATION="PSE">
(NL) Vážený pán predsedajúci, pán komisár, dámy a páni, tiež by som chcel vyjadriť svoje poďakovanie spravodajkyni pani Rühleovej. Pre Socialistickú skupinu v Európskom parlamente bolo počas rokovaní na prvom mieste to, aby smernica nielen vytvorila spravodlivejšie podmienky v priemysle, ale aby zároveň zaistila väčšiu transparentnosť, kontrolu a primerané dodržiavanie podmienok.
<P>
Pre našu skupinu je kľúčové aj to, aby sa pri zjednodušení podmienok pre transfer výrobkov na účely obrany v rámci Spoločenstva zároveň náležite zohľadňovali aj následky, ktoré to bude mať pre tretie krajiny, v tomto prípade vzhľadom na možný tranzit zbraní do rozvojových krajín.
<P>
Práve preto sme počas rokovaní o novom systéme udeľovania licencií pre výrobky na účely obrany obhajovali zlepšenie kontroly na vonkajších hraniciach Európy a systém, ktorý by v žiadnom prípade nestál v ceste spolupráce členských štátov v rámci kódexu správania pri vývoze zbraní.
<P>
Počas rokovaní sa Rada stotožnila so želaním Parlamentu, že by malo byť jasnejšie, kto nakupuje a kto predáva výrobky na účely obrany a ktoré pravidlá a podmienky by sa pritom mali dodržiavať, a že by sa mali zaviesť jasné sankcie pre prípad, že spoločnosti nedodržia dohody, vrátane zákazu vstupu na trh.
<P>
Počas predošlej rozpravy v pléne v Bruseli som obhajoval, aby sa dobrovoľný kódex správania stal právne záväzným nástrojom. Veľmi ma potešilo, keď som zistil, že Rada sa minulý týždeň rozhodla pre túto možnosť v kombinácii s prísnejšími pravidlami pre vývoz súčastí zbraní. Takto sa Európa bude môcť stať čoskoro príkladom v oblasti tranzitu výrobkov na účely obrany, čo je zúfalo potrebné.
<SPEAKER ID="188" NAME="Charlotte Cederschiöld" AFFILIATION="PPE-DE">
(SV) Zlepšením trhu, ktoré táto smernica dosiahne, podporujeme príležitosti pre odvetvie obrany na európskom trhu. Predošlé schémy udeľovania licencií boli, ako sme počuli, komplikované a z administratívneho pohľadu zbytočne náročné a vďaka nim bolo ťažké rozlišovať lojálnych spolupracujúcich partnerov v našich susedských krajinách a nové subjekty z tretích krajín. Teraz sa to mení ako následok odstraňovania bariér transferu a harmonizácie a zjednodušenia pravidiel, čo bude mať, samozrejme, prínos pre krajiny so silným postavením na trhu.
<P>
Naša krajina má veľmi konkurencieschopné odvetvie obrany, a pokiaľ ide o mierové operácie a snahy o podporu demokracie, na medzinárodnej scéne má dobré meno. Z tohto dôvodu bolo pre nás, pre mňa aj pre našu vládu mimoriadne dôležité, aby sme si mohli ponechať 100 % kontrolu Švédska nad vývozom do tretích krajín. Za žiadnych okolností nemôžeme akceptovať situáciu, v ktorej krajiny s tolerantnejším prístupom voči nedemokratickým a agresívnym štátom nakupujú zbrane od Švédska, aby ich mohli ďalej znovu vyviezť mimo kontroly Švédska.
<P>
Chceme záruku, že sa výrobky na účely obrany, ktoré predávame, nedostanú do nesprávnych rúk, a zavedenie takzvaných certifikátov konečných užívateľov takéto záruky poskytuje. Preto s veľkou dôverou podporujem kompromis predložený v pléne a chcela by som poďakovať všetkým, ktorí sa zapojili do tejto vynikajúcej práce.
<SPEAKER ID="189" NAME="Barbara Weiler" AFFILIATION="PSE">
(DE) Vážený pán predsedajúci, dámy a páni, veľmi si cením úsilie pani Rühleovej a pravdepodobne budem zajtra hlasovať za jej návrh, mám však stále isté podstatné a procedurálne obavy.
<P>
Spoločný trh s výrobkami na účely obrany a podpora konkurencieschopnosti nie sú podľa mňa samy osebe cieľom. My zo Socialistickej skupiny v Európskom parlamente nechceme opätovnú militarizáciu Európskej únie. Chceme prostredníctvom tohto zákona dosiahnuť niečo iné. Chceme väčšiu transparentnosť a tú dosiahneme. Chceme účinnejšiu spoluprácu medzi členskými štátmi, ktorá bude mať za následok zníženie nákladov v národných rozpočtoch na obranu. A netreba podceňovať ani skutočnosť - a adresujem to konkrétne jednej strane Parlamentu - že tieto záväzné pravidlá pomôžu predovšetkým brániť korupcii. Všetci vieme, aké náchylné je toto odvetvie na korupciu.
<P>
Ďalším pozitívnym výsledkom rokovaní bolo, že nedošlo k narušeniu prísnych vývozných obmedzení niektorých krajín, ako napríklad Švédska a Nemecka.
<P>
Zostávajú tu však stále dve kvapky horkosti. Môj návrh, aby sa demokratická kontrola po prvýkrát vykonávala prostredníctvom parlamentného monitorovania, bol, bohužiaľ, vo Výbore pre vnútorný trh a ochranu spotrebiteľa zamietnutý. A druhou kvapkou horkosti je to, že sme tento návrh nemohli opätovne predložiť, pretože sme nemali náležitú parlamentnú rozpravu. Nehovoríme tu o teniskách, ale o nebezpečnom, rizikovom tovare, preto sa domnievam, že neformálne trojstranné rozhovory, ako sa neškodne nazývajú, či už súvisia s balíkom opatrení v oblasti zmeny klímy alebo hračkami alebo inými právnymi predpismi, nepatria do moderného parlamentu.
<SPEAKER ID="190" NAME="Marian Zlotea" AFFILIATION="PPE-DE">
(RO) Chcel by som začať zablahoželaním spravodajkyni pani Rühleovej a tieňovému spravodajcovi zo Skupiny Európskej ľudovej strany (kresťanských demokratov) a európskych demokratov pánovi Toubonovi za vynikajúcu vykonanú prácu, ak vezmeme do úvahy odborný charakter tejto správy.
<P>
Pán predsedajúci, v tejto chvíli máme 27 národných trhov s obrannými zariadeniami. Inými slovami, čelíme neefektívnemu využívaniu prostriedkov. Hlasovanie za tento návrh smernice môže znamenať významný krok pre členské štáty v oblasti súvisiacej s obranou. Znamenalo by to zaviesť novú schému štandardizovaných licencií pre výrobky na účely obrany.
<P>
Členské štáty sa musia rozhodnúť o stanovení podmienok pre jednotlivé typy licencií vrátane typov výrobkov, ktoré bude každá z nich regulovať, na základe spoločností, ktoré licencie používajú. Ak chce spoločnosť nakupovať výrobok na základe licencie vydanej v inom členskom štáte, musí to certifikovať jej vlastný členský štát. Vytváranie rôznych typov licencií pre transfer výrobkov a služieb na účely obrany v rámci EÚ by obmedzilo bariéry, ktoré momentálne bránia voľnému pohybu a výmene výrobkov na účely obrany v rámci vnútorného trhu, a zároveň by prispelo k odstráneniu určitých deformácií hospodárskej súťaže.
<P>
Vykonávanie týchto opatrení je len časťou širšej iniciatívy zameranej na zvýšenie a uľahčenie frekvencie, s akou sa budú vykonávať projekty obstarávania v oblasti bezpečnosti a obrany, samozrejme, v súlade s medzinárodnými dohovormi.
<P>
Na záver by som chcel vyjadriť svoju nádej, že kompromisné pozmeňujúce a doplňujúce návrhy, ktoré sa dosiahli po rokovaniach, zabezpečia zlatú strednú cestu prínosnú pre všetkých. Ďakujem.
<SPEAKER ID="191" NAME="Geoffrey Van Orden" AFFILIATION="PPE-DE">
Vážený pán predsedajúci, uvítať môžeme veľa prvkov účinného jednotného trhu, ale obrana, a teda obranný priemysel, je veľmi špecifickým prípadom. Má jedinečný národný strategický význam.
<P>
Ako už spomínali iní rečníci, na šesť z 27 štátov EÚ pripadá viac než 80 % výdavkov na obranu a 98 % výskumu a vývoja. Týchto šesť štátov už pracuje na vytvorení spoločných opatrení v oblasti udeľovania licencií na dobrovoľnom základe. Preto sa musím opýtať Komisie, prečo považuje za dôležité mať smernicu tohto charakteru.
<P>
Musím priznať, že mi pripadá neškodná. Ako to chápem ja, nevytvára kompetencie Spoločenstva v oblasti obchodu s obrannými zariadeniami. Zdá sa, že záujmy obranného priemyslu, o ktorých som konzultoval, sú voči tomu neutrálne, ale pani Rühleová si myslí, že ide len o sankcie a vývozné kontroly, a pán komisár Verheugen toto stanovisko podporuje. Pán Toubon zdôrazňuje, že vývozy nie sú súčasťou textu.
<P>
Všimol som si, že Komisia bude zodpovedať za kontrolu vykonávania tejto smernice a vyhodnotí vplyv na rozvoj európskeho trhu s obrannými zariadeniami a európskej obrannej technologickej a priemyselnej základne. Bolo by nezvyčajné, keby Komisia trávila toľko času nad takýmto projektom, ak by jeho zámerom bolo len zjednodušiť pravidlá a postupy.
<P>
Zdá sa mi zvláštne, že aj keď Spojené kráľovstvo má najväčší obranný priemysel zo všetkých štátov EÚ, táto smernica obsahuje len veľmi málo v prospech Spojeného kráľovstva. V skutočnosti sa tu pridáva byrokracia a bude sa musieť zaviesť nový pojem certifikovaných spoločností. Nie som si istý, že možnosť považovať smernicu za celkom neškodnú stačí na jej odôvodnenie.
<P>
Určite je to krok smerujúci k vyššiemu zapojeniu EÚ do obrany. Mali by sme dostať opätovné potvrdenie, že obchodný a priemyselný prínos má taký význam, že môže byť odôvodnením pre právny predpis, a že pri odstraňovaní bariér pre obchodovanie v rámci Spoločenstva nevznikajú žiadne ďalšie skryté prekážky pre trh s obrannými výrobkami s krajinami, ktoré sú mimo EÚ. Chcel by som v tomto smere počuť uistenia od Rady a Komisie.
<SPEAKER ID="192" NAME="Ioan Mircea Paşcu" AFFILIATION="PSE">
Vážený pán predsedajúci, chcel by som privítať smernicu, o ktorej diskutujeme, keďže podniká dôležitý krok smerom k zjednodušeniu byrokracie národných režimov transferov výrobkov na účely obrany v rámci Spoločenstva.
<P>
Cením si, že smernica dosiahne svoj cieľ, ktorým je zmenšenie neistoty týkajúcej sa obehu tohto typu výrobkov v Spoločenstve pri zachovaní národného rozhodovania o tejto otázke.
<P>
Zároveň pomôže, aj keď nepriamo, pri dosahovaní jednotnosti a štandardizácie veľmi rozmanitého trhu, čím jednoznačne pomôže integrácii v oblasti obrany, bezpečnosti a zahraničnej politiky v rámci našej Únie. Problém nastane v praktickom uplatňovaní, čo znamená, že teraz zavedené normy by sa nemali anulovať prostredníctvom výnimiek, ktoré potom nemožno vzhľadom na citlivosť záležitosti kompletne odstrániť.
<P>
Na záver spomeniem, že smernica, o ktorej hovoríme, alebo skôr jej budúce zlepšenie bude užitočné aj pri stanovení limitov budúcej integrácie v oblasti obrany a bezpečnosti prijateľnej pre členské štáty v danej chvíli.
<SPEAKER ID="193" NAME="Bogusław Liberadzki" AFFILIATION="PSE">
- (PL) Vážený pán predsedajúci, nesúhlasím s prístupom, ktorý predniesol pán Van Orden, a chcel by som vysvetliť prečo. Uvažujeme o regulácii konkrétneho odvetvia hospodárstva, o harmonizácii, zjednodušení postupov, jednotných pravidlách pre podniky, ako aj o pravidlách postupov na vonkajších trhoch. Ide preto o dôležitú oblasť aj z pohľadu hospodárstiev jednotlivých členských štátov. Zabezpečenie väčšej slobody krajinám im poskytuje príležitosť využívať tieto potenciálne možnosti. Je to dôležité aj z pohľadu našej pozície na medzinárodných trhoch. Chcel by som poukázať na to, že my ako Európsky parlament ani samotná Európska únia nie sme ľahostajní voči všeobecnej situácii na svete a v jeho jednotlivých oblastiach. A nie sme ľahostajní ani voči otázkam súvisiacim s mierom a konfliktom.
<SPEAKER ID="194" NAME="Günter Verheugen" LANGUAGE="DE">
Vážený pán predsedajúci, dámy a páni, chcel by som vysloviť dve krátke poznámky.
<P>
Problémy v oblasti kontroly vývozu zbraní do krajín mimo Európskej únie, odzbrojovania a všeobecne kontroly zbraní nemožno vyriešiť smernicou o vnútornom trhu. Dali by sa riešiť len vtedy, ak by sme v Európskej únii mali nielen spoločnú zahraničnú a bezpečnostnú politiku, ale priamo politiku Spoločenstva. A takú nemáme. Preto sa musíme držať toho, čo môžeme urobiť, čo je moja druhá poznámka.
<P>
Kým budeme v členských štátoch Európskej únie považovať ozbrojené sily za potrebné, kým budeme veriť, že našu bezpečnosť si môžeme zaistiť len udržiavaním - a azda by sme mali povedať aj udržiavaním - ozbrojených síl, európski daňoví poplatníci majú právo očakávať, že za svoje peniaze získajú maximálne účinné služby. Európsky trh s výrobkami na účely obrany je jednoducho neefektívny. Míňajú sa na ňom neuveriteľné sumy, ktoré by sa dali lepšie využiť na nákup modernejších, technologicky vyspelejších zbraní, ktoré by viac vyhovovali potrebám ozbrojených síl a ktoré by sa dali lepšie využiť na zlepšenie bezpečnosti Európy. Ak si položíte otázku, ako je možné, že európska obrana stojí celkovo takmer 40 % rozpočtu na obranu USA, ale účinnosť a výkonnosť európskych ozbrojených síl je menej ako 10 % síl USA, uvidíte, v čom je problém. Okrem iného spočíva aj v tom, že máme tento nepotrebne komplexný a drahý systém udeľovania licencií pre trh so zbraňami v rámci Spoločenstva.
<P>
Len odstránením licencií, ktoré v súčasnosti stále máme, sa nám podarí ušetriť 450 miliónov EUR ročne, len touto jednou akciou. Pre členské štáty, ktoré spomínal pán Van Orden a ktoré by mohli v budúcnosti vynaložiť výraznú časť úspor na svoj vlastný rozpočet obrany, to bol v každom prípade dostatočný dôvod na podporu návrhu Komisie. Musíme upriamiť pozornosť na zvýšenú výkonnosť európskeho trhu s výrobkami na účely obrany, inými slovami na zvýšenú účinnosť našej obrany a bezpečnosti - pretože o to v reálnom živote skutočne ide - a na obmedzenie našej závislosti od zbraní z krajín mimo Európy. Okrem tejto smernice existuje aj paralelná smernica, a to smernica o verejnom obstarávaní v oblasti obrany, o ktorej sa bude v Parlamente ešte viesť rozprava. Komisia zámerne predložila tieto dve smernice ako balík, pretože obe tieto opatrenia budú úplne efektívne len vtedy, ak sa prijme aj druhá časť. Preto by som vás na záver rád požiadal nielen o prijatie predloženého návrhu, ale aj ďalšieho návrhu o európskom verejnom obstarávaní v oblasti obrany.
<SPEAKER ID="195" NAME="Heide Rühle">
spravodajkyňa. - (DE) Vážený pán predsedajúci, aj ja by som chcela zopakovať, že táto smernica sa týka vnútorného trhu a nie zahraničnej politiky. Myslím, že táto skutočnosť je veľmi dôležitá. V oblasti zahraničnej politiky by sme jednoducho nemali možnosť prijať smernicu. V takých otázkach sa totiž s Parlamentom len konzultuje a nemôže sa zúčastňovať na spolurozhodovaní. Máme však úplné spolurozhodovacie právomoci v oblasti smernice o vnútornom trhu, a preto máme možnosť priniesť transparentnosť do odvetvia, ktoré sa predtým nachádzalo v priveľmi šedej zóne.
<P>
Chcela by som odpovedať pánovi Pflügerovi, ktorý spomenul hrozbu oligopolizácie. Aká je situácia v tejto chvíli? Máme tu Medzinárodnú organizáciu práce, v rámci ktorej už väčšie štáty spolupracujú a zjednodušili dopravu medzi sebou. Teraz sa snažíme o otvorenie celého vnútorného trhu podľa transparentných pravidiel, s povinnosťami pre členské štáty a podniky, čím v skutočnosti konáme proti tejto oligopolizácii. Váš argument teda stojí na hlinených nohách.
<P>
Prejdem aj k ďalšej otázke, konkrétne k tomu, čo robíme pre zabezpečenie vykonávania tejto smernice, teda pre zabezpečenie jej uplatňovania, a čo budeme robiť v prípade výnimiek. Pokiaľ ide o vykonávanie, Komisia bude podávať pravidelné správy Parlamentu, pretože nám všetkým je jasné, že vstupujeme do neznámych vôd a tento krok musíme podporiť pravidelnými kontrolami a vybudovaním dôvery medzi členskými štátmi.
<P>
To všetko je v novej smernici stanovené. Pokiaľ ide o pozmeňujúce a doplňujúce návrhy, ako výbor sme trvali na tom - a myslím, že je to veľmi dôležité - aby sa pozmeňujúce a doplňujúce návrhy mohli podávať len na základe dohody Komisie a Parlamentu, preto výnimky budú prijaté len so súhlasom Parlamentu. Máme regulačný postup s kontrolou a ja si myslím, že aj to je dôležitý krok vpred, pretože práve toto chceme dosiahnuť: štandardizáciu tohto odvetvia, jasné, transparentné pravidlá, zrozumiteľnosť a lepšiu kontrolu.
<P>
Podľa môjho názoru to všetko môžeme dosiahnuť na základe vnútorného trhu a nemohli sme to dosiahnuť nijako inak, čo znamená, že naozaj vôbec nedokážem pochopiť kritiku pána Pflügera.
<SPEAKER ID="196" NAME="Predsedajúci">
Rozprava sa skončila.
<P>
Hlasovanie sa uskutoční v utorok 16. decembra 2008.
<P>
Písomné vyhlásenia (článok 142)
<SPEAKER ID="197" NAME="Bogdan Golik  " LANGUAGE="PL">
Chcel by som vyjadriť svoju podporu návrhu smernice Európskeho parlamentu a Rady o zjednodušení podmienok pre transfery výrobkov na účely obrany v rámci Spoločenstva (KOM (2007) 0765).
<P>
Treba poznamenať, že členské štáty EÚ neustále vylučovali transfer výrobkov na účely obrany z procesu európskej integrácie na základe rozmanitosti vnútroštátnych právnych predpisov. Výsledkom bola uzavretosť trhov s obrannými zariadeniami, čo malo negatívny vplyv na všetky členské štáty EÚ. Zintenzívnenie procesov integrácie a reformy v sektore zbraní však zároveň rozvíja účinnosť Európskej bezpečnostnej a obrannej politiky.
<P>
Ustanovenia smernice o zjednodušení podmienok pre transfery výrobkov na účely obrany budú mať pozitívny vplyv z pohľadu zvyšovania transparentnosti postupov vďaka zavedeniu jednotných a jednoduchších zásad transferu výrobkov na účely obrany v rámci Spoločenstva. Bude to znamenať vyššiu bezpečnosť a spoľahlivosť dodávok, zvýšenú konkurencieschopnosť európskeho obranného priemyslu a väčšiu dôveru medzi členskými štátmi Európskej únie.
<P>
Vierohodná politika potrebuje primerané prostriedky. Z finančného a operačného hľadiska je potrebná konsolidácia zásad transferu výrobkov na účely obrany ako súčasť procesu zjednodušenia podmienok a postupov pre získanie povolenia. Podporujem návrh smernice, ktorá v tejto oblasti harmonizuje vnútroštátne opatrenia. Je to krok správnym smerom. Pomôže to otvoriť trhy členských štátov, upevniť obchodné vzťahy medzi EÚ a tretími krajinami a tiež umožní spoluprácu MSP na vnútornom trhu Spoločenstva.
<SPEAKER ID="198" NAME="Daniel Strož  " LANGUAGE="CS">
Jedným z principiálnych dôvodov, pre ktoré sa veľké množstvo občanov Európskej únie stavia proti takzvanej Lisabonskej zmluve, je zakotvenie a s tým spojené posilňovanie militarizácie EÚ namiesto toho, aby sa Únia vytvárala výlučne ako mierový projekt. Proti militarizácii EÚ rozhodne vystupuje predovšetkým európska ľavica. Správa o návrhu smernice Európskeho parlamentu a Rady o zjednodušení podmienok transferu výrobkov na účely obrany v rámci Spoločenstva je práve jedným z charakteristických príkladov militarizácie EÚ. Pod pláštikom uhladených a zavádzajúcich pojmov ako "obranné zariadenie" alebo "európsky obranný priemysel" má dôjsť k radikálnemu zjednodušeniu a posilneniu obchodu so zbraňami a zbrojnej výroby v rámci Európskej únie, pričom sa táto skutočnosť predstavuje ako hospodársky prospech pre malé a stredné podniky. Takáto argumentácia je pri takejto závažnej a citlivej problematike neprijateľná. Militarizácia EÚ vrátane zbrojnej výroby je cestou, akou by sa EÚ rozhodne uberať nemala.
