<CHAPTER ID="015">
Kríza v poľnohospodárskych sektoroch iných než sektor mlieka (rozprava) 
<SPEAKER ID="073" NAME="Predseda">
Ďalším bodom programu je vyhlásenie Komisie o kríze v poľnohospodárskych sektoroch iných než sektor mlieka.
<SPEAKER ID="074" NAME="Mariann Fischer Boel">
členka Komisie. - Vážený pán predseda, najprv by som vám chcela poďakovať za to, že ste mi umožnili, aby som tu dnes vysvetlila súčasnú hospodársku situáciu v odvetví poľnohospodárstva.
<P>
Finančná a hospodárska kríza má dosah aj na odvetvie poľnohospodárstva. Zaznamenali sme spomalenie dopytu, vývoj výmenných kurzov, sťažený prístup k úverom - to všetko malo vplyv na ceny poľnohospodárskych výrobkov a aj na príjem poľnohospodárskych podnikov.
<P>
Oficiálne odhady poľnohospodárskych príjmov budú k dispozícii až koncom tohto týždňa, ale môžeme už očakávať, že príjmy v roku 2009 v porovnaní s predchádzajúcim rokom zaznamenajú výrazný pokles vzhľadom na relatívny vývoj výrobných nákladov a cien na poľnohospodárskom trhu.
<P>
Po počiatočnom poklese, ktorý sme zaznamenali na jeseň v roku 2008, možno očakávať, že tento ďalší pokles poľnohospodárskych príjmov prevýši výnimočné nárasty príjmov dosiahnuté v oblasti poľnohospodárskych výrobkov v období rastu, ktoré sa začalo v lete roku 2007 a pokračovalo v nasledujúcom roku.
<P>
Vážený pán predseda, ak dovolíte, uvediem niekoľko poznámok k situácii v rôznych sektoroch. Najprv obilniny. V roku 2008 sme zaznamenali výrazný pokles cien, predovšetkým v dôsledku dobrej úrody. Všimli sme si však, že počas uplynulých mesiacov sa ceny zvýšili najmä v prípade pšenice a kukurice. Vzhľadom na tento vývoj by nebolo v tomto momente vhodné prijímať mimoriadne opatrenia, ako napríklad otvoriť intervenčný tender na kukuricu alebo zasiahnuť vo forme vývozných náhrad.
<P>
Situácia je trocha iná, čo sa týka kŕmneho jačmeňa, kde poklesol vývoz a existujú nízke domáce ceny, ale ako viete, bola práve otvorená intervencia, a to by malo pomôcť trhom s kŕmnymi obilninami.
<P>
V odvetví bravčového mäsa je situácia naďalej krehká. Hospodárska kríza túto oblasť zasiahla v čase, keď sa ešte nestihla celkom zotaviť z ťažkostí roku 2007. Ceny sú tento rok nižšie než minulý rok, ale zároveň vidíme - a niekedy sa na to musíme pozrieť z pozitívnej stránky -, že ceny krmív sú oveľa stabilnejšie než v rokoch 2007 a 2008. Hoci vývoz je nižší než v roku 2008, očakávame, že bude stále oveľa vyšší než v roku 2007.
<P>
Vo všeobecnosti nevidíme v tomto momente dostatočné dôvody na zavedenie dodatočných trhových nástrojov, ale môžem vás uistiť, že túto situáciu veľmi pozorne sledujeme.
<P>
Čo sa týka ovocia a zeleniny, hospodárska kríza viedla k zníženiu domácej spotreby a zaznamenali sme aj určitý pokles na niektorých vývozných trhoch. To ovplyvnilo ceny ovocia a zeleniny, ktoré dostali pestovatelia. Vzhľadom na charakteristiku odvetvia sme sa však v poslednej reforme týkajúcej sa ovocia a zeleniny rozhodli, že problémy v tomto odvetví možno riešiť zatraktívnením organizácií pestovateľov a prenesením zodpovednosti za krízový manažment na tieto organizácie.
<P>
Na organizácie pestovateľov dnes pripadá 40 % celkovej produkcie ovocia a zeleniny. Môžu sa združovať do hospodársky silnejších jednotiek, a to aj na prechodnej báze, čo je dôležité, pretože dnešné krízy nepoznajú štátne hranice.
<P>
V rámci reformy roku 2007 sme organizáciám pestovateľov poskytli stimuly, aby tak urobili. Vybavili sme ich aj novými nástrojmi krízového manažmentu, medzi ktoré patrí napríklad ekologický zber úrody alebo vynechanie zberu úrody, ktoré dopĺňajú tradičné stiahnutie z trhu.
<P>
Vytvorili sme aj právny rámec, ktorý pestovateľom ovocia a zeleniny umožní ovplyvňovať a stabilizovať trh, ale je potrebné podniknúť viac opatrení zdola nahor, za ktoré nemôže prevziať zodpovednosť Komisia. Preto podporujem vytvorenie organizácií pestovateľov a myslím si, že členské štáty a poľnohospodári by sa mali pozrieť na to množstvo organizácií pestovateľov, ktoré existujú v rôznych členských štátoch. Nie je veľmi múdre, ak si organizácie pestovateľov navzájom konkurujú namiesto toho, aby konkurovali maloobchodníkom.
<P>
Ceny olivového oleja dosiahli pred štyrmi rokmi rekordnú úroveň v dôsledku nepriaznivých klimatických podmienok. Odvtedy viedli tri po sebe nasledujúce uspokojivé úrody a hospodárska kríza postupne k veľmi nízkym cenám. Z tohto dôvodu Komisia reaktivovala na začiatku tohto roka pomoc so súkromným skladovaním. Videli sme, že trh reagoval okamžite a ceny sa postupne zotavili.
<P>
Napriek predpovediam o dobrej úrode, už štvrtej za sebou, boli zásoby na začiatku zberu na nízkej úrovni. Podľa nášho názoru sa spotreba zotaví.
<P>
Celkovo vnímam nepatrné náznaky zotavovania. Súhlasím s tým, že je potrebné pozorne sledovať situáciu a že nám to umožní konať, keď to bude potrebné.
<P>
Toto je stručný prehľad krátkodobých opatrení, ale chcela by som vás uistiť, že skúmame aj strednodobé a dlhodobé ciele, predovšetkým v súvislosti s distribúciou hodnoty pridanej v potravinovom reťazci, a tiež spôsob, ako reagovať na kolísanie cien. Som si istá, že sa k týmto dôležitým veciam tiež vrátime.
<SPEAKER ID="076" NAME="Albert Deß" LANGUAGE="DE">
Vážená pani predsedajúca, pani komisárka, dámy a páni, výrobcovia mlieka minulý rok i tento rok vyjadrili svoj protest veľmi hlasno aj v Bruseli. Z médií môžete získať pocit, že v ťažkej situácii sú len výrobcovia mlieka. V skutočnosti to ovplyvňuje aj ostatné oblasti poľnohospodárstva. Na rozdiel od výrobcov mlieka sú výrobcovia bravčového mäsa, chovatelia ošípaných, hydiny, pestovatelia ovocia a zeleniny, pestovatelia viniča a dokonca aj obilia zvyknutí na to, že prichádzajú dobré a zlé roky, a preto sa tak hlasno neozývajú. Napriek tomu si myslím, že by sme dnes mali poukázať aj na situáciu týchto poľnohospodárskych podnikov.
<P>
Pani komisárka, povedali ste, že finančná a hospodárska kríza ovplyvnila celé odvetvie poľnohospodárstva a že by sme mali zvážiť, ako na to môžeme zareagovať. Keď sa rozprávam s poľnohospodármi, ktorí sú tým postihnutí, priamo na mieste, tak počúvam stále to isté: hovoria, že vo všeobecnosti si dokážu poradiť s trhmi, okrem situácií, keď to je mimoriadne ťažké, ako napríklad minulý rok alebo tento rok pre výrobcov mlieka a iných. Poľnohospodári však nechápu, že my v Európe ich zaťažujeme čoraz väčšou byrokraciou. Hovoria, že chcú pracovať na svojej pôde, kŕmiť svoje zvieratá a starať sa o ne, a nie tráviť celý deň vypisovaním papierov a záznamov o tom, čo robia.
<P>
Po stáročia naši poľnohospodári vyrábali potraviny a pritom neviedli siahodlhé záznamy. Výnosy z pôdy sa zvýšili, výkonnosť zvierat sa zvýšila a my dnes poľnohospodárov zaťažujeme byrokraciou. Nedávno som čítal, že ministri poľnohospodárstva rokovali o znížení byrokracie. Naši poľnohospodári tomu už ani neveria. Dúfam, že napokon dosiahneme nejaký pokrok v tejto veci a umožníme poľnohospodárom robiť to, čo vedia robiť najlepšie, inými slovami: vyrábať potraviny, zdravé potraviny pre pol miliardy ľudí. Pri tom by sme ich mali podporiť a mali by sme zabezpečiť, aby tak mohli robiť aj v budúcnosti.
<SPEAKER ID="077" NAME="Paolo De Castro" LANGUAGE="IT">
Vážená pani predsedajúca, pani komisárka, dámy a páni, diskutujeme opäť o kríze v odvetví poľnohospodárstva.
<P>
V uplynulých mesiacoch Parlament hovoril niekoľkokrát o ťažkostiach, ktoré vážne zasiahli sektor mlieka, a požiadal Komisiu, aby prijala naliehavé opatrenia. Dosiahli sme výsledky, hoci len čiastočné, ale na základe týchto iniciatív bol vytvorený špeciálny fond vo výške 300 miliónov EUR s cieľom riešiť tento naliehavý problém.
<P>
Musíme však teraz zobrať na vedomie, že kríza, ktorá zasiahla sektor mlieka, sa rýchlo rozširuje do ostatných odvetví európskeho poľnohospodárstva, a na trhoch s pšenicou, olivovým olejom, ovocím a zeleninou sa objavujú alarmujúce signály, ako práve povedala pani Fischerová Boelová.
<P>
Čo sa týka mlieka, ide o cyklický jav, ktorý ide ruka v ruke s ťažkou hospodárskou situáciou, ktorá nevyhnutne viedla k poklesu dopytu a k následnej stagnácii trhov. Táto kríza začína naberať skutočne hrozivé rozmery, ako preukázali početné protesty poľnohospodárov v mnohých regiónoch Európy. Tieto protesty sú symptomatické pre ťaživú a alarmujúcu situáciu a rozšírené obavy o budúcnosť tohto odvetvia ako takého.
<P>
Z tohto dôvodu sme sa na poslednej schôdzi Výboru pre poľnohospodárstvo a rozvoj vidieka 1. decembra jednomyseľne rozhodli pozvať Komisiu do Parlamentu, aby nám podala správu o stave krízy, v ktorej je naše poľnohospodárstvo, a o trendoch, ktorými prechádzajú rôzne výrobné odvetvia. V tejto oblasti predovšetkým očakávame, že Komisia využije všetky opatrenia, ktoré má k dispozícii, na stabilizáciu trhu a stimuláciu zotavenia spotreby, ale súčasne si myslíme, že túto príležitosť by sme mali využiť na pohľad do budúcnosti, a mali by sme zaručiť, aby spoločná poľnohospodárska politika bola naďalej dôležitou európskou politikou, ktorá ochráni záujmy všetkých občanov a všetkých európskych regiónov od severného Švédska až po južný Cyprus.
<P>
Poľnohospodári očakávajú okamžité odpovede a dnes tu máme prevziať zodpovednosť za urýchlenie celého procesu, rozhodne riešiť krízu, dôkladne sa poučiť zo súčasných skúseností a zabrániť tak časovým stratám a rýchle pomôcť v situácii, ktorá sa môže dokonca ešte zhoršiť. Od Komisie by sme v tejto súvislosti chceli počuť odpovede a návrhy.
<SPEAKER ID="078" NAME="Marian Harkin">
v mene skupiny ALDE. - Vážená pani predsedajúca, chcela by som pani komisárke poďakovať za zhodnotenie situácie. Chcem sa však sústrediť len na jednu oblasť, v ktorej môžeme konať, a to je prítomnosť malých množstiev nepovolených geneticky modifikovaných organizmov (GMO) v dovážanom krmive a dôsledky pre výrobu krmív v EÚ, pretože ide o komplexnú záležitosť.
<P>
Poslala som list pánovi predsedovi Barrosovi, ktorý podpísali mnohí poslanci EP, a pán predseda odpovedal, že Komisia konala rýchlo a povolila tri geneticky modifikované výrobky a na štvrtom povolení sa pracuje. Stále však zaostávame.
<P>
Na budúci rok bude problémom Brazília: zefektívnila svoj systém schvaľovania na 22 mesiacov a problém sa nestratí. Všetci si uvedomujeme, že v odvetví poľnohospodárstva sú nízke obchodné marže, a myslím si, že poľnohospodári v EÚ môžu očakávať aspoň to, že náklady na vstupoch sa nezvýšia v dôsledku neschopnosti EÚ konať dostatočne rýchlo pri vydávaní povolení. Nízke ceny na výstupe sú jedna vec, ale ide o dvojnásobný trest, ak vstupné náklady nie sú na úrovni cien na svetovom trhu. V Írsku predstavovali dodatočné náklady v súvislosti s oneskorenými povoleniami 23 miliónov EUR od mája tohto roka.
<P>
S problematikou výskytu malých množstiev budeme napokon konfrontovaní stále, a zatiaľ čo rýchle fungovanie systému povolení zlepší situáciu, aj tak potrebujeme technické riešenie.
<SPEAKER ID="079" NAME="Martin Häusling" LANGUAGE="DE">
Vážená pani predsedajúca, pani komisárka, dámy a páni, pani Fischerová Boelová, o kríze ste sa vyjadrili veľmi stručne a nepočul som, že by ste uviedli nejaké možné riešenia týchto kríz. Kríza nevládne len v sektore mlieka, to je pravda, kríza je aj v odvetví obilnín, v odvetví zeleniny prebieha ďalšia koncentrácia a za uplynulých desať rokov sme stratili 50 % chovateľov ošípaných. Nie je to len v dôsledku toho, že zažívame hospodársku krízu, pani komisárka, ale aj v dôsledku toho, že zameranie našej poľnohospodárskej politiky v uplynulých rokoch bolo nesprávne. Mali by ste teraz vlastne povedať, že liberalizácia zlyhala a že zameranie sa na svetový trh nie je pre poľnohospodárstvo riešením.
<P>
Najbližšie roky budú rozhodujúce z hľadiska ďalšieho smerovania nášho poľnohospodárstva. Preto sme vďační, že 22 ministrov poľnohospodárstva v Paríži jasne naznačilo, ktorým smerom sa má uberať. S mnohými vecami súhlasíme. V poľnohospodárstve potrebujeme spoľahlivé plánovanie a poľnohospodárska politika musí byť trvalo udržateľná. Práve to sme dlhý čas presadzovali.
<P>
Ceny klesajú pre poľnohospodárov, ale nie pre spotrebiteľov. To naznačuje, že naša poľnohospodárska politika v skutočnosti slúži len záujmom veľkých koncernov. Pani komisárka, povedali ste celkom správne, že musíme v tomto ohľade posilniť pozíciu poľnohospodárov, ale stále odmietate odpovedať na otázku, ako by sme to vlastne mali urobiť. Pokúsime sa na to nájsť odpovede. Počas najbližších rokov to bude naozaj rozhodujúce. Poľnohospodári nesmú byť len výrobcami surovín. Musia aktívne získať trhovú silu a v tomto výrobcovia potrebujú našu podporu.
<P>
Neustály tlak na ceny v odvetví poľnohospodárstva povedie k výrobkom nízkej kvality. Čoraz väčšia industrializácia v odvetví poľnohospodárstva vyústi do ďalšej straty biodiverzity a industrializované poľnohospodárstvo zvýši aj emisie CO2 a metánu. Hovoriť o ochrane klímy, ale stále pokračovať na ceste industrializácie nemôže byť riešením!
<P>
Preto musíme ako Parlament brať svoju úlohu počas najbližších rokov veľmi vážne. Dúfame, že naša spolupráca s novou Komisiou bude konštruktívna.
<SPEAKER ID="080" NAME="James Nicholson">
v mene skupiny ECR. - Vážená pani predsedajúca, všetci chápeme obavy mnohých subjektov z ostatných poľnohospodárskych odvetví a tieto subjekty si takmer s istotou mysleli, že kladieme prílišný dôraz na snahu o riešenie problémov sektoru mlieka. Ale tí z nás, ktorí sa na tom podieľali, vedeli, že neexistovali iné alternatívy a že problém mliekarstva sa musel byť vyriešiť, a dúfam, že teraz sme na ceste riešenia niektorých problémov, pred ktorými stála časť tohto sektora. Musíme sa teraz zamerať na iné oblasti.
<P>
Hovorili sme o problémoch, ktoré majú napríklad pestovatelia obilnín: zažívajú najnižšie ceny za dlhé obdobie a v oblasti, z ktorej pochádzam, majú tieto problémy aj pestovatelia zemiakov a jabĺk. Vlastne vám môžem predložiť zoznam ďalších oblastí, v ktorých existujú vážne problémy. Ale jeden z najväčších problémov - a v tejto veci chcem podporiť to, čo povedala pani Harkinová - sú prieťahy pri schvaľovaní nových odrôd geneticky modifikovaných obilnín na dovoz do Európskej únie.
<P>
Zvyšujeme náklady na krmivá, čo zasahuje našich chovateľov ošípaných, chovateľov hydiny a hovädzieho dobytka, a urýchlenie týchto schvaľovacích konaní by určite pomohlo zlepšiť situáciu. Hrozí nám veľké nebezpečenstvo nadmernej byrokracie, nadmernej regulácie a právnych predpisov, ktoré dusia našich poľnohospodárov. Uvidíte to 1. januára pri zavádzaní informačného dokumentu o certifikácii výrobkov (CPID), ktorý je podľa môjho názoru absolútnou stratou času.
<P>
Hodnotenie v polovici obdobia nám prinieslo veľa zmien a my ich chceme zaviesť ešte viac. Myslím si však, že musíme preskúmať vplyv týchto zmien v príslušnom odvetví. Zo skúseností z oblasti, z ktorej pochádzam, viem, že mnohí chovatelia oviec a dojníc jednoducho odchádzajú z tohto odvetvia.
<P>
Toto je veľmi znepokojujúci trend. Musíme sa pozrieť na obe tieto odvetvia, na to, ako ich momentálne podporujeme. Môžeme pre ne urobiť viac? Môžeme ich tam udržať? Pretože si musíme uvedomovať, že mnohé z týchto odvetví, napríklad chov oviec a dojníc, sú citlivé z hľadiska životného prostredia, uskutočňujú sa v horských oblastiach a takých oblastiach, kde nie sú iné alternatívy, a myslím si, že musíme ešte raz preskúmať, ako podporujeme tieto časti odvetvia.
<SPEAKER ID="081" NAME="Patrick Le Hyaric" LANGUAGE="FR">
Vážená pani predsedajúca, pani komisárka, povedali ste, že kríza v poľnohospodárstve je hlboká, čo sme už vedeli. Malé a stredne veľké poľnohospodárske podniky jej už nedokážu čeliť. Pani komisárka, toto však nie je dôsledok technického problému, ale politiky deregulácie, ktorú ste presadzovali, politiky podkopávania základných zásad spoločnej poľnohospodárskej politiky, vášho odmietnutia vrátiť sa k plateniu minimálnych cien za prácu a vášho rozsiahleho trhového prístupu, ktorý je v rozpore so samotnou zásadou uprednostňovania Spoločenstva.
<P>
Na začiatku nového obdobia preskúmania spoločnej poľnohospodárskej politiky nastal čas pokladať poľnohospodársku prácu za misiu vo všeobecnom záujme, ktorá prispieva k spoločnému verejnému blahu. Nová poľnohospodárska politika preto musí byť aj politikou potravín, životného prostredia a územnou politikou.
<P>
Najprv musíme identifikovať ciele a smer tejto politiky, než rozhodneme o rozpočtových aspektoch. To by v každom prípade znamenalo zaplatiť zaručené základné minimálne ceny za vykonanú prácu a viedlo by to k produktívnemu poľnohospodárstvu, ktoré vytvorí pridanú hodnotu a zabezpečí zamestnanosť, a k stimulovaniu rozvoja poľnohospodárstva zohľadňujúceho potravinovú nezávislosť a poľnohospodárstva bojujúceho proti hladu.
<P>
Dnes všetky dôkazy naznačujú, že účinnosť v sociálnej, environmentálnej a zdravotnej oblasti závisí od poľnohospodárstva založeného na ľudskom rozmere jednotlivých poľnohospodárov, nie na priemyselnom základe. To by mali byť témy našej rozpravy, ak chceme konečne ukončiť krízu v poľnohospodárstve.
<SPEAKER ID="082" NAME="Lorenzo Fontana">
v mene skupiny EFD. - (IT) Vážená pani predsedajúca, pani komisárka, dámy a páni, súčasná kríza, ktorá zasiahla poľnohospodárstvo, je zrejmým dôsledkom rýchlej územnej expanzie, ktorú v uplynulých rokoch uviedla do pohybu Európska únia, a predovšetkým nadmerne rýchlej globalizácie trhov.
<P>
Odvetvie poľnohospodárstva musí byť zabezpečené a chránené na základe uplatňovania zásad Zmluvy o fungovaní Európskej únie, najmä článkov 32 až 38, s osobitným odkazom na ciele, ktoré sa musia riadiť špecifickými právnymi pravidlami, ak sa majú dosiahnuť. V tomto odvetví nám pravidlá, ktoré určujú zásahy v prípade trhovej krízy, neumožňujú primerane reagovať na požiadavky odvetvia poľnohospodárstva na špecifickú ochranu poľnohospodárov počas mimoriadne náročného obdobia, ktoré ovplyvňuje celé poľnohospodárstvo a najmä odvetvia ovocia a zeleniny, ako napríklad jabĺk a broskýň, a obilnín, ako napríklad pšenice a kukurice.
<P>
Poľnohospodárom treba nielen pomôcť, ale treba im aj zaručiť trhovú ochranu, ktorá je zakotvená v základných pravidlách zmluvy. Žiaľ, toto sa deje len v obmedzenej miere. Všimli sme si to už skôr, napríklad počas krízy s mliekom a súčasnej krízy s ovocím a zeleninou.
<P>
Nadišiel čas, aby Európa prijala rozhodnejšie opatrenia a vo všetkých ohľadoch podporila našich poľnohospodárov, naše poľnohospodárske podniky a našu pôdu, čo sa, žiaľ, často zanedbáva. Potom by bolo potrebné vážne sa zamyslieť nad tým, čo sa robí na európskom trhu na podporu našich poľnohospodárskych výrobkov v porovnaní s výrobkami z krajín mimo EÚ a najmä - to by som chcel zopakovať - v súvislosti s ovocím a zeleninou.
<P>
Na základe vypracovania špecifických pravidiel, ktoré musí rešpektovať celá Európska únia a v súvislosti s ktorými musíme zabezpečiť, aby ich rešpektovali aj tie tretie krajiny, s ktorými máme významný objem obchodu poľnohospodárskych výrobkov, budeme hádam schopní vytvoriť trh, ktorý bude menej deformovaný a ktorý bude lepšie chrániť našich poľnohospodárov a poľnohospodárske výrobky EÚ.
<SPEAKER ID="083" NAME="Georgios Papastamkos" AFFILIATION="PPE">
(EL) Vážená pani predsedajúca, odvetvia vidieckeho hospodárstva skutočne trpia: pšenica, olivový olej, ovocie, zelenina a bavlna. Mali by ste vedieť, že medzi pestovateľmi broskýň v Grécku vládne hnev. Poviem vám len, že počas našej rozpravy zostalo nepredaných približne 200 000 ton broskyňového kompostu.
<P>
Situácia v odvetví pšenice je stále kritická a je potrebné okamžite aktivovať nástroj na verejný zásah v členských štátoch. Musíme podporiť výrobky s chráneným označením pôvodu a chráneným zemepisným označením.
<P>
Chov hovädzieho dobytka je tiež v hlbokej kríze. Bol spomenutý sektor mlieka a celkom oprávnene sme prijali opatrenia na jeho ochranu. Chovatelia hovädzieho dobytka v severnom Grécku zablokovali colnicu Evzona a jedna z ich oprávnených požiadaviek je, aby na označeniach mliečnych výrobkov bolo uvedené miesto pôvodu. Uvádzanie miesta pôvodu podľa môjho názoru chráni výrobcov i spotrebiteľov.
<P>
Potrebujeme viac opatrení na podporu poľnohospodárskych výrobkov, a to v rámci Európskej únie i mimo Európy v tretích krajinách. Musíme ďalej racionalizovať trhy a účinne dohliadať na transparentnosť zásobovacieho reťazca a musíme znižovať prílišné rozdiely medzi cenami pre výrobcov a pre spotrebiteľov.
<P>
Ako som uviedol v rámci rozpravy o rozpočte na rok 2010, je osobitne dôležité zachovať v rozpočte dostatočnú rezervu na výdavky v oblasti poľnohospodárstva, aby sme dokázali reagovať na nepredvídané požiadavky iných odvetví poľnohospodárstva.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Takmer celé odvetvie poľnohospodárstva v Európe sa nachádza v kríze. Nebolo to spôsobené len globálnou hospodárskou krízou a recesiou spolu s poklesom domáceho a vonkajšieho trhu, ale aj spoločnou poľnohospodárskou politikou, neoliberálnou politikou, ktorú Európska komisia presadzovala počas uplynulých rokov. To výrazne prispelo k súčasnej kríze. Ak má odvetvie poľnohospodárstva už také obrovské problémy so ziskovosťou, čo sa stane, keď sa po roku 2013 zníži rozpočet na poľnohospodárstvo, ako si to želá veľa ľudí? Vyvolá to otázniky v súvislosti s bezpečnosťou dodávok potravín v Európe.
<P>
Súčasná situácia je alarmujúca najmä pre chovateľov dobytka, ošípaných a pestovateľov ovocia a zeleniny. Vítam skutočnosť, že pani komisárka chce poskytnúť viac peňazí organizáciám výrobcov, ale to stále nebude stačiť na vyriešenie problémov odvetvia. Ďalšou alarmujúcou skutočnosťou je, že Európska únia sa počas uplynulých šiestich rokov stala čistým dovozcom hovädzieho mäsa. Teraz sme vydaní napospas vonkajším trhom.
<SPEAKER ID="085" NAME="Julie Girling" AFFILIATION="ECR">
Vážená pani predsedajúca, ak chcete vedieť, v akej ťažkej situácii sú poľnohospodári, pozrite sa na modifikovanú prahovú hodnotu nízkeho príjmu vlády Spojeného kráľovstva. Vychádza sa pritom z predpokladu, že rodina žije v chudobe, ak túto úroveň príjmu nedosiahne. Aktuálne údaje v Spojenom kráľovstve ukazujú, že do tejto kategórie patrí štvrtina všetkých britských poľnohospodárov.
<P>
Ale pomoc poľnohospodárom nesúvisí len s poľnohospodárskou politikou. Mali by sme tu postupovať komplexne. Spotrebitelia chcú kupovať potraviny vysokej kvality, ktoré sa vyrábajú čo najbližšie k ich domovu. Európsky parlament si musí vypočuť požiadavky spotrebiteľov týkajúce sa jasného označovania krajiny pôvodu, aby si boli istí, odkiaľ pochádzajú ich potraviny. Na mnohých potravinách už máme označovanie krajiny pôvodu a nie je dôvod, prečo by povinné označovanie krajiny pôvodu nemalo byť rozšírené aj na ostatné odvetvia vrátane hlavných prísad spracovaných potravín.
<P>
Na začiatku budúceho roka budeme mať v Parlamente túto príležitosť. Postarajme sa o to, aby sme ju využili.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) V priebehu rokov a na základe postupných zmien spoločnej poľnohospodárskej politiky sme varovali pred jej dôsledkami a predložili sme alternatívy. Nikto, žiaľ, nepočúval a dnes sme sa dostali do zúfalej situácie, podobne ako aj portugalské poľnohospodárstvo. Varovali sme pred dôsledkami liberalizácie medzinárodného obchodu s poľnohospodárskymi výrobkami a potravinami. Hovorili sme, že s poľnohospodárstvom sa nemôže zaobchádzať ako s nejakým priemyselným tovarom a že by malo byť vynechané z rozhovorov v rámci Svetovej obchodnej organizácie, aby sa nestalo predmetom špekulácií na akciovom trhu a finančných špekulácií.
<P>
Vždy sme hovorili, že potravinová nezávislosť a bezpečnosť by mali byť prioritou a že treba patrične oceniť tých, ktorí obrábajú pôdu. Z tohto dôvodu sme boli proti zrušeniu pomoci poľnohospodárstvu a proti ukončeniu kvót na mlieko. Vždy sme poukazovali na to, že poľnohospodárstvo v južných krajinách EÚ má osobitý charakter, ktorý treba rešpektovať, ak chceme zachovať výrobu vysokokvalitných potravín v týchto krajinách vrátane vína, olivového oleja, ovocia a zeleniny a ryže, ako aj mäsa a mlieka vyrábaného za celkom odlišných podmienok než v iných oblastiach.
<P>
Preto trváme na tom, že tieto politiky treba preskúmať a zohľadniť vysokú cenu výrobných faktorov, napríklad nafty, elektriny, hnojív, krmiva, úverov a poistenia. Musíme pomôcť poľnohospodárom pomocou politík, ktoré budú podporovať výrobcov a vytvoria pracovné miesta vo vidieckych oblastiach.
<P>
Je načase, aby sme dali prioritu rodinným poľnohospodárskym podnikom a vidieku, ktorý sa čoraz viac vyľudňuje, ako aj regionálnym výrobkom a domácim druhom. Naši poľnohospodári si to zaslúžia, pretože pre nás vyrábajú potravu.
<SPEAKER ID="087" NAME="John Stuart Agnew" AFFILIATION="EFD">
Vážená pani predsedajúca, vyzerá to tak, ako keby som sa dočasne pripojil k fanklubu pani Harkinovej, keď vás upozorňujem na existujúcu krízu na trhu s krmivami pre hospodárske zvieratá s odkazom na nepatrné stopy geneticky modifikovaných materiálov, ktoré by sa možno našli v 60 000-tonovej zásielke sóje.
<P>
Ak tieto stopy nepatria medzi tie, ktoré EÚ povolila, náklad sa nesmie vyložiť. Náklady prepravcu sú v takom prípade 2,3 milióna GBP, ale prichádza aj k závažnému narušeniu v nadväzujúcich článkoch reťazca, pretože nákladné autá sa musia vrátiť prázdne do výrobní krmív, ktoré majú zasa problém zohnať za veľmi krátky čas alternatívnu bielkovinu.
<P>
Po veľkom tlaku v tejto veci Európska komisia schválila ďalšie štyri odrody geneticky modifikovanej kukurice, ktoré považuje za bezpečné. Takéto schvaľovanie môže trvať viacero rokov, pričom poľnohospodárske podniky v Amerike celý čas prijímajú nové odrody geneticky modifikovanej kukurice. Tento problém vypláva opäť na povrch približne v rámci jedného roka.
<P>
V súčasnosti existujú aj viaceré geneticky modifikované odrody ľanu a bavlny, ktorých stopové množstvá sa môžu ľahko nepozornosťou zamiešať do veľkej zásielky sóje, čo takisto zapríčiní odmietnutie zásielky.
<P>
Je zvrátené, že zatiaľ čo existujú malé tolerancie povolené pre minerály, pôdu, uhynutý hmyz, kovové výplne a štiepky, neexistuje absolútne žiadna tolerancia pre jediné zdravé zrnko kukurice.
<P>
Neistota, ktorú spôsobuje táto politika nulovej tolerancie, viedla k prudkému nárastu výšky poistného za náklad určený pre chovateľov hospodárskych zvierat, a to ani nespomínam strach, ktorý vzniká, keď sa výrobca dozvie, že jeho objednávka krmiva nemôže byť splnená.
<P>
Táto situácia je nanajvýš neuspokojivá a vytvára zbytočnú krízu vo výrobe mäsa a vajec. Nalieham na Komisiu, aby k celej tejto veci pristupovala praktickejšie a citlivejšie a aby úroveň tolerancie pre prímesi geneticky modifikovaných látok priblížila k úrovni pre iné kontaminujúce látky.
<SPEAKER ID="088" NAME="Giovanni La Via" AFFILIATION="PPE">
(IT) Vážená pani predsedajúca, dámy a páni, rád by som sa poďakoval pani komisárke za jej analýzu, ale chcel by som zdôrazniť, že v niektorých výrobných odvetviach existuje kríza ohrozujúca poľnohospodárstvo v niektorých oblastiach našej veľkej Európy.
<P>
Predovšetkým kríza, ktorá počas posledných mesiacov ovplyvňuje ceny pšenice, spôsobila teraz pokles cien až na úroveň, ktorá je prinízka na pokrytie nákladov, a v mnohých regiónoch Európy prišlo k obmedzeniu plôch, na ktorých sa zasialo na tento rok, čo by malo predstavovať 30 %, najmä v odľahlých oblastiach, ktoré majú obmedzené možnosti alternatívneho využívania. Na druhej strane, čo sa týka ovocia a zeleniny, pani komisárka upozornila na aspekt, ktorý je charakteristický pre novú spoločnú organizáciu trhu a ktorý necháva na organizáciách pestovateľov, aby sa vyrovnali s krízou.
<P>
Samozrejme, zdroje pridelené na tento účel v rámci operačných programov sú obmedzené a nie sú vôbec primerané na zásah v prípade štrukturálnych kríz, ktoré sú rozšírené tak ako kríza, ktorú zažívame. Možnože vyhovujú požiadavkám, ako ste povedali, buď prostredníctvom ekologického zberu úrody, alebo zničením malej časti úrody v prípade malých nerovnováh medzi dopytom a ponukou počas bežných rokov, ale určite nie v prípade rozsiahlych kríz, ako je kríza, ktorú zažívame.
<P>
To isté možno povedať o olivovom oleji a o iných odvetviach, ale myslím si, že v tomto momente je dôležité požiadať Komisiu o balík návrhov, o rozsiahly návrh týkajúci sa všetkých ďalších odvetví, pre ktoré sa neprijali žiadne špecifické opatrenia na riešenie súčasnej krízy, s výnimkou sektora mlieka.
<SPEAKER ID="089" NAME="Iratxe García Pérez" AFFILIATION="S&amp;D">
(ES) Vážená pani predsedajúca, odvetvie poľnohospodárstva nebolo imúnne voči ťažkostiam, ktoré zasiahli hospodárstvo vo všeobecnosti. Pred mesiacmi sme mali príležitosť viesť rozpravu o situácii výrobcov mlieka, ale dokonca aj vtedy mnohí z nás povedali, že kríza zasahuje iné odvetvia poľnohospodárstva.
<P>
Celé odvetvie je v ťažkej situácii. Väčšina výrobkov má pri zdroji nízku cenu a hospodárske výsledky mnohých poľnohospodárskych podnikov začínajú klesať pod hranicu ziskovosti. Táto situácia odhalila nerovnováhu existujúcu medzi subjektmi v poľnohospodárstve a subjektmi v potravinárstve. Potreba presadiť transparentný systém stanovovania cien a obnoviť rovnováhu pri rokovaniach dotknutých strán v rámci súčasných právnych predpisov je problém, ktorý sa ešte musí vyriešiť.
<P>
Ďalšou otázkou, ktorá nás zamestnáva v tejto náročnej situácii, je pokles konkurencieschopnosti našich poľnohospodárov, ktorí na rozdiel od svojich konkurentov majú vysoké výrobné náklady. Žiadam, aby boli vypracované spoločné podporné opatrenia a aby riešenia nemuseli hľadať jednotlivé členské štáty nezávisle od seba.
<SPEAKER ID="090" NAME="Peter Jahr" AFFILIATION="PPE">
(DE) Vážená pani predsedajúca, najprv by som chcel povedať, že som veľmi vďačný za to, že dnes vedieme rozpravu o tejto otázke, pretože z médií by ste mohli získať dojem, že kríza zasiahla len sektor mlieka. To nebola a nie je pravda a pre dotknutých poľnohospodárov je preto mimoriadne dôležité, aby sme dnes diskutovali o ich situácii v Európskom parlamente.
<P>
Hospodárska kríza poľnohospodárov tvrdo zasiahla. Posledný rozpočtový rok bol jedným z najhorších za celé desaťročie. Mnohým poľnohospodárskym podnikom výrazne klesli zisky a situácia pre mnohých poľnohospodárov je preto veľmi ťažká. Hospodárske krízy odkrývajú nedostatky - nedostatky spôsobené ľuďmi. Krízy sa stávajú katastrofami len vtedy, ak sa proti nim nič nerobí. Práve preto, že hospodárske krízy odkrývajú ľudské chyby, môžeme tieto chyby naprávať.
<P>
V každej kríze sa skrýva aj príležitosť, a práve tieto príležitosti musíme lepšie využívať. Aby sme to dokázali, musí Komisia: po prvé, reagovať rýchlejšie a dôslednejšie v prípade akéhokoľvek narušenia hospodárskej rovnováhy. Po druhé, musíme vytvoriť potrebný právny rámec, aby poľnohospodári samotní mohli regulovať trh. Po tretie, právne kompetencie organizácií výrobcov sa musia výrazne zlepšiť. Po štvrté, musíme výrazne zlepšiť a zjednodušiť využívanie poľnohospodárskych surovín na výrobu obnoviteľnej energie prostredníctvom regulácie trhu. Po piate, namiesto rozprávania o znižovaní byrokracie musíme tento problém konečne začať riešiť.
<P>
Preto opäť vyzývam na to, aby sme sa poučili z krízy a využili príležitosť, ktorá z nej vyplýva - sme to dlžní sami sebe a predovšetkým všetkým poľnohospodárom. V tejto súvislosti očakávam katalóg opatrení Komisie na začiatku roka 2010, ktorý budeme môcť podrobne prediskutovať v príslušnom výbore.
<SPEAKER ID="091" NAME="Luis Manuel Capoulas Santos" AFFILIATION="S&amp;D">
(PT) Vážená pani komisárka, chcel by som vám poďakovať za to, že ste zasa tu v Parlamente - počas svojho mandátu ste nás navštevovali dôsledne -, aj keď je Komisia v prechodnej fáze. Problémy poľnohospodárstva však neberú ohľad na nálady politického kalendára a poľnohospodári od nás očakávajú, že vypracujeme riešenia ich problémov, ťažkostí a obáv.
<P>
Všetci si uvedomujeme, že hospodárska kríza zasiahla aj poľnohospodárstvo, nielen sektor mlieka, ako sa nás snažia presvedčiť médiá, ale aj iné odvetvia. Mlieko, ovocie a zelenina, obilniny a olivový olej boli v uplynulých mesiacoch tvrdo zasiahnuté, podobne ako predtým výroba mäsa, v dôsledku mimoriadnych výkyvov výrobných nákladov, ku ktorým vtedy prišlo.
<P>
Situácia s ovocím a zeleninou sa pravdepodobne ešte zhorší, keď sa trh ešte viac otvorí marockým výrobkom na základe novej dohody, ktorá bola nedávno prijatá. Je faktom, ako už uviedla pani komisárka, že na trhoch sa v uplynulých týždňoch ukázali pozitívne signály, ale nemali by sme to preceňovať, pretože ak príde k hospodárskemu oživeniu, v čo všetci dúfame, tak spolu s ním určite príde nárast cien ropy a zároveň nevyhnutne aj nárast výrobných nákladov v poľnohospodárstve.
<P>
Preto napriek politickému kalendáru, pani komisárka, musí Parlament žiadať, aby Komisia poskytla odpovede na tieto otázky. Poľnohospodári čakajú na politické signály z Parlamentu a Komisie, a preto je načasovanie tejto rozpravy, ktorú tu dnes vedieme, veľmi dobré a spája sa s nádejou, že Komisia dokáže vyslať určité signály a povie, aké má informácie a aké opatrenia navrhuje v krátkodobom horizonte na zmiernenie týchto problémov.
<SPEAKER ID="092" NAME="Michel Dantin" AFFILIATION="PPE">
(FR) Vážená pani predsedajúca, pani komisárka, ešte raz vám ďakujem za pozornosť.
<P>
Cenová kríza rokov 2007 - 2008 poukázala na slabú pozíciu spotrebiteľov v súvislosti s nestálosťou cien. Poľnohospodárska kríza roku 2009 má pre poľnohospodárske podniky oveľa negatívnejšie dôsledky, než naznačujú indexy. Prečo? Pretože mnohí vykresľovali trend rastu poľnohospodárskych cien ako udržateľný a pretože poľnohospodári investovali v roku 2008 a na začiatku roku 2009 nepochybne priveľa - priveľa, pretože od začiatku desaťročia sa tu vytváralo oneskorenie.
<P>
Pri viacerých príležitostiach, pani komisárka, ste vyjadrili želanie nezasahovať rovnakým spôsobom do regulácie trhu. Ale zabudli sme počas uplynulých 20 rokov, že poľnohospodárske komodity sú primárne potravinárske výrobky a že potrebujeme určitý stupeň cenovej stability na oboch koncoch reťazca? Cenová stabilita je na jednej strane potrebná na úrovni spotrebiteľa, pretože z dôvodu iných finančných záväzkov, ako napríklad hypoték, výchovy detí a aktivít vo voľnom čase, spotrebitelia už nemajú dostatočný zvyšok z príjmu, aby sa dokázali vyrovnať s kolísaním cien. Na druhej strane je cenová stabilita potrebná na úrovni výrobcov preto, lebo podnikateľská činnosť súvisí so značným kapitálom, ktorý si vyžaduje veľké investície.
<P>
Organizácia v rámci odvetví, ktorá by zahŕňala všetky prvky zásobovacieho reťazca, ako aj nové subjekty, tým narážam na odvetvie hromadného stravovania a spracovateľské spoločnosti pre mrazené alebo aj čerstvo pripravované výrobky, môže nepochybne viesť k zavedeniu súkromných nástrojov na stabilizáciu cien.
<P>
Myslíte si, že je možné nájsť cestu vpred týmto smerom, pani komisárka, a je Komisia ochotná zúčastniť sa na takých diskusiách?
<SPEAKER ID="093" NAME="Diane Dodds" AFFILIATION="NI">
Vážená pani predsedajúca, chcela by som sa pani komisárke poďakovať, že opäť prišla, aby si nás vypočula, a chcem zdôrazniť niekoľko bodov, ktoré sa počas niekoľkých uplynulých mesiacov stali veľmi aktuálnymi v poľnohospodárstve v Severnom Írsku. Možno ste čítali, pani komisárka, že v grófstve Fermanagh nás v uplynulých týždňoch postihli mimoriadne záplavy. To viedlo k veľmi vážnym problémom poľnohospodárov, v neposlednom rade v súvislosti s prístupom k úrode na poliach, pretože mnohé cesty boli uzavreté a nepriechodné v dôsledku dažďa. Ovplyvní to aj ich schopnosť rozvážať močovku a tiež všeobecné straty, ktoré utrpia. Chcela by som požiadať Komisiu, aby túto situáciu preskúmala a uviedla, či možno priamo pomôcť poľnohospodárom v tejto oblasti.
<P>
Chcela by som Komisiu požiadať, aby preskúmala aj situáciu odvetvia zemiakov v Severnom Írsku. Mnohí pestovatelia zemiakov mi nedávno napísali, pretože ich vážne postihla aj veľmi vysoká úroveň zrážok za uplynulé týždne. Vyjadrujú svoje mimoriadne obavy v súvislosti s tým, či budú schopní dostať zemiaky z pôdy, a keďže sa s príchodom zimných mesiacov rýchlo blíži mráz, obávajú sa, že stratia úrodu. Opakujem teda, toto je odvetvie, časť odvetvia poľnohospodárstva v Severnom Írsku, ktoré momentálne prechádza veľmi náročným obdobím.
<P>
Prednedávnom som sa stretla aj s viacerými producentmi vajec, poľnohospodármi, ktorí práve vymieňajú súčasné chovné klietky za kvalitnejšie. Chceli by od Komisie záruku, že sa počas dlhšieho obdobia od nich nebude požadovať opätovná výmena týchto klietok, a chcela by som Komisiu opäť požiadať, aby túto vec preskúmala.
<SPEAKER ID="094" NAME="Sergio Paolo Francesco Silvestris" AFFILIATION="PPE">
(IT) Vážená pani predsedajúca, pani komisárka, dámy a páni, kríza, ktorá zasiahla odvetvie poľnohospodárstva, je mimoriadne vážna a existuje nebezpečenstvo, že sa stane nezvratnou.
<P>
V našom regióne Apulia je hlavnou činnosťou a jedným z najväčších zdrojov príjmu pestovanie olív. Tento rok klesla cena olív na 30 EUR za 100 kilogramov a veľkoobchodná cena oleja na 2,50 EUR za kilogram a pri týchto cenách fungujú producenti so stratou. Hrozí, že extra panenský olivový olej, zelené zlato, ktoré bolo vždy pýchou našej krajiny, sa premení na občiansku a sociálnu smrť. Poľnohospodári v celom regióne blokujú cesty a demonštrujú.
<P>
Poviete, že všetko je v poriadku a že ceny opäť stúpajú, ale opíšem vám inú situáciu, ktorú poznám, pretože ju každý deň zažívam. Sú potrebné naliehavé opatrenia a chcel by som požiadať, aby sa aktivoval, podobne ako v prípade mlieka, fond solidarity pre pestovanie olív, ovocia a zeleniny. Čo sa týka pestovania olív, chcel by som požiadať o dodatočné naliehavé opatrenia a najmä o to, pani komisárka, aby nariadenie Komisie (EHS) č. 2568/91 o charakteristikách olivového oleja bolo pozmenené a doplnené s cieľom zahrnúť nukleárnu magnetickú rezonanciu ako metódu analýzy. To by nám umožnilo odhaliť prebiehajúce podvody páchané na regáloch supermarketov vo forme fliaš s nápisom "extra panenský olej", ktoré namiesto toho obsahujú zmesi upravovaných alebo rafinovaných olejov.
<SPEAKER ID="095" NAME="Elisabeth Köstinger" AFFILIATION="PPE">
(DE) Vážená pani predsedajúca, pani Fischerová Boelová, ďakujem vám veľmi pekne za správu. Toto je dôležitý signál našim poľnohospodárom, ktorí musia žiť v tejto napätej situácii na trhu.
<P>
V správe ste poukázali aj na pokles dopytu v odvetví poľnohospodárstva. Práve preto je dôležité oživiť toto odvetvie a stimulovať dopyt. Viac ako kedykoľvek predtým musí teraz Komisia identifikovať krízy v začiatočných fázach bez ohľadu na odvetvie výroby a prijať proti nim účinné kroky.
<P>
Som presvedčená, že práve také citlivé odvetvie ako výroba potravín potrebuje trhové nástroje. Dodatočné výhody poľnohospodárstva vo forme udržiavania našej kultúrnej krajiny, starostlivosti o vidiek, biodiverzitu a mnoho ďalších vecí sú nenahraditeľné. To všetko musíme zachovať a zohľadniť vo svojich budúcich rozpravách o novej poľnohospodárskej politike.
<SPEAKER ID="096" NAME="Marc Tarabella" AFFILIATION="S&amp;D">
(FR) Vážená pani predsedajúca, pani komisárka, chcel by som sa vám poďakovať za vysvetlenie týkajúce sa odchýlok cien rôznych typov poľnohospodárskych výrobkov. Dospeli ste k záveru, že musíme naďalej sledovať situáciu, aby sme mohli v prípade potreby zareagovať.
<P>
Poukázali ste vlastne na nestálosť cien - nepriateľa číslo jeden moderného poľnohospodára - a ja by som sa chcel postaviť na obranu opätovného zavedenia a udržiavania verejnej politiky zameranej na tvorbu cien a reguláciu, ktorá by sa mohla zaviesť napríklad prostredníctvom monitorovacieho strediska pre ceny a obchodné marže, pričom by stanovovalo ceny spravodlivo pre všetkých, ktorí sú zapojení do tohto odvetvia, či už sú to producenti, spracovateľské spoločnosti alebo distribútori.
<P>
Ak dnes dopustíme, aby sa to dostalo do fázy, že ceny budú regulované súkromne, dôjde k zvýšeniu marže pre distribútorov a pre spracovateľské spoločnosti, a teda k veľkým problémom miestneho poľnohospodárstva. Vážená pani predsedajúca, napokon nemôžeme ignorovať ani skutočnosť, že musíme byť schopní rokovať s USA, najmä čo sa týka ceny pšenice, ktorá sa fixuje v Chicagu, pretože ide o globálnu otázku, nielen o európsku.
<SPEAKER ID="097" NAME="Cristina Gutiérrez-Cortines" AFFILIATION="PPE">
(ES) Vážená pani predsedajúca, pani komisárka, robí mi starosti, že nedostatok koordinácie často znamená, že na poľnohospodárstvo sa neuplatňujú kritéria udržateľnosti.
<P>
Chcela by som položiť dve otázky: po prvé, v čase, keď sme svedkami rozširovania púští v južnej Európe, na ktoré mala výrazný vplyv zmena klímy, a vzhľadom na to, že využívanie pôdy je najdôležitejšou vecou, prečo sa vyplácajú peniaze za klčovanie olivovníkov a viníc? Znamená to, že Európa platí za to, aby mala viac púští! Zastavíte to?
<P>
Po druhé, dohoda s Marokom: ak Európa presadzuje spoločnú zahraničnú politiku, musí brániť záujmy svojich občanov a európskej výroby. Európa rokuje o dohode s Marokom na kolenách a nezohľadňuje zásadu reciprocity, nezaručuje zdravie a dodržiavanie programov insekticídov a kvality potravín.
<P>
Ako je možné, že tento proces nielenže otvára dvere výrobkom nad rámec kvót, ale že aj ohrozuje kvalitu?
<SPEAKER ID="098" NAME="Béla Glattfelder" AFFILIATION="PPE">
(HU) Je mimoriadne dôležité, aby sme teraz hovorili o kríze zasahujúcej odvetvia poľnohospodárstva, pretože sa objavili viaceré plány o tom, že poľnohospodárske dotácie sa po roku 2013 budú postupne znižovať. Zamyslime sa nad tým, aké vážne dôsledky mali liberálne opatrenia, ktoré sa zaviedli len nedávno. Poučme sa z týchto príkladov, aby sme neurobili opäť rovnaké chyby. Význam poľnohospodárstva počas nadchádzajúcich rokov výrazne vzrastie, keďže neustále narastá počet ľudí, ktorí na našej planéte trpia hladom.
<P>
Čo sa týka zjednodušovania, poľnohospodári majú, žiaľ, pocit, že vždy, keď sa hovorí o zjednodušovaní, nikdy sa v skutočnosti nezrealizuje. Musia dodržiavať čoraz komplexnejšie systémy. Zavádza sa séria nových opatrení v oblasti životných podmienok zvierat. Všetky tieto opatrenia zvyšujú náklady, s ktorými nemusia bojovať ich konkurenti. Okrem toho si každé jednotlivé opatrenie v oblasti životných podmienok zvierat vyžaduje čoraz väčšiu spotrebu energie, čo bude znamenať neustály nárast emisií CO2.
<SPEAKER ID="100" NAME="Karin Kadenbach" AFFILIATION="S&amp;D">
(DE) Vážený pán predsedajúci, počas rozpravy o usmerneniach povedal pán Barroso, že trvalá udržateľnosť a ochrana biodiverzity budú prioritné ciele politiky v Európskej únii počas súčasného funkčného obdobia. Tieto ciele sa preto musia presadzovať vo všetkých politických oblastiach a, samozrejme, najmä v oblasti poľnohospodárstva. Chcela by som dnes na vás veľmi naliehať, aby ste presadzovali a podporili tieto opatrenia, a len tie opatrenia, ktoré prispejú k zachovaniu biodiverzity a trvalej udržateľnosti.
<SPEAKER ID="101" NAME="Seán Kelly" AFFILIATION="PPE">
Vážený pán predsedajúci, vítam túto rozpravu. S mnohými problémami nemôžeme veľa urobiť, ale s inými môžeme urobiť veľmi veľa. Kolegovia spomenuli najmä problém nadmernej regulácie - o tom hovorí veľa poľnohospodárov v celej Európskej únii. Ľudia spomenuli aj geneticky modifikované potraviny a absolútne s nimi v tomto bode súhlasím: v tejto oblasti treba konať.
<P>
No oblasť, ktorá je podľa mňa pre nás tiež dôležitá, je oblasť vývozu živých zvierat. Hrozí tu nebezpečenstvo, že zavedieme toľko nariadení, že to bude nákladovo neúnosné, najmä pre poľnohospodárov a podniky vyvážajúce dobytok z nejakého ostrovného štátu, napríklad z Írska.
<P>
Niekedy si myslím, že by bolo zaujímavé porovnať napríklad cestovný harmonogram poslancov EP prichádzajúcich sem do Parlamentu s plánmi prepravy zvierat, ktoré sa vyvážajú do zámoria. Niekedy si myslím, že poslanci EP sú vystavení väčšiemu stresu.
<P>
V tejto súvislosti by sme mali byť veľmi opatrní a nemali by sme zavádzať priveľa nariadení, aby sme sa cenami nevytlačili z trhu.
<SPEAKER ID="102" NAME="Predsedajúci">
Ďakujem vám, pán Kelly. Keďže každý by mal byť motivovaný hovoriť v tomto Parlamente rôznymi jazykmi, chcel by som poznamenať, že ste začali svoj prejav slovami Merci, Monsieur President. Predpokladám, že ste ma nežiadali o milosť, ale snažili ste sa povedať "ďakujem", mal by som doplniť, že nie v gréčtine, pretože to by znelo Ευχαριστώ, κύριε Πρόεδρε!
<SPEAKER ID="103" NAME="Gabriel Mato Adrover" AFFILIATION="PPE">
(ES) Vážený pán predsedajúci, situácia v odvetví poľnohospodárstva nie je len problémom. Nazval by som ju neudržateľnou: príjmy poľnohospodárov klesajú a rozdiel medzi tým, čo dostávajú poľnohospodári, a trhovou cenou pre spotrebiteľov sa každým dňom zväčšuje. Následníctvo je už utópiou a asociačné dohody sú opakovane porušované, ako napríklad v hanebnom prípade rajčín z Maroka, teda prípade, ktorý uznal Európsky úrad pre boj proti podvodom a v ktorom Komisia neprijala rozhodné kroky. Pravidlá o ochrane zdravia v podnikoch a kontroly ich dodržiavania sa uplatňujú v rôznej miere, čo spôsobuje úplne nespravodlivé podmienky.
<P>
Ak k tomu prirátame izolované prípady, ako napríklad zníženie cla pre odvetvie banánov, čo bude mať absolútne negatívne dôsledky, alebo skutočnosť, že chovatelia hospodárskych zvierat si nemôžu dovoliť vstupné náklady, budete so mnou súhlasiť, že budúcnosť tohto odvetvia je prinajmenšom neistá.
<P>
Pre poľnohospodárstvo v najodľahlejších regiónoch sú vyhliadky do budúcnosti navyše nielen neisté, ale mimoriadne znepokojivé. Poľnohospodári chcú pokračovať vo svojej práci, ale je to pre nich každým dňom ťažšie. Komisia musí akceptovať význam poľnohospodárstva. Postavte sa tomu zoči-voči!
<SPEAKER ID="104" NAME="Herbert Dorfmann" AFFILIATION="PPE">
(DE) Vážený pán predsedajúci, pani komisárka, dámy a páni, je to naozaj tak, že v súčasnosti vládne v mnohých odvetviach poľnohospodárstva kríza. To má nepochybne veľa príčin. Jednou z nich je pravdepodobne liberalizácia poľnohospodárskej politiky z nedávnych rokov. Ak zo spoločnej poľnohospodárskej politiky odstránime čoraz viac záchranných sietí, kolísanie cien vzrastie. To našim poľnohospodárom spôsobuje čoraz väčšie problémy.
<P>
Cieľom z krátkodobého hľadiska preto musí byť nájdenie riešenia tejto krízy. Predovšetkým musíme však v súvislosti s prepracovaním poľnohospodárskej politiky zvážiť, čo môžeme proti tomuto kolísaniu cien urobiť. Po nadobudnutí platnosti Lisabonskej zmluvy máme ako Parlament povinnosť vystupovať aktívne. Skutočnosť, že ministri poľnohospodárstva sa nedávno stretli v Paríži mimo Rady, aby prediskutovali tieto otázky, je v zásade isto dobrá vec. Našou povinnosťou tu v Parlamente je však demonštrovať poľnohospodárom našu novú úlohu. Musíme nájsť demokratické riešenia budúcej poľnohospodárskej politiky.
<SPEAKER ID="105" NAME="Mariann Fischer Boel">
členka Komisie. - Vážený pán predsedajúci, pokúsim sa teraz odpovedať na niektoré vyslovené otázky, ale myslím si, že táto diskusia tu jasne ukazuje, že spoločne chápeme ťažkosti, ktorým čelí naše odvetvie poľnohospodárstva.
<P>
Predovšetkým som bola trocha prekvapená, keď som počula, že sme vraj odstránili záchrannú sieť z odvetvia poľnohospodárstva. To určite nie je pravda. V skutočnosti tu je záchranná sieť v situáciách, keď poľnohospodári potrebujú pomoc. Máme priebežnú záchrannú sieť, ktorou sú priame platby. Tá určite funguje a je tu k dispozícii pre poľnohospodárov. Potom sú tu rôzne intervenčné systémy, súkromné skladovanie, systémy vývozných náhrad, ktoré začnú fungovať, keď budeme pokladať za nevyhnutné iniciovať tieto nástroje.
<P>
Čo sa týka zjednodušovania, prílišnej regulácie a byrokracie, absolútne s vami súhlasím, že by sme sa mali snažiť čo najviac uľahčiť situáciu poľnohospodárom, a z tohto dôvodu Rade predložím na jej zasadnutí v stredu niekoľko návrhov na dereguláciu na prediskutovanie.
<P>
Rada predložila 39 rôznych návrhov a mnohé z nich naozaj môžeme prijať. Iné sú politickejšie, vzťahujú sa na obdobie po roku 2013, ale som si istá, že tieto návrhy budú pre vás mimoriadne zaujímavé.
<P>
Čo sa týka rečníkov, ktorí hovorili o problematike geneticky modifikovaných produktov, predpokladám, že viete, že uvažujem celkom podľa rovnakých zásad, a myslím si, že je dôležité nájsť riešenie o odbornom údaji o prítomnosti neschválených geneticky modifikovaných produktov. Očakávam, že nová Komisia predloží takýto návrh.
<P>
Je pravda, že Európska únia je najväčším dovozcom poľnohospodárskych výrobkov, ale zároveň je aj ich najväčším vývozcom. Je to z toho dôvodu, že máme mimoriadne dobrú značku: európske výrobky sa na zámorských trhoch považujú za vysoko kvalitné. Preto by myšlienka, že teraz máme chrániť svoju vlastnú výrobu, poškodila naše odvetvie poľnohospodárstva.
<P>
Musíme byť teda aj naďalej viditeľní na vývozných trhoch a myslím si, že v budúcnosti - a dúfam, že Európsky parlament to v plnom rozsahu podporí - potrebujeme oveľa viac peňazí na podporu vysokokvalitných výrobkov na rozvíjajúcich sa trhoch. Myslím si, že môžeme dosiahnuť oveľa viac, ale potrebujeme trocha podpory.
<P>
Ďalej, čo sa týka regulačného rámca - nepočula som presne toto spojenie, ale myslím si, že to je podstatou pripomienky k tejto otázke. Dnes už majú poľnohospodári možnosť uzatvárať zmluvy s priemyslom, s mliekarňou, na určitý objem za pevnú cenu. Poľnohospodári to už môžu urobiť. A viete, že v skupine na vysokej úrovni pre sektor mlieka skúmame určité dobrovoľné spôsoby, ako zlepšiť tento systém.
<P>
Biodiverzita: úplne súhlasím s tým, že je to dôležité, a práve z toho dôvodu sme zahrnuli biodiverzitu do nových úloh, keď sme sa v novembri 2008 dohodli na kontrole stavu spoločnej poľnohospodárskej politiky. Má to teda vysokú prioritu a úplne súhlasím s pripomienkami váženej pani poslankyne.
<P>
Čo sa týka opatrení: momentálne môžeme využiť všetky nástroje, ktoré máme v súčasnosti k dispozícii. Ale nové iniciatívy nemôže predkladať Komisia odchádzajúca z funkcie. Som si istá, že si tento problém uvedomujete, a preto dúfam, že nová Komisia začne čo najskôr fungovať.
<P>
Ďalej chcem podotknúť, že som veľmi rada, že Európsky parlament bude mať teraz úlohu ako dôležitý hráč v budúcnosti vďaka spolurozhodovaniu zavedenému Lisabonskou zmluvou. Nejde len o spolurozhodovanie o čisto poľnohospodárskych otázkach, ale aj o rozpočte. Budete tu teda mať obrovský vplyv na rozpočtové možnosti pre odvetvie poľnohospodárstva na obdobie po roku 2013.
<P>
Možno v budúcnosti už nebudem vystupovať na tomto mieste, môžem vám však zaručiť, že budem sledovať, ako preberiete nové právomoci v odvetví poľnohospodárstva.
<SPEAKER ID="106" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="998" NAME="Luís Paulo Alves  " LANGUAGE="PT">
Hospodárska a finančná kríza nás zatiahla aj do poľnohospodárskej a sociálnej krízy, a preto vítam túto rozpravu v Parlamente, hoci prichádza dosť neskoro. Producenti (obilnín, bravčového mäsa, olivového oleja, ovocia, zeleniny atď.) zažívajú momentálne mimoriadne ťažkú situáciu vzhľadom na prepad dopytu a za svoje výrobky dostávajú veľmi nízke ceny v porovnaní s výrobnými nákladmi. Existujú aj problémy pri získavaní úverov. Tieto problémy vážne ovplyvňujú ich príjem. Nestabilita cien v poľnohospodárstve je veľmi komplexným problémom ovplyvňujúcim plánovanie a predvídavosť, ktorú poľnohospodári potrebujú, a má veľmi závažné dôsledky pre úroveň ziskovosti a investícií. Je preto veľmi dôležité zaručiť podmienky pre udržateľnosť podnikov a aj stupeň cenovej stability, aby si producenti dokázali zaručiť živobytie prostredníctvom zlepšenia kvality výrobkov, čo bude mať pozitívny vplyv na celý reťazec od producentov až po spotrebiteľov.
<SPEAKER ID="107" NAME="Spyros Danellis  " LANGUAGE="EL">
Vykonávanie viacerých zamestnaní je v EÚ bežným javom a jeho cieľom je zabezpečiť dodatočný príjem k príjmu z poľnohospodárstva. Keďže malý poľnohospodársky podnik bude pravdepodobne zamestnávať pracovníkov, ktorí majú viacero zamestnaní, je zrejmé, že malý podnik je dnes zasiahnutý tvrdšie než veľký podnik. Je to z týchto dôvodov:
<P>
okrem zníženia príjmu z poľnohospodárstva, bez ohľadu na výrobné odvetvie, na ktoré sa špecializuje, sa musí vyrovnať aj:
<P>
so znížením svojho príjmu z nepoľnohospodárskej oblasti alebo jeho celkovou stratou, zatiaľ čo:
<P>
istota príjmu, ktorý má vo forme priamej pomoci, je absolútne neprimeraná na zaistenie dôstojnej životnej úrovne.
<P>
Z toho vyplýva, že bez ohľadu na odvetvie poľnohospodárstva, na ktoré sa výroba špecializuje, je potrebná horizontálna cielená pomoc pre malé poľnohospodárske podniky, aby sa dokázali vyrovnať s krízou.
