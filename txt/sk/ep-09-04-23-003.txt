<CHAPTER ID="003">
Práva pacientov pri cezhraničnej zdravotnej starostlivosti (rozprava) 
<SPEAKER ID="007" NAME="Predsedajúci">
Ďalším bodom programu je správa Johna Bowisa v mene Výboru pre životné prostredie, verejné zdravie a bezpečnosť potravín o návrhu smernice Európskeho parlamentu a Rady o uplatňovaní práv pacientov pri cezhraničnej zdravotnej starostlivosti - C6-0257/2008 -.
<P>
Ako mnohí z vás viete, John Bowis nedávno v Bruseli ochorel a musel byť hospitalizovaný. Podrobil sa operácii a som rád, že môžem povedať, že táto operácia dopadla úspešne. V súčasnosti sa zotavuje, takže môže slúžiť ako príklad cezhraničnej zdravotnej starostlivosti. Namiesto neho dnes vystupuje môj priateľ a kolega Philip Bushill-Matthews.
<SPEAKER ID="008" NAME="Philip Bushill-Matthews">
spravodajca. - Vážený pán predsedajúci, mám pred sebou veľmi ťažkú a zároveň veľmi ľahkú úlohu. Veľmi ťažkú preto, lebo tento spis je veľmi zložitý a veľmi citlivý, pričom ide o spis, ku ktorému som prispel len veľmi málo. Veľmi ľahkú preto, lebo ide o správu môjho váženého kolegu Johna Bowisa, ktorý, ako bolo povedané, sa v súčasnosti zotavuje z vážnej operácie srdca, ktorej sa podrobil pred niekoľkými týždňami v Bruseli.
<P>
Odviedol vynikajúcu prácu tým, že tento spis dnes doviedol do takého úspešného záveru, pričom základom tohto úspechu bola jeho pôvodná správa o mobilite pacientov z júna 2005. Som si istý, že by chcel, aby som osobne poďakoval pani komisárke za jej podporu, ako aj tieňovým spravodajcom a sekretariátu našej skupiny, a v neposlednom rade aj jeho asistentovi pre oblasť výskumu, za obrovské úsilie, ktoré vynaložili na zaistenie rozsiahlej dohody o toľkých kontroverzných otázkach. John sa s ich pomocou snažil objasniť túto veľmi zložitú oblasť a vyjasniť predchádzajúce prípady neistoty založené na dvojitej zásade, že pacient musí byť vždy prvoradý a že jeho voľba musí byť riadená potrebami a nie prostriedkami.
<P>
Za posledných 10 rokov sa európski občania obracali na súd, aby bojovali za svoje právo byť ošetrený v inom členskom štáte. Je zrejmé, že pacienti chcú mať toto právo a že si toto právo zaslúžia a majú naň nárok. Nemali by byť nútení obrátiť sa na súd, aby ho dosiahli. Návrh, ktorý teraz leží pred nami, je naša šanca, aby sme to zmenili na skutočnosť. Nastal čas, aby sme my ako politici prevzali zodpovednosť a nahradili potrebu obrátiť sa na súd, ako to bolo predtým, vytvorením právnej istoty.
<P>
Väčšina ľudí sa bude chcieť vždy liečiť v blízkosti svojho domova. Stále však budú aj pacienti, ktorí budú chcieť za liečbou cestovať do iného členského štátu, nech už na to budú mať akýkoľvek dôvod. Ak si pacienti zvolia túto možnosť, musíme zaistiť, aby podmienky, za ktorých tak urobia, boli transparentné a spravodlivé. Musíme zabezpečiť, aby vedeli, koľko budú platiť, akú kvalitu a bezpečnostné normy môžu očakávať a aké majú práva v prípade, že dôjde k nejakej chybe. Táto správa sa zaoberá všetkými týmito otázkami.
<P>
Dovoľte mi objasniť, že toto právo pacientov by v žiadnom prípade nemalo mať vplyv na schopnosť členských štátov poskytovať kvalitnú zdravotnú starostlivosť pre všetkých svojich občanov. Táto správa neurčuje členským štátom, ako by mali organizovať svoje vlastné systémy zdravotnej starostlivosti. Neprikazuje, akú kvalitu starostlivosti by mali poskytovať. V skutočnosti stavia na zárukách členských štátov pomáhať pri ochrane svojich vlastných vnútroštátnych systémov zdravotnej starostlivosti, napríklad voľbou systému s predchádzajúcim povolením v niektorých prípadoch.
<P>
Takéto predchádzajúce povolenie sa však nesmie využívať na obmedzovanie výberu pacientov. Zvýšená dostupnosť cezhraničnej zdravotnej starostlivosti by naopak mala pomáhať stimulovať vnútroštátne systémy, aby samy poskytovali čoraz lepšie normy zdravotnej starostlivosti.
<P>
Teším sa na pripomienky od svojich kolegov počas rozpravy, ktorá bude nasledovať.
<SPEAKER ID="009" NAME="Daniela Filipiová">
úradujúca predsedníčka Rady. - (CS) Dámy a páni, je mi veľkou cťou, že tu dnes môžem byť s vami a zúčastniť sa na diskusii o niekoľkých dôležitých otázkach z oblasti verejného zdravia, ktorých prerokovanie je na dnešnom programe. Ide o uplatňovanie práv pacientov pri poskytovaní cezhraničnej zdravotnej starostlivosti, zaistenie bezpečnosti pacientov a o spoločný postup EÚ v oblasti zriedkavých ochorení.
<P>
Dovoľte mi na úvod povedať, že všetky tri témy patria medzi priority českého predsedníctva a budú aj na programe rokovania Rady pre zamestnanosť, sociálnu politiku, zdravie a ochranu spotrebiteľa 7. júna 2009 v Luxemburgu. Preto veľmi vítame nadchádzajúcu rozpravu.
<P>
České predsedníctvo si je plne vedomé dôležitej úlohy, ktorú Európsky parlament zohráva v legislatívnom procese v oblasti verejného zdravia, a vníma nevyhnutnosť úzkej spolupráce medzi Radou a Parlamentom. Prijatie vašich správ k trom uvedeným témam preto prichádza v pravý čas.
<P>
Teraz by som rada povedala niekoľko slov o návrhu smernice Európskeho parlamentu a Rady o uplatňovaní práv pacientov pri poskytovaní cezhraničnej zdravotnej starostlivosti z pohľadu Rady.
<P>
České predsedníctvo si plne uvedomuje nutnosť zaistiť právnu istotu pacientom, ktorí čerpajú zdravotnú starostlivosť v inom členskom štáte, a v tomto zmysle tiež nadviazalo na výsledky práce francúzskeho predsedníctva v tejto oblasti. Naším cieľom je snaha o schválenie takého textu, ktorý bude pre občanov Európskej únie zrozumiteľný a jasný, bude rešpektovať primárne právo vrátane zásady subsidiarity a naplní deklarovanú snahu o vytvorenie právnej istoty občanov EÚ pri uplatňovaní svojich práv pri čerpaní cezhraničnej zdravotnej starostlivosti. Zároveň však treba dôkladne zohľadniť možný vplyv realizácie tohto návrhu na stabilitu zdravotných systémov členských štátov EÚ.
<P>
Vzhľadom na zásadný význam návrhu sú diskusie v právnych orgánoch Rady veľmi intenzívne a stále prebiehajú. V súčasnosti vám preto ešte neviem povedať, či Rada dosiahne na konci českého predsedníctva, t. j. v júni v Rade pre zamestnanosť, sociálnu politiku, zdravotníctvo a spotrebiteľské záležitosti (EPSCO) politickú dohodu. Už teraz si však v tejto súvislosti dovolím uviesť niekoľko všeobecných záverov. Budúca smernica by mala kodifikovať všetku judikatúru Európskeho súdneho dvora, ktorá sa týka uplatňovania zásady voľného pohybu tovaru a služieb v oblasti verejného zdravia, ďalej dopĺňať nariadenie o koordinácii sociálnych systémov a poskytnúť členským štátom možnosť podmieniť čerpanie zdravotnej starostlivosti v inom členskom štáte predchádzajúcim súhlasom či možnosť aplikovať systém tzv. "gate-keepingu", teda obmedzovanie množstva informácií.
<P>
Tieto zásady nájdeme aj v správe pána Johna Bowisa k návrhu smernice, o ktorej budete diskutovať. Takisto je možné identifikovať aj ďalšie témy, ktoré sú v Európskom parlamente a Rade spoločné: význam poskytovania úplných a správnych informácií pacientom o možnostiach čerpania cezhraničnej zdravotnej starostlivosti či dôraz na zaistenie vysokej kvality a bezpečnosti poskytovania starostlivosti.
<P>
České predsedníctvo oceňuje dôslednosť Parlamentu pri príprave tejto správy, ktorej znenie vychádza z množstva zložitých, ale prínosných rokovaní niekoľkých príslušných výborov. Uvedomujem si, že znenie správy predstavuje kompromis medzi jednotlivými politickými skupinami a jeho dosiahnutie nebolo vôbec jednoduché. Preto by som rada poďakovala všetkým, ktorí sa na jej vzniku podieľali, a najmä spravodajcovi Johnovi Bowisovi, ktorému, samozrejme, všetci prajeme skoré uzdravenie. Ide o cenný príspevok, vďaka ktorému ďalej pokročí legislatívny proces schvaľovania návrhu smernice. Rada podrobne preskúma text správy, ako aj všetky schválené pozmeňujúce a doplňujúce návrhy a dôkladne zváži ich zohľadnenie v spoločnej pozícii Rady, aby tak podporila dosiahnutie dohody v druhom čítaní.
<P>
Vážený pán predsedajúci, dámy a páni, ako som už povedala, v súčasnosti je ešte priskoro povedať, či Rada EPSCO dosiahne v júni politickú dohodu o návrhu smernice, pretože diskusie založené na kompromisnom návrhu, ktorý predložilo české predsedníctvo, sa ešte neskončili. V každom prípade bude Rada o tejto téme ďalej diskutovať, a to vzhľadom na schválenú správu Európskeho parlamentu.
<SPEAKER ID="010" NAME="Predsedajúci">
Som si istý, že pani Filipiová nebude namietať, keď Parlament informujem, že je sama odkázaná na invalidný vozík.
<SPEAKER ID="011" NAME="Androulla Vassiliou">
členka Komisie. - Vážený pán predsedajúci, skôr ako budem hovoriť o právach pacientov v oblasti cezhraničnej zdravotnej starostlivosti, dovoľte mi, aby som sa osobitne zmienila o spravodajcovi Johnovi Bowisovi, ktorý tu dnes, žiaľ, nie je s nami a ktorému vďačíme za veľa, pokiaľ ide o tento dokument. Želám mu skoré uzdravenie a veľa zdravia a šťastia po mnohých rokoch vynikajúcej služby európskym občanom.
<P>
(potlesk)
<P>
Takisto by som rada poďakovala všetkým tieňovým spravodajcom za ich konštruktívnu prácu a, samozrejme, aj pánovi Bushillovi-Matthewsovi, ktorý dnes vystupuje v mene pána Bowisa.
<P>
Včera sme tu v Štrasburgu oslavovali Európsky deň práv pacientov. Tým sme uznali rastúcu úlohu pacientov v oblasti zdravotnej starostlivosti a uznali význam dôvery a vedomostí pacientov o starostlivosti, ktorú dostávajú.
<P>
Hlavnou otázkou v tomto kontexte je: čo môže Európska únia urobiť pre pacientov? Dnes ráno máme možnosť urobiť veľký krok vpred k vybudovaniu Európy pre pacientov, pre každého a pre všetkých európskych občanov, ktorých vy, vážené poslankyne a vážení poslanci, zastupujete.
<P>
V prvom rade chcem povedať, že si veľmi cením ťažkú prácu, ktorú vykonal Parlament pri skúmaní návrhu smernice o právach pacientov pri cezhraničnej zdravotnej starostlivosti, o ktorom budete zakrátko hlasovať. Všetkým by som vám chcela poďakovať a zablahoželať za vaše zaujímavé a často podnetné diskusie a za veľmi účinný proces.
<P>
Dovoľte mi stručne spomenúť hlavné body tohto návrhu smernice, ako aj jeho hlavné ciele a zásady. Pôvod tohto návrhu spočíva v desaťročí jurisprudencie Európskeho súdneho dvora, ktorý stanovil, že pacienti majú právo na úhradu nákladov na zdravotnú starostlivosť v zahraničí, dokonca aj keby ju boli mohli získať doma.
<P>
To je dôležité. Je to právo, ktoré Zmluva priamo zaručuje občanom EÚ. Ak však tieto rozhodnutia boli v prípade jednotlivcov zrejmé, otázka, ako ich uplatniť na všetky ostatné prípady, bola nejasná. Vznikla tak potreba legislatívneho rámca, aby všetci pacienti v Európe mohli uplatňovať svoje právo na úhradu nákladov v prípade cezhraničnej zdravotnej starostlivosti.
<P>
Týmto právom by nemali disponovať len pacienti, ktorí majú prístup k informáciám, ktoré nie sú verejne dostupné, a ktorí si môžu dovoliť právnika. Komisia preto po dôkladnom zvážení a rozsiahlych konzultáciách prijala 2. júla minulého roku návrh smernice.
<P>
Hlavným cieľom je v prvom rade poskytnúť pacientom lepšie možnosti a prístup k zdravotnej starostlivosti v celej Európe. Pacienti sú stredobodom návrhu tohto právneho predpisu, ktorý takisto plne rešpektuje rozmanitosť systémov zdravotnej starostlivosti v Európe. Dovoľte mi vyjadriť sa v tejto veci celkom jasne. Viem, že boli vyjadrené mnohé obavy, no tento právny predpis nebude predstavovať zmeny v organizácii a financovaní vnútroštátnych systémov zdravotnej starostlivosti.
<P>
Návrh smernice má tri hlavné ciele: po prvé, vyjasniť podmienky, za akých budú pacientom uhradené náklady za liečbu v rámci cezhraničnej zdravotnej starostlivosti vo výške sadzby ich domovskej krajiny; po druhé, zabezpečiť kvalitu a bezpečnosť takýchto služieb v celej Európe a po tretie, podporovať európsku spoluprácu medzi systémami zdravotnej starostlivosti.
<P>
Na základe týchto troch pilierov možno pre našich občanov urobiť veľa, a to najmä pre tých, ktorí chcú využiť služby cezhraničnej zdravotnej starostlivosti, ale aj pre všetkých pacientov v celej Európe. Teším sa na vašu rozpravu.
<SPEAKER ID="012" NAME="Iles Braghetto" LANGUAGE="IT">
Vážený pán predsedajúci, dámy a páni, ako môžeme definovať túto smernicu? Predstavuje príležitosť pre pacientov zvoliť si vhodnú liečbu a rýchly prístup k službám, príležitosť pre systémy regionálnej zdravotnej starostlivosti zlepšiť kvalitu a účinnosť zdravotníckych služieb a príležitosť pre väčšiu európsku integráciu v odvetví služieb osobnej starostlivosti. Európske referenčné siete, technologická úroveň a rozvoj telemedicíny podporia cezhraničnú spoluprácu, ktorá sa už začala.
<P>
Vyžaduje si to vhodný informačný systém, monitorovanie kvality a účinnosti zariadení zdravotnej starostlivosti, záruku, pokiaľ ide o profesionálnu etiku zdravotníckeho personálu a nebyrokratický postup regulácie cezhraničnej mobility. Táto smernica poskytuje primeranú odpoveď na tieto požiadavky.
<SPEAKER ID="013" NAME="Françoise Grossetête" LANGUAGE="FR">
Vážený pán predsedajúci, vážená pani Vassiliouová, rada by som v prvom rade zablahoželala nášmu kolegovi pánovi Bowisovi, hoci tu nie je. Ľutujem, že nie je prítomný, pretože na svojej správe o právach pacientov pracoval tak zanietene, že by si skutočne zaslúžil, aby tu dnes bol.
<P>
Je zrejmé, že teraz určite nejde o novú smernicu o službách. Treba zamietnuť myšlienku, aby Súdny dvor vytváral európske právne predpisy namiesto politikov. To je neprijateľné.
<P>
Európski občania majú právo získať zdravotnú starostlivosť v inom členskom štáte za určitých podmienok. Chcela by som uistiť tých poslancov, ktorí sa obávajú potenciálneho zneužívania v budúcnosti: táto smernica plne rešpektuje suverenitu členských štátov, pokiaľ ide o ich systémy zdravotnej starostlivosti. V protiklade s tým, čo povedali niektorí z jej oponentov, tento text sa týka všetkých pacientov a obnovuje spravodlivosť a nestrannosť, pretože doteraz mali prístup k cezhraničnej zdravotnej starostlivosti len tí najbohatší.
<P>
Na základe tejto smernice by takúto starostlivosť mohol získať každý občan za predpokladu, že v prípade nemocničnej zdravotnej starostlivosti získa najprv povolenie od svojho členského štátu, v ktorom je poistený, čo umožní úhradu nákladov vo výške platnej v členskom štáte jeho pôvodu.
<P>
Za predpokladu, že sa urobí všetko pre to, aby sa zabránilo zdravotnej turistike, to vnímam výlučne ako pokrok. Je to pre Európu veľký krok vpred v oblasti zdravia, je to spravodlivejšie, poskytuje to viac informácií našim občanom o dostupnej zdravotnej starostlivosti a zvyšuje to spoluprácu v kontexte nových zdravotníckych technológií.
<SPEAKER ID="014" NAME="Bernadette Vergnaud" LANGUAGE="FR">
Vážený pán predsedajúci, vážená pani Vassiliouová, dámy a páni, budeme rozhodovať o texte, v ktorý som dlho dúfala a ktorý som si želala, najmä v rámci svojej správy o vplyve vylúčenia služieb zdravotnej starostlivosti zo smernice o službách.
<P>
Obávam sa však, že nedávne hlasovanie zanechalo v mojich ústach horkú pachuť. Správa prijatá vo Výbore pre životné prostredie, verejné zdravie a bezpečnosť potravín za podpory väčšiny politických skupín s výnimkou Socialistickej skupiny je v skutočnosti, až na niektoré zlepšenia, len reakciou na rozhodnutia Súdneho dvora. Nielenže nereaguje na hlavné problémy zdravotných politík v Únii, ale nerieši ani otázku právnej neistoty pre pacientov a zachováva trhový prístup k zdravotnej starostlivosti.
<P>
Pokiaľ ide o právnu neistotu, zdá sa mi očividné, že vágnosť prevládajúca medzi príslušnými podmienkami uplatňovania tejto smernice a nariadením (EHS) č. 1408/1971 a čoskoro aj nariadením (ES) č. 883/2004, ktoré bolo prijaté včera, bude mať za následok len vznik nových rozhodnutí Súdneho dvora.
<P>
Čo sa týka trhového prístupu, ducha tejto správy možno nájsť v zhrnutí v jej právnom základe, inými slovami, v článku 95 upravujúcom pravidlá vnútorného trhu. Zdravie by preto bolo len komoditou ako ostatné, na ktorú by sa vzťahovali rovnaké pravidlá ponuky a dopytu.
<P>
To môže viesť len k nerovnému prístupu k zdravotnej starostlivosti, kde si dobre situovaní a dobre informovaní občania budú môcť zvoliť najlepšiu zdravotnú starostlivosť, aká je v EÚ dostupná, zatiaľ čo zvyšok obyvateľstva sa bude musieť uspokojiť so službami, ktoré už v mnohých členských štátoch nie sú dostačujúce a na zlepšenie ktorých táto smernica v žiadnom prípade nebola vypracovaná.
<P>
V rovnakom duchu sa pozmeňujúcim a doplňujúcim návrhom 67 zavádza hospodárska súťaž medzi vnútroštátnymi systémami verejnej zdravotnej starostlivosti, pretože každý bude mať možnosť, samozrejme, za predpokladu, že zaplatí, vstúpiť do systému v EÚ podľa svojho výberu.
<P>
Nakoniec by som rada predložila otázku týkajúcu sa predchádzajúceho povolenia na nemocničnú zdravotnú starostlivosť, ktorého zavedenie je predmetom celej série obmedzení pre členské štáty, hoci táto zásada umožňuje kontrolu finančnej rovnováhy sociálnych systémov a záruku pacientom, pokiaľ ide o podmienky na úhradu platieb.
<P>
Pre všetky tieto dôvody a preto, že nemám žiadne ilúzie o výsledku dnešného hlasovania, vzhľadom na úžasnú jednomyseľnosť...
<P>
(Predsedajúci prerušil rečníčku.)
<SPEAKER ID="015" NAME="Diana Wallis">
spravodajkyňa Výboru pre právne veci požiadaného o stanovisko. - Vážený pán predsedajúci, v mene Výboru pre právne veci by sme chceli privítať tento návrh a zdôrazniť, čo prináša, pokiaľ ide o právnu istotu, čomu treba vysloviť uznanie, ako aj o dôraz na voľbu pacienta. Ako výbor hovoríme - a myslím si, že je to dôležité vzhľadom na obavy, ktoré boli vyjadrené dnes ráno - že rešpektuje subsidiaritu a tým aj integritu vnútroštátnych systémov zdravotnej starostlivosti.
<P>
Jediná oblasť, v ktorej sa možno odchyľujeme od hlavnej správy je, že by sme boli radi, keby sa viac pozornosti venovalo tým pacientom, v prípade ktorých, žiaľ, došlo k chybe. Domnievame sa, že režim rozhodného práva a pravidlá v rámci jurisdikcie, ktoré boli stanovené, nie sú dosť jasné. Mohli byť viac zamerané na pacientov s cieľom zaistiť, tak ako sme to urobili aj v iných oblastiach, aby pacienti mohli predložiť sťažnosť v krajine pobytu a získať odškodnenie v súlade so zákonmi krajiny svojho pobytu. Bolo by dobré, keby sa tieto aspekty znovu prepracovali.
<SPEAKER ID="016" NAME="Anna Záborská" LANGUAGE="SK">
Ako spravodajkyňa z výboru FEMM chcem poďakovať kolegovi Bowisovi za úzku spoluprácu a opakované diskusie pri príprave tejto správy. Zároveň mu prajem všetko najlepšie.
<P>
Správa sa priamo dotýka práv pacientov a tu európsky zákonodarca musí dbať na bezvýhradné uplatnenie rovnosti pri poskytovaní zdravotnej starostlivosti pre ženy a mužov. Akákoľvek diskriminácia na základe pohlavia spôsobená zdravotníckymi zariadeniami, poisťovňami alebo štátnymi úradníkmi je neprípustná. Hrozbou navrhovaného systému je, že cezhraničnú zdravotnú starostlivosť, a tým aj kvázi prednostné ošetrenie, budú prioritne využívať občania, ktorí sú finančne lepšie zabezpečení.
<P>
Jedným z riešení takto vzniknutej situácie je potenciál, ktorý poskytuje medziregionálna spolupráca. Cezhraničné regionálne zmluvy medzi finančnými ustanovizňami a zdravotníckymi zariadeniami by mohli napomôcť zosúladenie požiadaviek pacientov, kontinuitu verejných financií, ale hlavne prioritu štátu, aby zostal zdravotný stav jeho občanov dobrý.
<SPEAKER ID="017" NAME="Avril Doyle">
v mene skupiny PPE-DE. - Vážený pán predsedajúci, od roku 1998 Európsky súdny dvor (ESD) stanovil, že pacienti majú právo na úhradu nákladov na zdravotnú starostlivosť v inom členskom štáte. Táto správa na základe predbežného návrhu pani komisárky, objasňuje, ako uplatňovať zásady stanovené v prípadoch ESD.
<P>
Vítam vynikajúcu správu Johna Bowisa a jeho šikovné vyriešenie mnohých oprávnených obáv, ktoré vznikli na základe pôvodného návrhu správy. Správa je založená na potrebách pacientov a nie na ich finančných prostriedkoch. Definície nemocničnej starostlivosti a predchádzajúceho povolenia boli prediskutované a pokiaľ viem, Rada s Komisiou ich odsúhlasili. Normy kvality zostanú v kompetencii jednotlivých členských štátov, kým bezpečnostné normy sa budú riešiť v rámci Európy. V každom členskom štáte budú potrebné komplexné rovnocenné zdroje informovania pacientov s cieľom umožniť im výber založený na informáciách. Myslím si, že ustanovenie o vzájomnom uznávaní receptov bude veľmi dôležitým doplnkom tohto právneho predpisu a musí byť predložené čo najskôr.
<P>
Kým služby zdravotnej starostlivosti boli spočiatku zahrnuté do predbežného návrhu pána Bolkensteina o cezhraničných službách, rýchlo vyšlo najavo, že je potrebná samostatná smernica o tejto veľmi dôležitej otázke týkajúcej sa zdravia, ktorá má dôsledky pre všetky aspekty zdravotnej starostlivosti v našich 27 členských štátoch. Pacienti budú vždy uprednostňovať zdravotnú starostlivosť v blízkosti svojich domovov. V súčasnosti sa na cezhraničnú zdravotnú starostlivosť vynakladá len jedno percento nášho rozpočtu. To by sme mali vecne zohľadniť.
<P>
Keď si to okolnosti vynútia, zdravotná starostlivosť v inej krajine EÚ môže byť prínosom, a to najmä v pohraničných regiónoch, kde najbližšie zdravotnícke zariadenie môže byť napríklad v inej krajine, alebo kde sa nachádza viac odborníkov, napríklad v prípade zriedkavých ochorení, alebo kde by osobitná starostlivosť či liečba mohla byť poskytnutá rýchlejšie v inej krajine. Plne uznávam, že všeobecná kompetencia v oblasti zdravotnej politiky a jej financovania zostáva a aj zostane na úrovni členského štátu.
<P>
K správe pána Trakatellisa by som chcela povedať len jedno. V prípade pozmeňujúceho a doplňujúceho návrhu 15 bolo vyjadrených množstvo obáv a nedorozumení, preto vítam príležitosť hlasovať po častiach, čím sa umožní hlasovať proti koncepcii "vykorenenia" zriedkavých ochorení, čo vyvolalo množstvo obáv. Podporím však ostatné časti pozmeňujúceho a doplňujúceho návrhu a vynikajúcu prácu svojho kolegu profesora Antoniosa Trakatellisa o zriedkavých ochoreniach.
<SPEAKER ID="018" NAME="Dagmar Roth-Behrendt" LANGUAGE="DE">
Vážený pán predsedajúci, v mene svojej skupiny by som chcela zaželať pánovi Bowisovi skoré uzdravenie. Viem, že vo výbore pracoval veľmi intenzívne až do posledného dňa hlasovania, a teraz dúfam, že sa po svojej operácii rýchlo zotaví a uzdraví a že pred letnou prestávkou ho tu znovu uvidíme.
<P>
Dovoľte mi začať tým, že podľa našej skupiny ide o veľmi dobrú správu. Ako môžeme vidieť, návrh Komisie bol dôkladne vylepšený množstvom pozmeňujúcich a doplňujúcich návrhov z Výboru pre životné prostredie, verejné zdravie a bezpečnosť potravín, ako aj kompromismi, ktoré sme spoločne dosiahli. Pani komisárka Vassiliouová, vy a váš tím ste odviedli dobrú prácu, existoval však priestor pre zlepšenie a v tomto smere sme dosiahli úspech.
<P>
Dokázali sme zabezpečiť, aby všetci pacienti odteraz vedeli, že v Európskej únii majú tie isté práva ako všetci ostatní. Môžu slobodne cestovať, tak ako je to v prípade všetkých pracovníkov, študentov, ale aj tovarov, služieb a ostatných vecí. Aj pacienti musia mať svoje práva na vnútornom trhu. To stanovuje tento právny predpis a z tohto dôvodu ho bez výhrad vítame.
<P>
Musíme však tiež zdôrazniť, ktoré oblasti správy konkrétne schvaľujeme. Patrí sem napríklad skutočnosť, že pacientom treba zaručiť voľný pohyb, pokiaľ ide o ambulantnú starostlivosť. Takisto sa domnievame, že členské štáty by si mali zachovať právomoci v rámci svojich systémov zdravotnej starostlivosti. Mali by si plánovať svoju nemocničnú starostlivosť, starostlivosť odborníkov a ich investície v predmetnom členskom štáte by mali byť cenovo dostupné. Nechceme členským štátom odňať toto oprávnenie, túto právomoc. Nechceme ani, aby vyšli na mizinu. Preto je správne, aby bolo v prípade niektorých druhov liečby potrebné predchádzajúce povolenie. Aj to je niečo, čo naša skupina s radosťou podporuje, a k tejto záležitosti sa na konci ešte vrátim. Je to dobrý prístup, ktorý charakterizuje správu ako celok.
<P>
Jedna vec, ktorú na personálnej úrovni veľmi vítam, je skutočnosť, že konečne budú existovať referenčné siete. Ako dlho sme žiadali, že musí byť jasné, kde v Európskej únii sa uplatňujú najlepšie postupy? Kde sa poskytuje najlepšia liečba? Kde sa dosahujú najväčšie úspechy? Ktorý tím v ktorej nemocnici v ktorom členskom štáte môže oznámiť novinky? V súčasnosti sa to ponecháva na náhodu. Možno o tom vie malá časť vedeckej komunity, nie však každý miestny lekár. Skutočnosť, že túto situáciu môžeme zlepšiť prostredníctvom nástupu referenčných sietí, je veľkým úspechom. Tieto zdroje informácií každému pacientovi v každom členskom štáte umožnia do nich nahliadnuť, zavolať a opýtať sa: "Aké sú moje práva?" Na túto otázku dostane informáciu o svojich právach vo svojom rodnom jazyku a v prípade problému dostane odpoveď. To je pozitívny vývoj.
<P>
Keďže môj rečnícky čas sa chýli ku koncu, musím spomenúť aj tie oblasti, o ktorých sa väčšina našej skupiny domnieva, že sú nežiaduce. Pre prevažnú väčšinu našej skupiny to znamená dva body, ktoré sú kritické pre nás a naše dnešné hlasovanie. Prvým z nich je, že by sme radi videli dvojitý právny základ. Musíme uplatniť článok o zdraví, článok 152, s cieľom zabezpečiť, aby odkaz, ktorý vysielame do sveta, znel, že ide o otázku zdravotnej politiky, ako aj o slobodu pohybu. Potrebujeme ho a podmieňujeme tým aj našu podporu.
<P>
Ďalej sme presvedčení, že predchádzajúce povolenie stanovené v článku 8 ods. 3 je neprimerane definované. Ak tento bod nebude vylepšený prostredníctvom pozmeňujúcich a doplňujúcich návrhov, ktoré boli predložené, naša skupina, žiaľ, nebude môcť o tejto správe hlasovať, čo osobne veľmi ľutujem, hoci to možno bude podnetom na zlepšenie do druhého čítania, ak dnes neurobíme dostatočné zmeny.
<SPEAKER ID="019" NAME="Jules Maaten">
v mene skupiny ALDE. - (NL) Táto smernica sa týka pacientov. Musím to neustále zdôrazňovať, pretože sme v kontexte cezhraničnej zdravotnej starostlivosti, samozrejme, hovorili aj o množstve ďalších záležitostí: o voľnom pohybe zdravotníckych služieb a o tom, čo robiť, pokiaľ ide o trh so zdravotnou starostlivosťou. Práve o tom však teraz nehovoríme.
<P>
Hovoríme o pragmatickom prístupe. Ako vybudovať systém tak, aby mali pacienti z neho úžitok? Ak tak neurobíme my, kto potom? Pacienti sú v oslabenej pozícii. Nechceme, aby chorí ľudia museli bojovať s chladnými byrokratmi v oblasti zdravotnej starostlivosti, ktorí politiku v oblasti zdravotníctva vnímajú prostredníctvom čísiel a štatistík v tabuľkách, na monitoroch počítačov. To sa nesmie stať.
<P>
Preto je táto smernica aj sociálnou smernicou. Cezhraničná zdravotná starostlivosť bola, samozrejme, dlho dostupná pre tých, ktorí si ju mohli dovoliť, treba však urobiť niečo aj pre tých, ktorí si ju dovoliť nemôžu. O tom dnes hovoríme, pán predsedajúci.
<P>
Z tých istých dôvodov naša skupina prikladá význam predchádzajúcemu povoleniu, ktoré je, prirodzene, kľúčovým prvkom, pani Filipiová. Mimochodom, veľmi si cením, že je tu dnes prítomná Rada. Predchádzajúce povolenie sa musí zaviesť nie preto, aby sa umožnila cezhraničná zdravotná starostlivosť, to vôbec nie, ale skôr preto, aby sa zabránilo vážnemu narušeniu vnútroštátnych systémov. Súhlasíme s tým a v tejto záležitosti zájdeme ďalej, ako by sme to pravdepodobne boli bežne urobili. Preto je nevyhnutný kompromis. Domnievame sa, že v poradovníkoch sa musia zohľadniť výnimky pre zriedkavé choroby alebo situácie ohrozujúce život. Radi by sme stanovili definíciu nemocničnej starostlivosti na európskej úrovni a nie jednotlivo pre každý členský štát, a to z jednoduchého dôvodu poskytnúť pacientom právnu istotu a zabezpečiť istotu v rámci vnútroštátnych systémov.
<P>
Okrem toho sa domnievame, že pacienti, ktorí sú už chorí, by sa v prípade, že dôjde k chybe, nemali zapájať do zdĺhavých právnych procesov. Namiesto toho by sa mal zaviesť systém európskeho ombudsmana pre pacientov.
<P>
Vo Výbore pre životné prostredie, verejné zdravie a bezpečnosť potravín sme v tomto bode, samozrejme, nedosiahli dohodu, a preto vyzývam všetkých ľavicových poslancov, aby tentoraz postavili ideológiu stranou a zabezpečili, že prijmeme dobrú smernicu pre pacientov a zaujmeme pragmatický prístup. S veľkým rešpektom som počúval, čo k tejto veci povedala pani Rothová-Behrendtová.
<P>
Nakoniec by som veľmi rád poďakoval aj spravodajcovi pánovi Bowisovi. Odviedol vynikajúcu prácu a úprimne dúfam, že sa čoskoro uzdraví.
<SPEAKER ID="020" NAME="Salvatore Tatarella" LANGUAGE="IT">
Vážený pán predsedajúci, dámy a páni, dnes sa snažíme zlepšiť smernicu veľkého významu, smernicu, ktorá vyvoláva obavy u pacientov, a ako už bolo povedané, aj u všetkých európskych občanov. Tesne pred európskymi voľbami môžu všetci európski občania znovu vidieť, ako môže Parlament pozitívne ovplyvniť život každého z nich.
<P>
Charta základných práv Európskej únie stanovuje právo na zdravotnú starostlivosť a prostredníctvom tejto smernice toto právo teraz podporujeme. Je to záležitosť, ktorá znepokojuje veľké množstvo občanov: z nedávneho prieskumu Eurobarometra vyplynulo, že v súčasnosti je 50 % európskych občanov ochotných cestovať za liečbou do zahraničia v nádeji, že ich choroba bude liečené lepšie a rýchlejšie, a 74 % občanov sa domnieva, že keď za liečbou vycestujú do zahraničia, ich členský štát by im mal uhradiť náklady.
<P>
Túto oblasť v súčasnosti riadia vnútroštátne právne predpisy a občania nie sú dostatočne informovaní o možnostiach, úhrade nákladov a prípadnej liečbe v zahraničí. V súčasnosti sú v zahraničí liečené len 4 % európskych občanov. Európska únia má jednotné nariadenia len v prípadoch urgentnej zdravotnej starostlivosti získanej v zahraničí na základe nariadenia o Európskom preukaze zdravotného poistenia.
<P>
Parlament dnes zaručuje ochranu zdravia európskych občanov a v oblasti zdravotnej starostlivosti sa Európa pripravuje odstrániť hranice a umožniť všetkým pacientom, aby si vybrali, kde chcú byť liečení.
<SPEAKER ID="021" NAME="Claude Turmes" LANGUAGE="FR">
Vážený pán predsedajúci, smernicu, ktorou sa dnes zaoberáme, musíme predovšetkým posudzovať ako doplnok spolupráce, ktorá fungovala tri desaťročia medzi členskými štátmi a ich systémami sociálneho zabezpečenia.
<P>
Dnes v našej krajine, v Luxembursku, sa viac ako 30 % zdravotnej starostlivosti poskytuje za hranicami a prípad pána Bowisa, ktorému želám plné uzdravenie, je dokonalým príkladom správneho využívania existujúceho nariadenia, pretože bol prijatý do nemocnice v Bruseli ako naliehavý prípad. Bolo o neho dobre postarané a v prípade britského občana nie je úhrada nákladov problémom.
<P>
Čo musí preto táto smernica zlepšiť? V prvom rade musí zlepšiť informácie poskytované občanom: informácie o ponúkaných službách, informácie o centrách excelentnosti, čo pani Rothová-Behrendtová tak dobre vysvetlila, a najmä informácie o kvalite poskytovanej zdravotnej starostlivosti. Domnievam sa, že mnohé členské krajiny vrátane mojej vlastnej musia urobiť pokrok, pokiaľ ide o kritériá kvality a kvalitu informácií o zdravotnej starostlivosti. Ak sa nachádzam v zahraničí a dôjde k problémom, musí, samozrejme, existovať aj miesto, na ktoré sa môžem obrátiť.
<P>
Všetky tieto záležitosti sú v súčasnom texte dobre zohľadnené, domnievame sa však, že ešte treba zlepšiť tri veci. Po prvé, myslíme si, že systém predchádzajúceho povolenia pre nemocničnú starostlivosť má dvojaké výhody: v prvom rade je veľmi výhodný pre európskych občanov, pretože budú vedieť, kedy presne im budú uhradené náklady, a starostlivosť bude predbežne financovaná. Okrem toho to umožní naplánovať väčšiu nemocničnú infraštruktúru, pretože dobrý zdravotný systém nebude vytvárať neviditeľná ruka trhu. Treba ho naplánovať.
<P>
Druhá požiadavka Skupiny zelených/Európskej slobodnej aliancie sa týka dvojitého právneho základu, pretože nechceme, aby sa oblasť zdravotnej starostlivosti považovala za trh. Musí byť jasné, že tento systém je organizovaný predovšetkým členskými štátmi.
<P>
Tretí bod sa týka zriedkavých ochorení: žiadame osobitné právne predpisy, pretože táto oblasť je priveľmi dôležitá, a klamali by sme európskych občanov, keby sme povedali "choďte a nájdite si nejakú nemocnicu v Európe, bude o vás postarané". Žiadame osobitné právne predpisy. Nechceme teda ďalšiu Bolkensteinovu smernicu II, chceme text, ktorý zabezpečí právnu istotu a ktorý bude slúžiť väčšine európskych občanov.
<SPEAKER ID="022" NAME="Kartika Tamara Liotard" LANGUAGE="NL">
Tiež by som rada úprimne poďakovala pánovi Bowisovi. Veľmi intenzívne pracoval na tejto správe a dúfam, že sa skoro uzdraví.
<P>
Musím však povedať, že Európska komisia sa pod zavádzajúcim termínom "práva pacientov" snaží zaviesť trhové zásady do zdravotnej starostlivosti pre celú Európu. Nie je potrebné zdôrazňovať, že naša skupina je za viac práv pre pacientov a mobilitu pacientov v pohraničných regiónoch. Sami zachádzame ešte ďalej. Domnievame sa, že každý, bohatý aj chudobný, má právo na adekvátny prístup k vysoko kvalitnej zdravotnej starostlivosti.
<P>
Vážny problém však pre mňa predstavuje skutočnosť, že návrh je založený na článku o vnútornom trhu, ktorý poukazuje na to, že hospodárske záujmy majú prednosť pred záujmami pacientov. Návrh je okrem toho povrchný. Je však už stanovená úhrada nákladov. Skutočnosť, že niektoré poisťovne a členské štáty tieto ustanovenia nedodržiavajú, treba riešiť lepšie.
<P>
Návrh takisto nerovnomerne rieši záležitosť, ktorá patrí do právomoci členských štátov, v dôsledku čoho majú ľudia s tučnou peňaženkou prístup k lepšej zdravotnej starostlivosti. Navrhovaný systém kompenzácií a nákladov v súlade s pravidlami domácej krajiny predstavuje formu mobility pacientov, ktorá je v protiklade so zásadou rovnakého prístupu všetkých k zdravotnej starostlivosti. Návrh takisto predstavuje veľké riziko, že čoskoro to už nebudú pacienti, ktorí budú mať právo na liečbu v zahraničí, ale poisťovne či členské štáty, ktorí budú nútiť pacientov, aby vyhľadali toho najlacnejšieho poskytovateľa zdravotnej starostlivosti. Namiesto práva pacientov to bude povinnosť.
<P>
Vzhľadom na to, že máme 27 krajín s 27 rôznymi systémami zdravotnej starostlivosti, návrh Komisie založený výlučne na článku 95 - slávnom článku o harmonizácii - povedie k narušeniu vnútroštátnych systémov zdravotnej starostlivosti a tým k zrušeniu zodpovednosti členských štátov. Sme za to, aby bol východiskovým bodom rovnaký prístup pacientov, nie aby trh v oblasti zdravotnej starostlivosti zohrával ešte väčšiu úlohu.
<SPEAKER ID="023" NAME="Hanne Dahl">
v mene skupiny IND/DEM. - (DA) Vážený pán predsedajúci, jedným z dôsledkov, ktoré môže mať smernica o pacientoch vo svojej súčasnej podobe pre odvetvie zdravotnej starostlivosti je, že veľmi sťaží kontrolu verejných výdavkov. Preto by som chcela požiadať, aby sme hlasovali za pozmeňujúci a doplňujúci návrh 122, ktorý sa týka predchádzajúceho súhlasu. Myslím si, že je dôležité, aby všetci občania mali slobodný a rovnaký prístup k liečbe v súlade so svojimi potrebami. To znamená, že lekár by mal rozhodnúť, akú liečbu dostaneme a kedy.
<P>
Táto smernica, žiaľ, predstavuje veľmi jasnú tendenciu, na základe ktorej sa všetci meníme z občanov na spotrebiteľov. Namiesto toho, aby sme boli občanmi spoločnosti založenej na zásade povinnosti reciprocity, stali sme sa spotrebiteľmi na rozsiahlom vnútornom trhu. Byť občanom však znamená byť ľudskou bytosťou, a my všetci sme občania, rovnako ako sme všetci aj ľuďmi. Ako spotrebiteľov nás však redukujú na objekty marketingovej kampane. To znamená, že sme objekty a nie subjekty. Pacienti by mali byť subjektmi a nie objektmi marketingovej kampane.
<SPEAKER ID="024" NAME="Jim Allister" AFFILIATION="NI">
Vážený pán predsedajúci, pripájam sa k prianiu všetkého dobrého nášmu spravodajcovi a želám mu rýchle uzdravenie a návrat.
<P>
Som si istý, že získanie tých najlepších služieb pre našich občanov je v záujme nás všetkých. Pre mňa je však dôležité, aby táto smernica zabezpečila rovnováhu medzi slobodou pohybu na jednej strane a bezpečnosťou a zodpovednosťou pacientov na strane druhej. Nemám záujem propagovať zdravotnú turistiku, a preto sa domnievam, že treba chrániť národnú autonómiu pred regulačnými aspektmi a že musíme zabrániť harmonizácii noriem s čo najnižším menovateľom. Takisto musíme zabrániť zvýšenému tlaku na miestne služby v neprospech domácich pacientov, čo je osobitne relevantné v špecializovaných oblastiach, ktoré budú ľudia vyhľadávať.
<P>
Otázka následnej starostlivosti po liečbe v zahraničí sa musí primerane vyriešiť, pretože mám obavy, že služby ako fyzioterapia a iné by sa mohli preťažiť v dôsledku dopytu.
<SPEAKER ID="025" NAME="Colm Burke" AFFILIATION="PPE-DE">
Vážený pán predsedajúci, chcel by som vrelo privítať správu môjho váženého kolegu pána Bowisa o právach pacientov pri cezhraničnej starostlivosti. Ľutujem, že pán Bowis tu dnes ráno nie je prítomný a želám mu, aby sa zo svojej choroby rýchlo zotavil.
<P>
Bola to pre mňa česť prispieť k práci na zlepšenie práv pacientov pri cezhraničnej zdravotnej starostlivosti. Ja sám som príjemcom cezhraničnej zdravotnej starostlivosti. Mal som to šťastie, že som si ju mohol dovoliť zaplatiť. Teraz chcem, aby tí, ktorí nemajú toľko šťastia ako ja, mohli využívať svoje právo vycestovať za získaním zdravotnej starostlivosti bez toho, aby si museli robiť starosti o náklady, a aby boli plne informovaní o svojich právach a o kvalite starostlivosti, ktorú môžu získať.
<P>
Problematiku práv pacientov pri cezhraničnej zdravotnej starostlivosti už prediskutoval a riešil Európsky súdny dvor v niekoľkých posledných rokoch. Preto je načase, aby sme my, zástupcovia ľudí, jasne a jednoznačne definovali nesporné právo pacientov na prístup ku kvalitnej zdravotnej starostlivosti bez ohľadu na ich finančné prostriedky alebo ich geografickú polohu.
<P>
Mali by sme mať právo aj na prístup k vysoko kvalitnej zdravotnej starostlivosti v blízkosti nášho domova. Takisto musíme uznať, že to nie je vždy možné, najmä v prípade zriedkavých ochorení, kedy liečba nemusí byť dostupná v členskom štáte, v ktorom je pacient poistený.
<P>
Ak musíme za zdravotnou starostlivosťou cestovať do zahraničia, nemali by sme mať žiadnu neistotu, pokiaľ ide o schopnosť platby za často drahú liečbu. Preto som rád, že táto neistota a zmätok boli raz a navždy vyriešené. Po udelení predchádzajúceho povolenia za bežných okolností budú pacienti musieť uhradiť len náklady na liečbu navyše, ktoré by museli uhradiť, keby sa podrobili rovnakej alebo podobnej liečbe doma.
<P>
Informácie o kvalite a normách zdravotnej starostlivosti v iných členských štátoch sú ďalší dôležitý faktor pre tých z nás, ktorí musia vycestovať za liečbou do zahraničia. Intenzívne sme pracovali, aby sme zaistili, že tieto informácie budú dostupné pacientom, ktorí by mali alebo chceli vycestovať za liečbou. Národné kontaktné miesta navrhnuté v tomto dokumente patria medzi kľúčové inovácie a budú zohrávať významnú úlohu pri pomoci a zjednodušení mobility pacientov. Vítam túto správu a dúfam, že dnes prejde.
<SPEAKER ID="026" NAME="Guido Sacconi" AFFILIATION="PSE">
(IT) Vážený pán predsedajúci, dámy a páni, pani Rothová-Behrendtová odviedla vynikajúcu prácu, keď vysvetlila stanovisko našej skupiny a najmä výborne zdôraznila, prečo tak veľmi oceňujeme, koľko oblastí sa zlepšením tohto textu zahrnulo. Takisto objasnila, aké dôležité je prejsť posledný krok, konkrétne dvojitý právny základ a jasnejšie a dôraznejšie formulované právo členských štátov na predchádzajúce povolenie týkajúce sa nemocničnej liečby.
<P>
Stručne povedané, nepokračujme v tejto diskusii, pretože s touto smernicou, o ktorej sme diskutovali niekoľko mesiacov, sme veľmi dobre oboznámení. Rád by som položil dve konkrétne politické otázky, pretože nastal čas rozhodovania. Prvá otázka je venovaná pani komisárke Vassiliouovej: čo presne si Komisia myslí o dvojitom právnom základe? Po druhé, a teraz sa obraciam najmä na Skupinu Európskej ľudovej strany (kresťanských demokratov) a Európskych demokratov (PPE-DE) - ľutujem, že tu nie je môj priateľ John Bowis, pretože som s ním ako koordinátorom hlavných skupín Výboru pre životné prostredie, verejné zdravie a bezpečnosť potravín počas tohto parlamentného obdobia riešil veľké množstvo problémov, a ktorému, samozrejme, želám skoré uzdravenie - teda, rád by som sa opýtal skupiny PPE-DE a myslím, že aj Skupiny Aliancie liberálov a demokratov za Európu: považujete za lepšie prejsť do druhého čítania bez hlasovania Skupiny socialistov v Európskom parlamente? Bez prevažnej väčšiny?
<P>
Preto vás vyzývam, aby ste sa vážne zamysleli nad pozmeňujúcimi a doplňujúcimi návrhmi 116 a 125 o dvojitom právnom základe a pozmeňujúcimi a doplňujúcimi návrhmi 156 a 118 o predchádzajúcom povolení. Ak budú tieto dokumenty schválené, budeme hlasovať za; inak to nebude možné. Je na vás, aby ste to zvážili a zvolili si výsledok, ktorý chcete dosiahnuť.
<SPEAKER ID="027" NAME="Karin Riis-Jørgensen" AFFILIATION="ALDE">
(DA) Vážený pán predsedajúci, nachádzame sa uprostred európskej volebnej kampane - volebnej kampane, v ktorej musíme nadviazať užšie vzťahy s európskymi občanmi. Máme tu právny predpis, ktorý tento úzky vzťah s európskymi občanmi nadväzuje. Uchopme tento právny predpis a zamerajme hlavnú pozornosť na pacienta. Pre mňa ako spravodajkyňu za Skupinu Aliancie liberálov a demokratov za Európu je mojou cieľovou skupinou človek, ktorého všetci poznáte zo svojich volebných obvodov. Pochádzam z krajiny, v ktorej vždy, keď idem do supermarketu, stretnem nejakého človeka na mopede s drevenou škatuľou vzadu. Tento človek je v centre mobility pacientov, pretože každý by mal mať možnosť vycestovať do zahraničia a získať liečbu, ak si to želá, bez ohľadu na svoju výplatnú pásku alebo úspory. Tých pacientov, ktorí vycestovať chcú, je v skutočnosti veľmi málo. Do zahraničia cestujú len tí pacienti, ktorí sú zúfalí.
<P>
Len to, že môj človek na mopede môže cestovať, však neznamená, že by mal na cestovanie míňať svoje vlastné peniaze. V Parlamente bola, našťastie, schválená široká dohoda, že jednotliví pacienti nemusia platiť zo svojho vlastného vrecka. Je to skutočne zlepšenie návrhu Komisie. Hlavným pozmeňujúcim a doplňujúcim návrhom skupiny ALDE bolo vymenovať Európskeho ombudsmana pre pacientov. Ďakujem vám, že ste ho schválili. Konkrétnou úlohou ombudsmana pre pacientov bude zabezpečiť, aby občania EÚ, pacienti, mohli uplatniť svoje právo, ktoré im poskytuje tento právny predpis. Lopta je teraz na strane Rady. Nachádza sa na strane ministrov, ktorí nám neustále hovoria, že musíme byť s občanmi EÚ v užšom styku. Chcem však povedať, že EÚ musí byť v užšom styku s občanmi Únie. Máme tu prípad, ktorý vám predkladáme na tanieri. Využite to! Nepremárnime túto príležitosť!
<SPEAKER ID="028" NAME="Ewa Tomaszewska" AFFILIATION="UEN">
(PL) Vážený pán predsedajúci, definovanie práv pacientov pri cezhraničnej zdravotnej starostlivosti je naliehavou úlohou. Pacienti majú právo poznať základ, na ktorom im bude poskytovaná lekárska pomoc, bez ohľadu na to, či cestujú a nečakane potrebujú pomoc, alebo či sa z dôvodu ťažkostí, pokiaľ ide o prístup k špecifickým zdravotníckym službám v ich vlastnej krajine, rozhodnú vycestovať do zdravotného zariadenia, ktoré sa nachádza v inej krajine Európskej únie.
<P>
Mali by byť informovaní o prípadných poplatkoch, ktoré budú musieť zaplatiť, ako aj o možnostiach zálohových platieb. Takisto by mali mať zaručený prístup k spoľahlivým informáciám o kvalite služieb dostupných v odporúčaných zdravotníckych zariadeniach. Mám na mysli referenčné siete a informačné miesta. Pacientom by sa mali zaručiť informácie o ich právach v prípade škody, ktorá vznikla v dôsledku nevhodnej liečby, ako aj informácie o vzájomnom uznávaní receptov. Monitorovanie cezhraničnej zdravotnej starostlivosti bude užitočné pri vyhodnocovaní situácie v tejto oblasti. Rada by som pánovi Bowisovi zaželala rýchle uzdravenie.
<SPEAKER ID="029" NAME="Margrete Auken" AFFILIATION="Verts/ALE">
(DA) Vážený pán predsedajúci, rada by som poďakovala pánovi Bowisovi za vynikajúcu prácu, ktorú odviedol pri vedení týchto neľahkých rokovaní. Jednou zo zložitých otázok bola pomoc pacientom so zriedkavými ochoreniami, čo je téma, o ktorej dnes ráno budeme diskutovať neskôr. Všetci si želáme poskytnúť týmto pacientom tie najlepšie dostupné možnosti liečby a sme si, prirodzene, vedomí toho, že úzka európska spolupráca nám v tejto súvislosti prinesie množstvo výhod. Vôbec však nepomôže, ak pripustíme, aby pacienti cestovali po Európe bez toho, aby sme krajinám ich pôvodu poskytli právomoci na kontrolu takýchto ciest, a to v zdravotnej, ako aj finančnej oblasti. Ak bude tento text prijatý vo svojej súčasnej podobe, všetci pacienti, ktorí trpia zriedkavým ochorením, budú mať možnosť vycestovať do zahraničia a získať akúkoľvek liečbu, ktorú ich krajina pôvodu bude musieť financovať. Ako však budeme kontrolovať výdavky a ako zabezpečíme, aby pacienti neboli liečení neprimeraným a nákladným spôsobom? Koniec koncov sú vydaní na milosť a nemilosť svojim poskytovateľom zdravotnej starostlivosti. Takisto čelia riziku, že sa dostanú do vážneho konfliktu so svojou krajinou pôvodu, ktorá môže odmietnuť zaplatiť tieto výdavky pod zámienkou, že choroba, ktorou trpia, nie je dosť zriedkavá. Ešte stále sme nedosiahli dohodu o tom, ako identifikovať túto časť populácie pacientov. Uprednostnili by sme samostatný právny predpis v tejto oblasti, aby sme čo najvhodnejším spôsobom pomohli ľuďom, ktorí trpia zriedkavým ochorením.
<SPEAKER ID="030" NAME="Adamos Adamou" AFFILIATION="GUE/NGL">
(EL) Vážený pán predsedajúci, aj ja by som rád zaželal nášmu priateľovi Johnovi Bowisovi skoré uzdravenie a všetko dobré a zároveň mu poďakoval za jeho intenzívnu prácu.
<P>
Na začiatok by som chcel povedať, že nemáme žiadne námietky, pokiaľ ide o cezhraničnú zdravotnú starostlivosť. Práve naopak, uznávame, že členské štáty musia využiť právomoci, ktoré majú podľa článku 152 Zmluvy o EÚ. Táto smernica je však, žiaľ, založená na článku 95 a očakávam, že pani komisárka nám objasní právny základ.
<P>
Nechceme, aby sa uplatňovala politika, ktorá bude v prospech finančne privilegovaných pacientov a v neprospech nižších sociálnych tried. Pán Maaten nie je prítomný, ale nemyslím si, že je "ideologicky neflexibilné" povedať, že môžeme skončiť pri dvojitej zdravotnej starostlivosti.
<P>
Naším cieľom musí byť poskytovanie rovnakej zdravotnej starostlivosti, a to bez toho, aby Európska únia zasahovala do systémov sociálneho zabezpečenia a bez komercializácie odvetvia zdravotnej starostlivosti.
<SPEAKER ID="031" NAME="Urszula Krupa" AFFILIATION="IND/DEM">
(PL) Vážený pán predsedajúci, regulácia možností získania liečby v inom členskom štáte Európskej únie, ktorá vstúpi do platnosti po prijatí smernice o uplatňovaní práv pacientov pri cezhraničnej zdravotnej starostlivosti, spôsobí zasahovanie Spoločenstva do systémov zdravotnej starostlivosti v rozpore s predchádzajúcimi ustanoveniami. Okrem toho sa vytvoria možnosti liečby najmä pre bohatých pacientov a zároveň sa obmedzí prístup k zdravotnej starostlivosti, najmä pre pacientov v chudobných členských štátoch. Liberálna vláda v Poľsku v súčasnosti uplatňuje stratégiu poskytovania osobitných privilégií elite, pokiaľ ide o prístup k vysoko kvalitnej zdravotnej starostlivosti, čo vedie k privatizácii štátnej zdravotnej starostlivosti a väčšinu spoločnosti pripravuje o možnosť liečby. Bez ohľadu na stanovisko Súdneho dvora by ľudské zdravie nemalo byť predajným artiklom, ale neodcudziteľným právom, ktoré musí byť zaručené prostredníctvom štátnych zdravotných služieb v súlade so zásadou rešpektovania a ochrany práva na život a zdravie a neodňateľnej hodnoty každej ľudskej bytosti.
<SPEAKER ID="032" NAME="Andreas Mölzer" AFFILIATION="NI">
(DE) Vážený pán predsedajúci, nárok na dôchodok, poistenie v nezamestnanosti a nemocenské poistenie - takmer 25 rokov po zavedení Schengenskej dohody sociálna starostlivosť ešte stále výrazne zaostáva. Dovolenkári sú často nehanebne využívaní a musia platiť prehnané sumy, ktoré sú im po návrate do svojej domácej krajiny v rámci Únie preplatené len sčasti alebo vôbec nie sú preplatené.
<P>
Európsky preukaz zdravotného poistenia sa, žiaľ, často neakceptuje a realizácia platieb medzi členskými štátmi skutočne nefunguje. Najmä v čase obmedzených rozpočtov však pacienti musia byť väčšmi stredobodom zdravotnej starostlivosti. V tejto súvislosti musia byť, samozrejme, posilnené aj práva pacientov. To, či pacient, ktorý naliehavo potrebuje ošetrenie, získa predchádzajúce povolenie na úhradu nákladov za nemocničnú liečbu, je problematické. Ak budeme neustále šetriť na našom zdravotníckom personáli z dôvodu tlaku na náklady, potom sa podľa môjho názoru náš systém zdravotnej starostlivosti uberá zlým smerom. Lepšia spolupráca je preto rozumným krokom, v žiadnom prípade sa však nesmie zvrhnúť na preteky v kladení byrokratických prekážok.
<SPEAKER ID="033" NAME="Péter Olajos" AFFILIATION="PPE-DE">
(HU) Porekadlo hovorí, že keď je vaším nástrojom kladivo, každý problém sa začína podobať na klinec. To vyjadruje aj môj postoj k súčasnej kríze: vo všetkom vidím rast a obnovu.
<P>
Myslím si, že tento právny predpis nám ponúkne množstvo príležitostí. Okrem toho, že spôsobí prevrat v oblasti zdravotnej starostlivosti, bude podnetom aj pre vytváranie pracovných miest a hospodársky rozvoj. Zavedenie mobility pacientov nebude mať vplyv len na zdravotnú starostlivosť. Bude to mať pozitívny vplyv nielen na kultúrnu ponuku hostiteľskej krajiny, ale aj na jej reštauračné služby. V skutočnosti to môže viesť aj k vytvoreniu tisícov pracovných miest v odvetví gastronómie. V dôsledku toho sa nezvýšia príjmy len a primárne v odvetví zdravotnej starostlivosti, ale aj v súvisiacich službách.
<P>
Aj odvetvie finančných služieb sa môže tešiť na rast. Prevádzkovanie nového systému si bude naozaj vyžadovať veľké množstvo zúčtovacích stredísk, zdravotných agentov, poradcov, odborníkov v oblasti poisťovníctva, tlmočníkov a prekladateľov. Počas rehabilitácie bude z toho profitovať celý reťazec zdravotnej turistiky. Hlavná výhoda, ktorú toto nariadenie ponúka, je prínos pre všetky zúčastnené strany. Ak si napríklad členský štát nebude želať, aby jeho občania využívali túto novú príležitosť, zlepší úroveň svojich služieb v oblasti zdravotnej starostlivosti a dobu čakania. Ak členský štát pritiahne pacientov zo zahraničia, prinesie to finančné prostriedky krajine a odvetviu zdravotnej starostlivosti, výsledkom čoho bude nárast úrovne starostlivosti o pacienta v danej krajine.
<P>
Ako maďarský poslanec Európskeho parlamentu vidím výnimočnú príležitosť v propagovaní zdravotnej turistiky založenej na mobilite pacientov v Európe. Zo zahraničia už prichádzajú mnohí pacienti, aby v našej krajine získali liečbu, no v otázke poistenia dochádzalo k množstvu nedorozumení. Veci do veľkej miery záviseli od najnovších nariadení vysielajúcej krajiny. Som si istý, že na základe tohto nariadenia sa zlepší kvalita života každého z nás. Želám pánovi Bowisovi rýchle uzdravenie. Mimochodom, aj on bol dlhší čas liečený v Maďarsku. Blahoželám aj k tomuto právnemu predpisu. S radosťou tento vynikajúci dokument podporím.
<SPEAKER ID="034" NAME="Anne Van Lancker" AFFILIATION="PSE">
(NL) Vážení poslanci, vážené poslankyne, najdôležitejšia vec pre dobrú politiku v oblasti zdravotnej starostlivosti je, že každý by mal mať možnosť získať dobrú a cenovo dostupnú zdravotnú starostlivosť, pokiaľ možno v blízkosti svojho domova. No ak len 1 % pacientov vycestuje za liečbou do zahraničia, je to výlučne pre neistotu týkajúcu sa kvality a úhrady nákladov.
<P>
Práve preto je táto smernica dobrou správou, najmä pre ľudí žijúcich v pohraničných regiónoch, pre pacientov nachádzajúcich sa na dlhých poradovníkoch, pre ľudí, ktorí môžu pre svoj zdravotný problém získať lepšiu liečbu v zahraničí. Právo týchto pacientov, ktorí sa majú liečiť v zahraničí, by nemalo ohroziť možnosť členských štátov riadne organizovať a financovať poskytovanie svojej zdravotnej starostlivosti, pretože je to potrebné na zaručenie zdravotnej starostlivosti pre všetkých. Z tohto dôvodu Parlament navrhol niekoľko obmedzení. Vymenujem tri z nich.
<P>
Po prvé, táto smernica správne reguluje len mobilitu pacientov a nie osoby pracujúce v oblasti zdravotnej starostlivosti. Jej cieľom nemôže byť vytvorenie trhu pre služby v oblasti zdravotnej starostlivosti. V tomto bode je správa veľmi vyvážená.
<P>
Po druhé, členské štáty sa musia rozhodovať samostatne, pokiaľ ide o zdravotnú starostlivosť, ktorú poskytujú a o preplatenie nákladov. Túto otázku smernica veľmi dobre rieši.
<P>
Po tretie, úhrada nákladov za ambulantnú starostlivosť sa musí zjednodušiť, no v prípade nemocničnej a špecializovanej starostlivosti musia členské štáty získať predchádzajúce povolenie, pretože takáto starostlivosť je drahá. Krajina, ktorá chce zaručiť zdravotnú starostlivosť pre všetkých, ju musí byť schopná naplánovať takýmto spôsobom. V tomto bode, pán Bushill-Matthews, je táto správa neuspokojivá: ešte stále stanovuje priveľa podmienok pre predchádzajúce schválenie, čím to členským štátom sťažuje. Chcem podporiť tých kolegov, ktorí pochopili, že pre našu skupinu ide o skutočne kľúčový bod, ak máme túto smernicu schváliť.
<P>
Nakoniec by som sa rada prihovorila za dvojitý právny základ, pretože zdravotná starostlivosť je v súčasnosti verejnou zodpovednosťou členských štátov voči svojmu obyvateľstvu, preto ju nemožno jednoducho prenechať voľnému trhu. Dúfam, že tieto dve obmedzenia budú napokon schválené.
<SPEAKER ID="035" NAME="Elizabeth Lynne" AFFILIATION="ALDE">
Vážený pán predsedajúci, prečo by mal pacient prísť o zrak čakaním na operáciu šedého zákalu v Spojenom kráľovstve, keď sa napríklad môže dať jednoducho operovať v inom členskom štáte? Prečo by osoba čakajúca v neznesiteľných bolestiach na nahradenie bedrového kĺbu nemohla využiť to, že v iných členských štátoch neexistujú poradovníky a niekedy je to ešte lacnejšie ako v domovskej krajine? Prečo niektorí pacienti, ktorí majú problémy so srdcom, musia zbytočne čakať mesiace na operáciu, ktorá im uvoľní upchané tepny? Ak lekár na klinike odporučí liečbu a tú nie je možné poskytnúť doma, tak potrebujeme právny rámec, ktorý zabezpečí, aby mohli požiadať o túto liečbu niekde inde.
<P>
Ako už bolo povedané, s diskrimináciou a nerovnosťou v prístupe k zdravotnej starostlivosti sa stretávajú až príliš často práve najchudobnejší ľudia. Preto som rada, že pán spravodajca prijal môj pozmeňujúci a doplňujúci návrh, ktorý stanovuje, že členské štáty sú zodpovedné za schvaľovanie a uhradenie liečby v inej krajine.
<P>
Cezhraničnú zdravotnú starostlivosť nesmieme obmedziť len na tých, ktorí si ju môžu dovoliť. Nesmieme vylúčiť ani ľudí so zdravotným postihnutím, a preto som rada, že mnohé z mojich pozmeňujúcich a doplňujúcich návrhov týkajúce sa tohto bodu boli prijaté. Práva a bezpečnosť pacientov musia byť prvoradé. Práve preto znovu opakujem, že som rada, že pán spravodajca podporil moje pozmeňujúce a doplňujúce návrhy o regulácii odborníkov v oblasti zdravotníctva. Chcela by som poslancov tohto Parlamentu upozorniť, že tieto návrhy sú postavené na zárukách toho, čo je už podľa rozsudku Európskeho súdneho dvora niekoľko rokov právom pre občanov EÚ.
<P>
Nakoniec by som rada pánovi Johnovi Bowisovi zaželala rýchle uzdravenie. Jeho skúsenosť poukazuje na význam spolupráce medzi členskými štátmi EÚ.
<SPEAKER ID="036" NAME="Jean Lambert" AFFILIATION="Verts/ALE">
Vážený pán predsedajúci, istý čas som mala s touto smernicou problém, pretože jej názov v skutočnosti neodráža to, o čo v tejto smernici ide. Niektoré prejavy, ktoré sme dnes počuli o schémach vytvárania pracovných miest atď., len posilňujú moje obavy. Mnohé otázky sú, ako vieme, otázkami voľby a platby, a preto ide rovnakou mierou o sociálne zabezpečenie i o zdravotnú starostlivosť.
<P>
Tento týždeň sme aktualizovali nariadenie, ktoré je súčasťou nášho systému a ktoré zabezpečuje spoluprácu a to, že v prípade naliehavej potreby nemôže byť zdravotná starostlivosť v inom členskom štáte zamietnutá. Chcela by som vyzvať poslancov, aby si prečítali, čo sa v tomto nariadení teraz uvádza.
<P>
Táto smernica sa týka voľby. Týka sa finančných prostriedkov vyplývajúcich z voľby pacientov a chcela by som vyzvať ľudí, aby si nezamieňali dva odlišné systémy, ako to robia niektoré pozmeňujúce a doplňujúce návrhy. Podľa môjho názoru, keďže máme tieto dve odlišné filozofie, potrebujeme aj dvojitý právny základ.
<SPEAKER ID="037" NAME="Jens Holm" AFFILIATION="GUE/NGL">
(SV) Vážený pán predsedajúci, celý základ tejto správy je nesprávny. Je založený na článku 95 Zmluvy, ktorý zaručuje slobodu trhu, a preto nesúvisí s verejným zdravím alebo pacientmi. Právo na dobrú zdravotnú starostlivosť vo všetkých členských štátoch by malo byť najvyššou prioritou, no namiesto toho je východiskovým bodom Komisie trh, na ktorom sa so zdravotnou starostlivosťou zaobchádza ako s akýmkoľvek iným tovarom. Táto smernica uprednostňuje tých občanov, ktorí si môžu dovoliť zaplatiť veľké sumy peňazí za cestu a ubytovanie, a tých, ktorí majú dobré znalosti o byrokracii v oblasti zdravotnej starostlivosti a kontakty. Ide pritom o dobre zarábajúcich a vzdelaných ľudí, nie o tých, ktorí sú v najväčšej núdzi.
<P>
Poniektorí sa môžu domnievať, že pozmeňujúci a doplňujúci návrh, ktorý predložil Výbor pre životné prostredie, verejné zdravie a bezpečnosť potravín v tom zmysle, že členské štáty by mali pred poskytnutím zdravotnej starostlivosti vydať predchádzajúce povolenie, je dobrým návrhom. Problém však je, že tento návrh obsahuje mnoho obmedzení a členské štáty musia v tejto súvislosti niesť veľké dôkazné bremeno. Verejné plánovanie sa väčšmi sťaží a hrozí, že sa vyčerpá vnútroštátny systém zdravotnej starostlivosti.
<P>
Nakoniec to bude Komisia a Súdny dvor, kto rozhodne, či sú predchádzajúce povolenia členských štátov primerané. Ak je smernica založená na článku 95, ktorý sa týka trhu, hlavným faktorom bude trh a nie dobrá zdravotná starostlivosť.
<SPEAKER ID="038" NAME="Johannes Blokland" AFFILIATION="IND/DEM">
(NL) Počas niekoľkých posledných mesiacov sa intenzívne pracovalo na tejto správe o právach pacientov pri cezhraničnej zdravotnej starostlivosti. Ďakujem spravodajcovi pánovi Bowisovi za všetku prácu, ktorú vykonal, a želám mu skoré uzdravenie.
<P>
Cezhraničná zdravotná starostlivosť je fakt a práva pacientov treba v tejto súvislosti chrániť. Musíme však zabezpečiť, aby to nezachádzalo príliš ďaleko. Zdravotnú starostlivosť treba prenechať členským štátom. Spolupráca na úrovni EÚ nesmie prebiehať na úkor kvality zdravotnej starostlivosti alebo základných etických volieb členských štátov. Etická rozmanitosť musí byť zabezpečená, a preto som rád, že sa správa touto otázkou zaoberá.
<P>
Domnievam sa, že právny základ je veľmi zložitým problémom. Nepovažujem za šťastné rozhodnutie, že na tento účel bol zvolený článok 95. Túto radu poskytol aj Výbor pre právne veci. Podľa môjho názoru je to proti subsidiarite v tejto politickej oblasti a členským štátom to sťažuje nezávislú voľbu bez zásahu Súdneho dvora.
<SPEAKER ID="039" NAME="Lydia Schenardi" AFFILIATION="NI">
(FR) Vážený pán predsedajúci, 2. júla 2008 Komisia predstavila návrh smernice o uplatňovaní práv pacientov v prípade cezhraničnej starostlivosti v úsilí preklenúť existujúce prekážky.
<P>
Táto záležitosť je prioritou pre všetky členské štáty. Nie všetky však majú zdroje na to, aby pacientom zaručili danú úroveň kvality a bezpečnosti, či už na úrovni zdravotnej starostlivosti alebo na úrovni profesionálnej kvality odborníkov. Preto je potrebné určiť zodpovednosti členských štátov v tejto oblasti.
<P>
Vzhľadom na rôzne metódy organizovania systémov zdravotnej starostlivosti v Únii nesmieme stratiť zo zreteľa skutočnosť, že zdravie musí v zásade zostať vnútroštátnou kompetenciou a že každý štát musí slobodne definovať svoju vlastnú zdravotnú politiku.
<P>
Berúc do úvahy mobilitu európskych pracovníkov - hoci to predstavuje len 3 % až 4 % občanov a o niečo menej než 10 miliárd EUR ročne - zostáva ešte mnoho nejasností, pokiaľ ide o kvalitu a bezpečnosť zdravotnej starostlivosti, práva pacientov, ochranu údajov a prostriedky nápravy v prípade poškodenia.
<P>
Žiaľ, smerujeme k nevyhnutnému poklesu harmonizácie a v tejto súvislosti budeme veľmi opatrní pri podpore tejto správy, aby sme lepšie bránili sociálne acquis našich spoluobčanov.
<SPEAKER ID="040" NAME="Pilar Ayuso" AFFILIATION="PPE-DE">
(ES) Vážený pán predsedajúci, v prvom rade by som rada ocenila úsilie pána Bowisa o zabezpečenie rozsiahlej dohody v tejto otázke a zaželala mu rýchle uzdravenie.
<P>
Návrh dokumentu, o ktorom budeme hlasovať, znamená veľký krok vpred, pretože členské štáty vstupujú do spoločného projektu týkajúceho sa zdravotnej starostlivosti. Tento projekt sa zaoberá veľmi komplexnou otázkou, pretože v Európskej únii je zdravie predmetom pôsobnosti zásady subsidiarity. Týmto návrhom dokumentu sme však túto bariéru prelomili a urobili sme tak na základe potreby starostlivosti o pacientov.
<P>
Je to naozaj veľký úspech, pretože ak teraz nebudeme zohľadňovať právny základ, táto smernica uznáva nespochybniteľné právo pacientov a otvára im nové možnosti prístupu k lepšej liečbe.
<P>
Je to smernica navrhnutá pre pacientov a o pacientoch.
<P>
Je to veľmi komplexná smernica, ktorej niektoré krajiny, ako tá moja, nedôverujú, smernica, v ktorej sa zaoberáme otázkou univerzálneho zdravotného systému pre viac ako milión občanov Spoločenstva.
<P>
Z tohto hľadiska zdravotné systémy ako ten náš jasne vyžadujú uznať skutočnosť, že cestujúci pacienti by nemali mať viac práv ako domáci pacienti členského štátu, v ktorom prebieha liečba.
<P>
Z tohto dôvodu sme predložili pozmeňujúci a doplňujúci návrh, ktorý sa má zahrnúť do návrhu a v ktorom sa uvádza, že pacienti, ktorí cestujú z iných členských štátov, musia spĺňať predpisy a nariadenia členského štátu, v ktorom prebieha liečba, najmä pokiaľ ide o výber lekára alebo nemocnice.
<P>
Všetci sme si dobre vedomí toho, že situácia, kde pacienti prichádzajú z iných členských štátov, nesmie viesť k žiadnej diskriminácii občanov členských štátov, v ktorých prebieha liečba.
<P>
Nemôžeme ani zaručiť pacientom právo na neobmedzené cestovanie.
<P>
Rovnako podporujeme navrhované vylúčenie transplantácie orgánov z rozsahu tejto smernice.
<P>
Aby som to zhrnula, domnievam sa, že sme urobili dôležitý krok vpred, a z tohto dôvodu Skupina Európskej ľudovej strany (kresťanských demokratov) a európskych demokratov podporuje túto smernicu, hoci si myslíme, že mohla zájsť aj trochu ďalej, najmä čo sa týka pozície európskych občanov, ktorí bývajú v iných členských štátoch, a najmä tých, ktorí trpia chronickým ochorením.
<SPEAKER ID="041" NAME="Edite Estrela" AFFILIATION="PSE">
(PT) Vážený pán predsedajúci, kolegovia pani Rothová-Behrendtová a pán Sacconi veľmi zreteľne vysvetlili stanovisko našej skupiny. V súlade s týmto stanoviskom považujeme za dôležité zmeniť právny základ.
<P>
Pani komisárka, zdravotná starostlivosť nie je tovar. Preto nerozumieme, prečo Komisia nezačlenila článok 152 Zmluvy o ES. Takisto je dôležité požiadať o predchádzajúce povolenie pre nemocničnú a špecializovanú starostlivosť s cieľom chrániť pacientov. Len prostredníctvom povinného predchádzajúceho povolenia možno zaistiť bezpečnú a vysoko kvalitnú starostlivosť.
<P>
Na záver želám pánovi Bowisovi rýchle uzdravenie. Jeho prípad dokazuje, že služby cezhraničnej zdravotnej starostlivosti už fungujú aj bez tejto smernice.
<SPEAKER ID="042" NAME="Siiri Oviir" AFFILIATION="ALDE">
(ET) Vážený pán predsedajúci, dámy a páni, právnici majú porekadlo, že tam, kde sú dvaja právnici, budú tri názory. Nechcem spochybniť rozhodnutia Európskeho súdneho dvora, nemôžem však súhlasiť s tým, že doteraz o politike týkajúcej sa mobility pacientov rozhodovali právnici. Všetka lekárska starostlivosť, bez ohľadu na svoje odlišné črty, patrí do rozsahu uplatňovania Zmluvy o založení Európskej únie.
<P>
Cieľ programu sociálnych opatrení, ktorý sme schválili minulý rok, sa však nedosiahne, kým neschválime jeho dôležitú časť, t. j. práva pacientov pri cezhraničnej zdravotnej starostlivosti. Je našou povinnosťou ako volených zástupcov ľudí vytvárať právnu a politickú istotu v tejto veľmi dôležitej oblasti. Touto smernicou, o ktorej diskutujeme, sa neodstránia existujúce nerovnosti v zdravotnej starostlivosti členských štátov, je to však veľký krok k spravodlivosti a rovnakým právam pacientov.
<P>
Je neprijateľné, aby sme teoreticky potvrdili spravodlivosť a v praxi ju ignorovali z dôvodu domácich finančných obmedzení. Bez ohľadu na svoju oprávnenosť nemôžu finančné obmedzenia legalizovať ignorovanie práv pacientov alebo ohrozenie ich práv. Na záver by som rada poďakovala spravodajcovi pánovi Bowisovi za jeho zodpovednú a veľmi kompetentnú prácu.
<SPEAKER ID="043" NAME="Roberto Musacchio" AFFILIATION="GUE/NGL">
(IT) Vážený pán predsedajúci, dámy a páni, v prvom rade by som chcel čo najúprimnejšie zaželať pánovi Bowisovi všetko dobré. Rozhodujúcou skúškou tejto smernice je jej právny základ.
<P>
Ak ide o to, aby sme každému zaručili právo na najlepšiu liečbu v ktorejkoľvek krajine, čo s tým má právny základ trhu? Právny základ by malo tvoriť právo na zdravie. Právo na zdravie by malo byť okrem toho predovšetkým právo na získanie tej najlepšej liečby v domovskej krajine, ktorá by spĺňala európske normy kvality, a nie skrývanie sa za subsidiaritu.
<P>
Ak však právny základ tvorí trh, môžete sa domnievať, že ide o zavedenie ustanovení Bolkensteinovho typu do oblasti zdravotnej starostlivosti a o zohľadnenie záujmov poisťovní alebo tých, ktorí chcú zo zdravia profitovať.
<P>
Preto je neuveriteľné, že vzniká riziko, že parlamentné pozmeňujúce a doplňujúce návrhy dokonca o takej kľúčovej záležitosti, akou je právny základ, sa budú považovať za neprijateľné, a to si ešte pred hlasovaním v Parlamente vyžaduje dôkladné vysvetlenie aj zo strany pani komisárky.
<SPEAKER ID="044" NAME="Kathy Sinnott" AFFILIATION="IND/DEM">
Vážený pán predsedajúci, urobilo sa veľa práce, aby sa zabezpečilo, že chorí ľudia získajú liečbu, ktorú potrebujú, kdekoľvek sa nachádzajú a ktokoľvek sú.
<P>
Žiaľ, urobilo sa aj veľa práce, aby sa zabezpečilo, aby túto pomoc nedostali. V tejto smernici práva pacientov neobmedzuje lekárska diagnóza, ale predchádzajúce povolenie, ktoré musia vydať orgány v oblasti zdravia. Tým sa posúvame späť na začiatok. Predchádzajúce povolenie predstavuje dôvod, pre ktorý pacienti najčastejšie prichádzali pred Európsky súdny dvor, a rozhodnutia tohto súdu sú dôvodom, pre ktorý sa dnes zaoberáme touto smernicou.
<P>
Teraz sa nachádzame tam, kde sme začali: pravidlom bude úmrtie z dôvodu geografickej polohy. Orgány v oblasti zdravotníctva, napríklad v našej krajine, Írsku, budú môcť podľa tejto smernice znovu zamietať povolenie na vycestovanie za liečbou, tak ako je to podľa formulára E112, ktorý sa snažíme zlepšiť.
<SPEAKER ID="045" NAME="Ria Oomen-Ruijten" AFFILIATION="PPE-DE">
(NL) Vážený pán predsedajúci, v prvom rade chcem zaželať pánovi Bowisovi všetko dobré. V tejto smernici sa pacient nachádza v centre jej pozornosti ako občan, ktorý sa hlási o svoje práva a ktorý si môže a aj chce zvoliť tú najlepšiu liečbu, pokiaľ možno v blízkosti svojho domova, no ak za ňou treba vycestovať, potom aj ďalej.
<P>
Za tento právny predpis sa musíme poďakovať odvážnym občanom Európskej únie, ktorí sa obrátili na Súdny dvor, aby získali dobrú liečbu a starostlivosť v inom členskom štáte, keď ich sklamala ich vlastná krajina. Súdny dvor rozhodol, že majú pravdu. Dnes ustanovujeme právny predpis, o ktorom rozhodol Súdny dvor, a vytvárame špecifické podmienky, v rámci ktorých môžu občania získať právo na cezhraničnú starostlivosť.
<P>
Vážený pán predsedajúci, táto smernica je vynikajúcou správou pre každého, kto žije v pohraničnom regióne, vynikajúcou správou pre ľudí, ktorí trpia zriedkavým ochorením, a vynikajúcou správou pre ľudí, ktorí sa nachádzajú v poradovníkoch, pretože do septembra im kĺby vypovedajú službu. Títo ľudia teraz majú možnosť voľby.
<P>
Vypracovali sme lepšie opatrenia týkajúce sa informovania, presnejšie sme definovali pravidlá pre úhradu nákladov a stanovili sme Európske referenčné rámce, pomocou ktorých sa zabezpečí zlepšenie kvality starostlivosti. Stanovili sme aj spôsob riešenia sporov prostredníctvom ombudsmana, hoci tu boli aj iné možnosti. Takouto možnosťou je napríklad holandský model riešenia sporov v oblasti zdravotnej starostlivosti, ktorý bol nedávno zavedený do praxe. Máme možnosť využiť experimentálne regióny a my, ktorí žijeme v pohraničnom regióne Limburg, odkiaľ pochádzam, sa na tom veľmi radi zúčastníme. Takisto sme zaznamenali, že systémy zdravotnej starostlivosti v členských štátoch zostali nezmenené. Občania majú právo voľby a ja sa domnievam, že sloboda voľby je veľmi dôležitá.
<SPEAKER ID="046" NAME="María Sornosa Martínez" AFFILIATION="PSE">
(ES) Vážený pán predsedajúci, pani komisárka, dámy a páni, v prvom rade by som chcela poďakovať pánovi Bowisovi a tieňovým spravodajcom za ich prácu a pánovi Bowisovi zaželať rýchle uzdravenie.
<P>
Domnievam sa, že táto smernica bola snahou o vývoj širšieho právneho rámca, než je tomu v súčasných nariadeniach, ktoré už chránia práva občanov, pokiaľ ide o získanie zdravotnej starostlivosti v iných členských štátoch, a to začlenením judikatúry Európskeho súdneho dvora. Tento cieľ však nedosiahla, pretože vytvára viac právnej neistoty dvoma kanálmi pre mobilitu, ktoré sa navzájom nevylučujú: nariadeniami a smernicou. Okrem toho, keďže neexistuje jasná definícia základných práv, ako je portfólio služieb, dávky sociálneho zabezpečenia alebo potrebné a skutočne nevyhnutné predchádzajúce povolenie, má len jeden právny základ, ktorým je vnútorný trh.
<P>
Dámy a páni, je neprijateľné, aby takáto základná univerzálna zásada ako dostupnosť zdravotných služieb bola stanovená výlučne na základe pravidiel vnútorného trhu. Môžu sa tým narušiť systémy zdravotnej starostlivosti v mnohých členských štátoch a okrem toho nedávame našim občanom pravdivú odpoveď, pokiaľ ide o toto základné právo, na ktoré máme všetci nárok.
<SPEAKER ID="047" NAME="Holger Krahmer" AFFILIATION="ALDE">
- (DE) Vážený pán predsedajúci, dámy a páni, rozhodnutím, že pacienti majú právo na úhradu nákladov liečby, ktorú dostali v zahraničí, nám Európsky súdny dvor dal jasnú úlohu. V tejto súvislosti, pani komisárka Vassiliouová, je návrh Komisie vynikajúci. Je to návrh, ktorý je hodný toho, aby sme sa zaň postavili. Ľutujem, čo sa dialo v Parlamente v súvislosti s touto smernicou za posledných pár týždňov. Bol vyvolaný fantóm trhu a stanovilo sa absurdné prepojenie so smernicou o službách. Pri niektorých pozmeňujúcich a doplňujúcich návrhoch - a hovorím to ako niekto, kto vyrástol v bývalej Nemeckej demokratickej republike - mi tuhne krv v žilách. Jeden príklad hovorí, že členské štáty môžu prijať primerané opatrenia, aby zabránili toku pacientov. Čo sú to za ľudia? Vyzerá to tak, akoby sa mali postaviť nové železné opony. Je to o to pozoruhodnejšie, že takéto návrhy pochádzajú práve od Skupiny zelených/Európskej slobodnej aliancie.
<P>
Hovoríme o sociálnej Európe, o ktorej v týchto dňoch hovoríme veľa, čo robia radi najmä poslanci zo Socialistickej skupiny v Európskom parlamente. Dnes napoludnie máme príležitosť prejsť touto skúškou a jasne stanoviť, či nám ide o práva pacientov alebo či uprednostňujeme obmedzenú perspektívu vnútroštátnych byrokracií v oblasti zdravotnej starostlivosti.
<SPEAKER ID="048" NAME="Frieda Brepoels" AFFILIATION="PPE-DE">
(NL) Zdravie je v Európe čoraz dôležitejšie a domnievam sa, že pacienti očividne očakávajú väčšiu istotu, pokiaľ ide o ich práva, ale takisto očakávajú aj správne a platné informácie. Tento návrh, ktorý sa týka mobility pacientov, tak vôbec neprichádza priskoro. Všetci sme naň čakali už dlhú dobu. Preto je poľutovaniahodné, že človek, ktorý venoval väčšiu časť svojej kariéry tejto záležitosti, je teraz neprítomný zo zdravotných dôvodov, a Johnovi z celého srdca želám, aby sa rýchlo uzdravil.
<P>
V prvom rade by som sa chcela zamerať na množstvo pozitívnych bodov, ktoré sú v záujme pacienta. Vytvorenie kontaktného miesta v domácej krajine pacienta, kam sa môže obrátiť, ak chce získať informácie, ako aj vymenovanie ombudsmana pre pacientov a celkom isto nárast pôsobnosti vďaka lepšej spolupráci medzi členskými štátmi pacientom rozhodne ponúkajú pridanú hodnotu, a to najmä tým, ktorí trpia zriedkavým ochorením.
<P>
Domnievam sa, že pokiaľ ide o spornú otázku týkajúcu sa predchádzajúceho schválenia v prípade nemocničnej starostlivosti, bol dosiahnutý veľmi kreatívny kompromis, ktorý je výhodný pre pacientov, ako aj pre poisťovne. Aby sme zachovali pod kontrolou opačný fenomén, a to nadmerný príliv pacientov, čo je dôležité pre náš región Flámsko, v správe sa výslovne uvádza, že nemocnica nikdy nemôže byť nútená prijať pacientov zo zahraničia, ak by to znamenalo, že občania daného štátu by museli byť zaradení do poradovníka.
<P>
Ako obyvateľka pohraničného regiónu medzi Flámskom, Holandskom, Nemeckom a Valónskom som veľmi potešená žiadosťou Komisie označiť niektoré pohraničné regióny za experimentálne oblasti pre inovačné projekty týkajúce sa cezhraničnej zdravotnej starostlivosti. Domnievam sa, že výsledky takýchto experimentov budú pre ostatné regióny veľmi výpovedné. Dúfam, že sa európsky región môže v tejto súvislosti slúžiť ako príklad.
<SPEAKER ID="049" NAME="Dorette Corbey" AFFILIATION="PSE">
(NL) Začnem poďakovaním pánovi Bowisovi za jeho veľmi aktívne a zanietené úsilie v záujme verejného zdravia a mobility pacientov. Chcela by som mu zaželať rýchle uzdravenie.
<P>
Zdravotná starostlivosť je v právomoci členských štátov, ale existujú styčné body s Európou. Pacienti vedia o možnostiach liečby v iných krajinách a chcú využívať služby v iných krajinách. Určite je to prípad pacientov v pohraničných regiónoch alebo v krajinách, kde sú dlhé zoznamy čakateľov.
<P>
Na hľadaní zdravotnej starostlivosti a liečby v iných krajinách nie je nič zlé, ale prax si vyžaduje primerané nariadenie. Po prvé, nemal by existovať vynútený zdravotný cestovný ruch. Nemalo by sa stať, že poisťovatelia robia nátlak na pacientov, aby išli niekde, kde dostanú lacnú zdravotnú starostlivosť.
<P>
Po druhé, musia existovať nejaké záruky minimálnej kvality. Každý, kto má pacientov liečiacich sa v zahraničí, musí poskytnúť dobré informácie a byť si istý, že kvalita je taká, aká má byť.
<P>
Po tretie, a to je veľmi dôležité, členské štáty si musia vyhradiť právo na požadovanie predchádzajúceho povolenia. Zdravotníctvo nie je voľný trh. V záujme zachovania našich služieb je potrebné plánovanie a nemocnice musia vedieť, koľko pacientov môžu očakávať.
<P>
Pokiaľ ide o mňa, najdôležitejšou vecou je, že táto smernica prispeje k zabezpečeniu toho, aby to boli predovšetkým liečebné metódy, ktoré prekročia hranice. Medzi členskými štátmi existuje obrovská nerovnosť, ale nemôžete ju vyriešiť tým, že pošlete pacientov cez hranice, ale práve výmenou liečby. Aj v tejto súvislosti môže byť táto smernica prínosom.
<SPEAKER ID="050" NAME="Zuzana Roithová" AFFILIATION="PPE-DE">
- (CS) Vážená pani ministerka, dámy a páni, už niekoľko rokov kritizujem skutočnosť, že práva pacientov na platenie výdavkov v zahraničí určuje Európsky súdny dvor. Súdny dvor garantuje, že občania nemusia čakať na povolenie od svojej poisťovne a môžu ísť priamo za lekárom, keď to potrebujú, a že majú právo na úhradu aspoň v takej výške, koľko to stojí doma, pretože to nesmie byť prekážkou pre voľný pohyb osôb. Je to v Zmluvách, ale socialisti už päť rokov bojujú proti tomuto právu. Medzitým vlády prehrávali ďalšie súdy so svojimi občanmi. Stokrát sme počuli od lobistov o riziku toho, že sa poisťovne zrútia. Obávajú sa, že pacienti pôjdu do krajín, kde nemusia čakať mesiace alebo roky na operáciu, ako sa to deje doma. Preto budú pacienti pred nákladným ošetrením musieť vopred získať povolenie od svojej poisťovne. Pacienti, ale aj lekári v celej Európskej únii potrebujú jednoduché pravidlo na to, kedy sa musí žiadať o povolenie. Preto nepodporím návrh, aby vzniklo 27 definícií špecializovanej a nákladnej starostlivosti na tento účel. To je pokrytectvo, pretože ide o výšku nákladov, ktoré budú poisťovne ochotné vynaložiť za ošetrenie občanov v zahraničí. Tak prečo to rovno nestanoviť v eurách?
<P>
Presadzovala som návrhy na zlepšenie systému, aby sa zvýšila kvalita a bezpečnosť zdravotnej starostlivosti a sprístupnili výsledky objektívneho hodnotenia kvality zdravotníckych zariadení. Ide o vnútroštátne či medzinárodné akreditácie nemocníc. Kompromisný návrh je síce všeobecnejší, ale aj tak je to dôležitý impulz pre krajiny, ktoré takéto systémy zatiaľ nemajú. Verím, že čoskoro všetky nemocnice získajú dobrovoľnú vnútroštátnu alebo európsku akreditáciu, čiže preverenie svojej kvality. Nemocnice v Českej republike to už majú. Myslím si tiež, že by Komisia nemala určovať, ale len koordinovať pohraničné regióny ako pilotné oblasti, kde sa môžu testovať projekty cezhraničnej zdravotnej starostlivosti. Ľutujem, že socialisti tu pokrytecky pod falošnými zámienkami pokračujú v boji proti vyjasneniu práv pacientov v Európskej únii.
<SPEAKER ID="051" NAME="Genowefa Grabowska" AFFILIATION="PSE">
(PL) Vážený pán predsedajúci, nie je dobré, keď Súdny dvor rozhoduje o právach občanov. Veľmi zlé je však, keď sa táto situácia opakuje a keď to Európsky súdny dvor robí neustále namiesto Parlamentu a Rady. Preto vítam správu pána Bowisa a prajem jej autorovi rýchle uzdravenie. Vidím v tejto správe príležitosť na zlepšenie úrovne zdravotnej starostlivosti v našej krajine, v Poľsku.
<P>
V tejto správe by som však rada upozornila na tri dôležité prvky. Po prvé, myslím si, že je chyba pristupovať k zdravotnej starostlivosti výlučne ako k predajnej službe. Občanom zaručuje právo na zdravotnú starostlivosť ich vnútroštátna ústava, ako aj právo Európskej únie. Právny základ by sa mal preto zmeniť. Po druhé, využitie cezhraničnej zdravotnej starostlivosti sa musí zakladať na informovanom rozhodnutí pacienta a nie na nátlaku. Po tretie, rozhodnutie liečiť sa v inom členskom štáte sa musí zakladať na potrebe a nie na veľkosti peňaženky pacienta.
<P>
Som presvedčená, že európsky otvorený priestor pre zdravie občanov musí byť otvorený aj pre tých občanov, ktorí sú chorí a potrebujú pomoc v inom členskom štáte.
<SPEAKER ID="052" NAME="Christofer Fjellner" AFFILIATION="PPE-DE">
(SV) Vážený pán predsedajúci, zo všetkých rozhodnutí, ktoré v Európskom parlamente prijímame, je dnešné rozhodnutie jedným z tých, na ktoré som najviac hrdý. Toto rozhodnutie je o otvorení Európy a zaručení slobody pohybu tým, ktorí sú chorí a potrebujú zdravotnú starostlivosť, tým, pre ktorých môže sloboda pohybu znamenať život alebo smrť. Toto rozhodnutie dáva každému možnosť rozhodnúť sa o svojej zdravotnej starostlivosti a nielen dobre informovaní alebo bohatí budú mať túto príležitosť, ale všetkým umožníme vyhľadať zdravotnú starostlivosť tam, kde chcú.
<P>
Vy sociálni demokrati chcete nútiť ľudí, aby požadovali predchádzajúce povolenie. Jednoducho povedané to znamená, že chcete nútiť tých, ktorí sú chorí, aby žiadali povolenie skôr, ako pôjdu k lekárovi, prinajmenšom v tom prípade, ak pôjdu k lekárovi v inom členskom štáte EÚ. Prečo to robíte? Samozrejme preto, aby ste mohli povedať "nie"! Chcete mať možnosť kontrolovať, regulovať a plánovať - vziať pacientom právomoc. My však nepotrebujeme vaše predchádzajúce povolenie, aby ľudia nemuseli platiť zo svojho. Ak pôjdem dnes k lekárovi v Štokholme, nemusím žiadať o povolenie alebo platiť. Pravdou je, že ste boli od začiatku proti tomuto návrhu. Snažili ste sa ho obmedziť, zabrzdiť a zničiť. Teraz robíte znovu to isté.
<P>
Keď sme diskutovali o tejto záležitosti vo Švédsku, snažili ste sa zaistiť, aby ľudia nemohli vyhľadať zdravotnú starostlivosť hocikde vo Švédsku. Teraz nechcete, aby mohli ľudia vyhľadať zdravotnú starostlivosť hocikde v Európe. Hovoríte, že návrh podporujete, ale keď sme o ňom hlasovali vo výbore, zdržali ste sa hlasovania. Existuje niečo zbabelejšie? Ani neviete, ako budete hlasovať zajtra. Neviete dokonca ani to, za čo budete hlasovať.
<P>
Dnes máme všetci na výber. Môžeme sa rozhodnúť, že sa postavíme buď za práva pacientov, alebo za práva byrokratov a politikov, aby rozhodovali a regulovali. Ja viem, ako budem hlasovať. Budem hlasovať za to, aby bol dôraz na pacientoch. Myslím si, že to by ste mali urobiť všetci v tomto Parlamente, ak chcete ísť dnes spať s dobrým svedomím.
<SPEAKER ID="053" NAME="Åsa Westlund" AFFILIATION="PSE">
(SV) Vážený pán predsedajúci, všetci pacienti by mali mať právo na zdravotnú starostlivosť, keď ju potrebujú. My sociálni demokrati veríme, že je dôležité, aby ľudia mohli vyhľadať zdravotnú starostlivosť v zahraničí, napríklad ak sú zoznamy čakateľov v ich domovskej krajine príliš dlhé. Aj preto sociálno-demokratická vláda vo Švédsku prevzala iniciatívu za smernicu v tejto oblasti. Nikdy však nemôže rozhodovať o zdravotnej starostlivosti veľkosť niekoho peňaženky. Rozhodnutia o zdravotnej starostlivosti sa musia prijímať blízko k pacientom, nie byrokratmi v systéme EÚ.
<P>
Návrh smernice Európskej komisie dáva veľkú právomoc byrokratom EÚ. Navyše neberie do úvahy všetkých tých ľudí, ktorí nie sú schopní platiť veľké sumy peňazí. Napriek tomu švédski stredopravicoví poslanci tohto Parlamentu nekriticky chválili návrh Komisie. Na druhej strane, my sme prišli s návrhmi a usilovne sme pracovali, aby sme uľahčili ľuďom, ktorí majú menej peňazí, cestovanie za starostlivosťou do zahraničia. Usilovne sme tiež pracovali na tom, aby sme objasnili skutočnosť, že zdravotná starostlivosť je zodpovednosťou členských štátov a nie niečo, o čom by mali rozhodovať byrokrati EÚ. Nedosiahli sme toľko, koľko by sme chceli. Vyzývam preto všetkých poslancov, aby podporili náš pozmeňujúci a doplňujúci návrh k článku 8 ods. 3. Budeme potom tiež môcť podporiť túto smernicu a budeme mať rýchle riešenie pre všetkých európskych pacientov.
<SPEAKER ID="054" NAME="Emmanouil Angelakas" AFFILIATION="PPE-DE">
(EL) Vážený pán predsedajúci, pani komisárka, pani Filipiová, na úvod by som chcel zablahoželať pani komisárke Vassiliouovej k iniciatíve o návrhu smernice a pánovi spravodajcovi Bowisovi k výbornej práci a pridať sa k želaniam, aby sa rýchlo uzdravil.
<P>
Viem, že nie je jednoduché dosiahnuť výsledok, ktorý bude ďalej podporovať cezhraničnú zdravotnú starostlivosť, ak zohľadníte, po prvé, rozdiely v systémoch sociálneho zabezpečenia členských štátov; po druhé, rozdielnu hospodársku úroveň členských štátov; a po tretie, rozdielnu úroveň zdravotníckych služieb poskytovaných v jednotlivých členských štátoch. Keďže sa to podarilo, pán spravodajca odviedol vynikajúcu prácu.
<P>
Správa, o ktorej dnes diskutujeme, nastoľuje otázky mobility pacientov, hlavne na účely prehliadok a liečenia pacientov v špecializovaných zdravotníckych strediskách. Isté je, že to neposilní lekársky cestovný ruch, ale poskytne európskym občanom možnosť získať najlepšiu možnú zdravotnú starostlivosť, pričom budú poznať svoje práva a nebudú mať nepríjemnosti pri získavaní náhrady svojich nákladov, keďže členské štáty nastavia jasný systém predchádzajúceho schválenia takýchto nákladov.
<P>
Nezabúdajme, že táto záležitosť bola predmetom mnohých rozhodnutí Európskeho súdneho dvora. Táto správa sa zaoberá dôležitými otázkami: definícia zdravotnej starostlivosti zostáva na členských štátoch; náklady sa platia na rovnakých úrovniach, akoby sa starostlivosť poskytla v členskom štáte; zaoberá sa otázkou zdravotnej starostlivosti pre pacientov so zriedkavými chorobami; bez ohľadu na to, či to zaplatí členský štát, z ktorého pacient pochádza, sú návrhy o zavedení pozície Európskeho ombudsmana s cieľom preverovať sťažnosti pacientov krokom správnym smerom; a na záver zdôrazňuje potrebu informačnej kampane s cieľom informovať pacientov o ich právach.
<P>
Zostáva niekoľko otázok, ktorými sa musíme zaoberať, ako napríklad, po prvé, ďalšie mapovanie mechanizmu kalkulácie nákladov; po druhé, zoznam ochorení, ktoré pokryje systém; po tretie, uznávanie lekárskych predpisov, keďže vo všetkých členských štátoch nie sú dostupné rovnaké lieky; a po štvrté, podpora elektronickej zdravotnej starostlivosti.
<P>
Nech už je to akokoľvek, celkové snahy sú krokom správnym smerom a škoda, že socialisti sa ich dnes vzdali. Verím, že diskusie rýchlo pokročia, a mám pocit, že príspevok Európskeho parlamentu je odpoveďou na dôležitú požiadavku doby a európskych občanov.
<SPEAKER ID="056" NAME="Charles Tannock" AFFILIATION="PPE-DE">
Vážený pán predsedajúci, väčšina mojich voličov v Londýne má malý záujem alebo vedomosti o tom, čo v skutočnosti robí poslanec Európskeho parlamentu alebo čo je účelom EÚ. Tento týždeň sú však na plenárnom zasadnutí dve správy, na ktorých obsah môže verejnosť úprimne reagovať. Prvá je o obmedzení roamingových poplatkov v telekomunikačnom balíku a druhá je o právach pacientov na volenú lekársku starostlivosť v iných krajinách EÚ.
<P>
Aj ja by som chcel podporiť správu môjho kolegu z Londýna Johna Bowisa. Žiaľ, pre chorobu nemôže byť dnes s nami, ale želám mu rýchle uzdravenie. Samozrejme, bude veľmi chýbať v ďalšom volebnom období Parlamentu.
<P>
V Spojenom kráľovstve je liečba v rámci vnútroštátneho zdravotného systému často pomalá a veľmi drahá v porovnaní s inými krajinami EÚ. Pružnejší trh EÚ s rozumnými zárukami povolení v zdravotnej starostlivosti je obojstranne výhodná situácia pre širokú verejnosť, ako aj pre rozpočty jednotlivých členských štátov určené na zdravotníctvo.
<SPEAKER ID="057" NAME="Catiuscia Marini" AFFILIATION="PSE">
(IT) Vážený pán predsedajúci, dámy a páni, dnes sa zaoberáme dôležitou smernicou, aby sme významne zabezpečili právo na mobilitu európskych pacientov, právo na zdravotnú starostlivosť v krajinách Európskej únie.
<P>
Zdravotná starostlivosť sa však nemôže považovať za rovnocennú akejkoľvek inej službe poskytovanej na vnútornom trhu a občania ako pacienti sa nemôžu prirovnávať k riadnym zákazníkom. Právo na zdravie sa uskutočňuje v práve na liečenie a starostlivosť a začína v krajine pôvodu pacienta. Právo pacientov na mobilitu nemôže byť zámienkou pre určité členské štáty, aby sa vyhli investovaniu do vnútroštátnych zdravotných služieb a aby v podstate dohnali občanov k zdravotnému cestovnému ruchu a nie k voľbe.
<P>
Smernica by bola lepšia, keby riešila nerovnosti v prístupe k službám a kvalite služieb v krajinách, kde pacienti žijú. Zdravotná starostlivosť nie je komodita, je to sociálne právo. Právna otázka a otázka predchádzajúceho povolenia sú v podstate spôsobom, ako odmietnuť právo na zdravie.
<SPEAKER ID="058" NAME="Marios Matsakis" AFFILIATION="ALDE">
Vážený pán predsedajúci, táto správa označuje prelom v poskytovaní zdravotnej starostlivosti občanom EÚ. Jasne a rozhodne kladie zdravie pacientov na prvé miesto a vytvára podmienky na to, aby zdravotnícke systémy v rôznych členských štátoch súťažili o zlepšenie na zdravom základe. Tieto právne predpisy bezpochyby spôsobia výrazné zlepšenie zdravotnej starostlivosti v Európe. Prinesú tiež rovnosť do starostlivosti o pacientov, pričom budú mať všetci občania, bohatí i chudobní, známi i neznámi, prístup k lepšej starostlivosti v zahraničí podľa potreby.
<P>
Moje prvotné obavy týkajúce sa možných škodlivých následkov na vnútroštátne systémy menších a chudobnejších členských štátov sa odstránili tým, že sa zahrnulo poskytnutie predchádzajúceho povolenia ako ochrany. S istotou môžem teraz povedať, že tieto právne predpisy sú dobré pre pacientov, ako aj systémy zdravotnej starostlivosti vo všetkých členských štátoch a zaslúžia si našu plnú a jednomyseľnú podporu. Prekvapuje ma v tejto súvislosti negatívny postoj mojich kolegov zo Skupiny socialistov.
<SPEAKER ID="059" NAME="Elisabeth Schroedter" AFFILIATION="Verts/ALE">
(DE) Vážený pán predsedajúci, rozhodne nesúhlasím s pánom Matsakisom, keďže návrh Komisie v skutočnosti neposkytuje právnu istotu pacientom, ktorí dostanú liečbu mimo svojich domovských krajín. Okrem toho tento návrh nerieši sivé oblasti v systémoch sociálneho zabezpečenia v nariadení (ES) č. 883/2004. Úhradu nákladov pacientom v prípadoch nákladnej liečby by zabezpečil len jasný systém predchádzajúceho povoľovania.
<P>
Smernica je tiež nejasná, čo sa týka jej právneho základu - ako už vysvetlili iní poslanci - vrátane rozdelenia právomocí medzi členskými štátmi a Európou. Systémy zdravotnej starostlivosti členských štátov sú systémami solidarity, ktoré zaručujú rovnaký prístup všetkým bez ohľadu na to, aké majú hlboké vrecká alebo kde žijú. Právne predpisy EÚ nesmú ohroziť tieto systémy solidarity. Aj v tejto súvislosti je návrh Komisie nedostatočný, a preto ak máme hlasovať za tento návrh, potrebujeme, aby sa naše pozmeňujúce a doplňujúce návrhy prijali.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, je neprijateľné, že pod zámienkou uplatňovania práv pacientov v zdravotnej starostlivosti chce Európska komisia a väčšina Parlamentu v skutočnosti spochybniť vnútroštátne a verejné zdravotníctvo, ako sa to deje v Portugalsku.
<P>
Neprijateľné je, že požadovaním schválenia tohto návrhu na základe článku 95 Zmluvy o ES, ktorý zabezpečuje harmonizáciu na vnútornom trhu, sa v skutočnosti snažia liberalizovať odvetvie. Toto je odvetvie, v ktorom nesmie prevládať logika trhu a zisku v záujmoch hospodárskych a finančných skupín. Zdravotníctvo nemôže byť obchod. Preto máme v úmysle návrh Komisie zamietnuť.
<P>
Nariadenia a zmluvy na poskytovanie cezhraničnej zdravotnej starostlivosti už existujú a môžu sa zlepšiť bez spochybňovania zodpovedností a práv členských štátov o vlastníctve a riadení svojich vnútroštátnych zdravotných služieb, pri ktorých máme pocit, že musia byť verejné, všeobecné a dostupné všetkým.
<SPEAKER ID="061" NAME="Christel Schaldemose" AFFILIATION="PSE">
(DA) Vážený pán predsedajúci, strávili sme celé dopoludnie rozprávaním o tom, ako mimoriadne dôležité je prostredníctvom tohto návrhu vytvoriť kvalitnú zdravotnú starostlivosť a občanom poskytnúť primerané záruky. V návrhu je nepochybne veľa dobrých vecí, napríklad veľa požiadaviek, ktoré upravujú prístup pacientov k informáciám a podobne. Ale buďme teraz úplne úprimní. Pacientom budeme môcť zaručiť bezpečnosť, len ak zaistíme, aby sa uplatňovalo predchádzajúce povolenie skôr, ako vycestujú do zahraničia. Poskytne to pacientom 100 % záruku, že majú nárok na toľko liečby, na koľko majú poistné krytie, ale aj že prídu na správne miesto a dostanú primeranú liečbu. Pre mňa je takáto záruka absolútne kľúčová. Predchádzajúce povolenie bude tiež slúžiť ako nástroj na umožnenie orgánom v oblasti zdravotníctva zaistiť bezpečnosť tých pacientov, ktorí zostanú vo svojich domovských krajinách.
<SPEAKER ID="062" NAME="Olle Schmidt" AFFILIATION="ALDE">
(SV) Vážený pán predsedajúci, vážená pani komisárka, konečne! Pani komisárka a pán Bowis odviedli vynikajúcu prácu. Búrlivá diskusia, ktorá predchádza tejto smernici, je udivujúca. Európska únia a my poslanci v tomto Parlamente máme v tejto súvislosti výbornú príležitosť "znovu sa spojiť s ľuďmi", po čom tak lyricky túžime a čo opakovane zdôrazňujeme. Ale čo sa deje? Váhame a mnohí v tomto Parlamente vrátane švédskych sociálnych demokratov to chcú pacientom skomplikovať a zabrániť im v možnosti dostať zdravotnú starostlivosť v zahraničí. Prečo? Viem si len predstaviť, že ide skôr o túžbu zachrániť systémy a nie pacientov, ktorí potrebujú starostlivosť. Pani komisárka, som veľmi rád, že sme sa dostali až sem. Prijali ste svoju zodpovednosť. My máme teraz v tomto Parlamente príležitosť prijať svoju zodpovednosť. Nech aj Rada prijme svoju zodpovednosť.
<SPEAKER ID="063" NAME="Proinsias De Rossa" AFFILIATION="PSE">
Vážený pán predsedajúci, poskytovanie a financovanie cenovo dostupnej a kvalitnej zdravotnej starostlivosti je zodpovednosťou každého členského štátu. Úloha Európy je koordinačná. Existuje silný argument za lepšiu koordináciu našich zdravotných služieb v celej Európskej únii, a najmä v pohraničných oblastiach, ale táto smernica to nevie zabezpečiť. Jej účelom by malo byť zabezpečiť, aby bolo právo občanov na zdravotnú starostlivosť v inom členskom štáte dôkladne sformulované tak, aby zdravotný cestovný ruch nenarušil schopnosť každého členského štátu financovať a organizovať svoje domáce služby.
<P>
Musím povedať, že pani Sinnottová svojím kritizovaním dnes v tomto Parlamente ako zvyčajne nemá pravdu. Nikto v Írsku nezomrel v dôsledku odmietnutia práva cestovať do iného členského štátu za starostlivosťou. V skutočnosti existuje fond pre tých, ktorí potrebujú takúto starostlivosť.
<P>
V konečnom dôsledku dôležité sú lekárske potreby pacientov a nie voľba zákazníka. Predchádzajúce povolenie a primeraný právny základ sú nevyhnutné, a kým nebudú ustanovené, nemôžem túto smernicu podporiť.
<SPEAKER ID="064" NAME="Daniela Filipiová">
úradujúca predsedníčka Rady. - (CS) Dámy a páni, ďakujem všetkým poslancom za ich komentáre, návrhy a pripomienky. Môžem povedať, že v mnohých veciach sa názory Rady a Európskeho parlamentu zhodujú, aj keď stále existujú otázky, o ktorých musíme naďalej spoločne diskutovať. Pán poslanec Bushill-Mathews, spravodajca za pána poslanca Bowisa, v úvode spomenul, že to bola ťažká a citlivá téma. Ako povedal pán poslanec Maaten, je tu potrebné dosiahnuť kompromis nielen v Európskom parlamente, ale, samozrejme, aj v Rade. Som rada, že výbor JURI privítal navrhované zvýšenie právnej istoty. Takisto musím súhlasiť s pánom poslancom Braghettom, že návrh predstavuje príležitosti pre vnútroštátne zdravotné systémy. Návrh zároveň zlepší práva pacientov, ako povedala pani poslankyňa Rothová-Behrendtová. Musím však zhrnúť, že smernica musí byť aj prakticky uskutočniteľná, a preto musí reflektovať finančné, legislatívne a organizačné možnosti jednotlivých členských štátov. Ďalej je jasné, že vzhľadom na množstvo pozmeňujúcich a doplňujúcich návrhov bude Rada potrebovať nejaký čas na ich preskúmanie. Diskusia medzi Radou a Európskym parlamentom bude pokračovať. Potrebné je nájsť tú správnu rovnováhu medzi jednotlivými názormi a návrhmi, ale domnievam sa, že vzájomnou spoluprácou to nakoniec dokážeme.
<SPEAKER ID="065" NAME="Androulla Vassiliou">
členka Komisie. - Vážený pán predsedajúci, ako sme dnes znovu videli, rozpravy Parlamentu na túto tému sú bohaté a vášnivé. Tieto diskusie sú významným prínosom k iniciatíve Komisie a pozmeňujúce a doplňujúce návrhy, o ktorých bude hlasovať, predstavujú najcennejší prínos v mnohých kľúčových aspektoch.
<P>
Čo sa týka práv pacientov na kvalitnú a bezpečnú zdravotnú starostlivosť, mnohí z vás potvrdili, že je veľmi dôležité zabezpečiť jasnosť a istotu. Plne súhlasím a veľmi dúfam, že táto snaha sa potvrdí.
<P>
Čo sa týka otázky predpokladu nákladov na liečbu v zahraničí, vyjadrujú sa obavy, že veľký počet pacientov si cezhraničnú zdravotnú starostlivosť nebude môcť dovoliť. V skutočnosti je to dôležitý a najcennejší názor. Nerovnosti príjmov určite existujú v celej Európe a má to vážne následky, pokiaľ ide o prístup k mnohým základným službám vrátane zdravotnej starostlivosti. Táto otázka sa musí riešiť. Zníženie týchto nerovností je však ťažká úloha a ešte ťažšia na pozadí súčasnej hospodárskej krízy. Bude potrebná významná a koordinovaná snaha zo strany EÚ a členských štátov na všetkých úrovniach.
<P>
Žiaľ, naše možnosti v súvislosti s návrhom smernice sú obmedzené. Návrh Komisie umožňuje členským štátom, aby ponúkli priamy predpoklad nákladov cezhraničnej liečby, napríklad systémom písomného potvrdenia sumy, ktorá sa má zaplatiť. Ak Parlament chce, aby to bolo jasné v texte, môžem to len uvítať. Navrhovaná smernica sa tomu nesnažila zabrániť, ale je opatrná v rešpektovaní zodpovedností členských štátov, čo sa týka organizovania zdravotnej starostlivosti. Preto sme boli opatrní pri obmedzovaní finančného vplyvu cezhraničnej zdravotnej starostlivosti na vnútroštátne zdravotnícke systémy a fondy nemocenského poistenia. Tieto dva ciele však nie sú nezlučiteľné. Bolo by na členských štátoch, aby ich čo najviac zosúladili v prospech pacientov, najmä tých, ktorí majú skromné príjmy.
<P>
Čo sa týka vzťahu tejto smernice k nariadeniu o sociálnom zabezpečení, verím, že súhlasíme s potrebou jasného vyjadrenia, čo by znamenalo, že keď pacient požiada o predchádzajúce povolenie a ak sú splnené podmienky nariadenia - inými slovami ak nastal zbytočný odklad - nariadenie by sa malo uplatniť. Musí byť úplne jasné, že to znamená, že sa uplatnia tarify nariadenia tak, aby pacienti mohli mať úžitok z najvýhodnejšieho systému.
<P>
Čo sa týka predchádzajúceho povolenia nemocničnej starostlivosti, navrhované ustanovenia sú založené na dvoch typoch úvah. Po prvé, precedentné právo: súd rozhodol, že takýto systém by mohol byť oprávnený za určitých okolností. Uzákonili sme to v článku 8 ods. 3. Po druhé, nebolo by vhodné ísť nad rámec týchto ustanovení s voľnejším alebo skutočne bezpodmienečným systémom predchádzajúceho povolenia zákonne alebo de facto zovšeobecneného vo všetkých členských štátoch. Všetci vieme, že mobilita pacientov bude naďalej veľmi obmedzeným javom. Znamená to, že aj jej vplyv na rozpočet bude obmedzený. Nie je preto potrebné vytvárať zbytočné prekážky pre pacientov. Predchádzajúce povolenie na nemocničnú starostlivosť musí byť naďalej bezpečnostným mechanizmom použiteľným, keď je to oprávnené.
<P>
V tomto prípade by mohli systémy predchádzajúcich oznámení tak, ako ich navrhol pán spravodajca, znamenať nepriamu - a skutočne zbytočnú - kontrolu pacientov, pričom by proces obmedzovali a nie uľahčovali. Chápem, že cieľom tohto návrhu nie je dosiahnuť takýto výsledok, ale verte, že by to v skutočnosti obmedzilo práva pacientov definované súdom. Rizikom je, že takéto administratívne mechanizmy budú ťažkopádne a svojvoľné.
<P>
Znepokojuje ma návrh týkajúci sa definície nemocničnej starostlivosti. Táto definícia je skutočne kľúčovým bodom práv pacientov, keďže stanovuje hranice pre systém predchádzajúceho povolenia. Navrhli sme, aby sme pojem nemocničnej starostlivosti definovali prostredníctvom zoznamu Spoločenstva založenom na spoločnom chápaní odborníkov, ktorí by zohľadnili rozvoj technológií. Toto by umožnilo rozumný a moderný prístup k pojmu nemocničnej starostlivosti.
<P>
Niektorí z vás žiadajú, aby sa vnútroštátne zoznamy zostavili nezávisle a žiada to aj väčšina členských štátov. Definícia podľa vnútroštátnych zoznamov by v skutočnosti viedla k nezhodám v tom, čo predstavuje nemocničná starostlivosť v každom členskom štáte, pričom by mohla značne narúšať práva pacientov. Ak by sme išli touto cestou, potrebovali by sme mať takéto zoznamy, ktoré sú založené na jasne definovaných kritériách a vystavené procesu kontroly. V opačnom prípade by definícia európskych sudcov podkopala práva pacientov.
<P>
Niektorí z vás povedali, že ak prijmeme túto navrhovanú smernicu, bude z nej mať osoh len niekoľko pacientov a že to bude tých pár informovaných pacientov. Naopak, verím, že touto smernicou poskytujeme príležitosť a právo každému jednému pacientovi byť plne informovaný predtým, ako odíde z domu, aby sa mohol informovane rozhodnúť.
<P>
Chápem obavy vyjadrené v súvislosti s ťažkosťami získať jasné informácie o odborníkoch v oblasti zdravotníctva pri hľadaní zdravotnej starostlivosti v zahraničí. Je to jednoducho otázka bezpečnosti pacientov. Tu sa musíme dohodnúť na praktických riešeniach, ktoré tiež rešpektujú množstvo kľúčových zásad, ako napríklad právo na ochranu osobných údajov a prezumpciu neviny. Som si istá, že môžeme nájsť spoločnú reč na základe vašich predbežných návrhov.
<P>
Spomenul sa aj pozmeňujúci a doplňujúci návrh č. 67 o zmiernení pravidla pre príslušnosť k systémom sociálneho zabezpečenia. Žiaľ, toto nemôžeme prijať.
<P>
Čo sa týka právneho základu pre navrhovanú smernicu, mnohí z vás by radi pridali článok 152 k článku 95. Chápem, že je to pre niektoré politické skupiny dôležitá otázka, ale v tejto fáze preskúmania smernice je ťažké mať jednoznačné názory. Dôležité je posudzovať túto záležitosť na základe vývoja textu, aby sme rozhodli, čo je vhodný právny základ. Samozrejme, ak to obsah konečného textu odôvodní, môže sa určite zvážiť pridanie článku 152 k článku 95. Som naďalej otvorená zváženiu tejto možnosti v ktorejkoľvek budúcej fáze spolurozhodovacieho postupu.
<P>
(potlesk)
<P>
Niektorí z vás znovu otvorili otázku možného nadmerného prílevu pacientov z iných členských štátov a spôsobu ochrany prijímajúceho zdravotného systému. Moja odpoveď je taká istá, akú by som poskytla tým, ktorí sa obávajú nadmerného odlivu, ak by neexistovalo predchádzajúce povolenie na nemocničnú starostlivosť, čo znamená, že zámerom tohto návrhu nie je podporovať mobilitu pacientov. Ako som povedala, mobilita pacientov je obmedzený jav a neočakávame, že sa to zmení. Bolo by preto jednoducho neprimerané dať členským štátom neobmedzenú plnú moc, aby prijali opatrenia na odmietnutie pacientov s cieľom kontrolovať ich prílev. Členské štáty musia zaistiť, aby pacienti z iných členských štátov neboli diskriminovaní. Akákoľvek forma kontroly prichádzajúcich pacientov by sa musela hodnotiť podľa toho, či by dosahovala prijateľnú výnimku zo zásady nediskriminácie na základe národnosti stanovenej v Zmluve o EÚ.
<P>
Čo sa týka pacientov so zriedkavými chorobami, chápem, že hľadáte najlepší prístup, aby mohli využiť výhody takej zdravotnej starostlivosti, ktorú potrebujú, ale niekedy je to najlepšie nepriateľom dobrého. Dnes budete hlasovať o správe pána Trakatellisa, ktorá sa týka nedávnej stratégie o zriedkavých chorobách, ktorú už Komisia vytýčila a ktorá zahŕňa navrhované odporúčania Rady. Ako viete, pri týchto ochoreniach sú rýchla diagnóza a prístup k liečbe doma zložité a nie vždy možné alebo dostupné. Preto ak chceme priniesť výhody európskej spolupráce pacientom so zriedkavými chorobami, musíme ich skutočne zahrnúť do tejto smernice o právach pacientov pri cezhraničnej zdravotnej starostlivosti. Myslím si, že existuje všeobecná dohoda o potrebe európskej spolupráce, napríklad o referenčných centrách pre zriedkavé choroby. Preto na vás nalieham, aby ste ponechali zriedkavé choroby v smernici.
<P>
Pokiaľ ide o navrhované vylúčenie transplantácie orgánov, jednoducho nemôžem súhlasiť. Transplantácia je lekársky úkon a je ťažké odôvodniť, prečo by pacienti nemali mať právo využívať ju v rámci cezhraničnej zdravotnej starostlivosti, ako rozhodol súd. Otázka prideľovania orgánov je však iná záležitosť. Požiadala som preto odborníkov v Komisii, aby preskúmali túto otázku, nech vieme, ako by sme sa mohli zaoberať prideľovaním orgánov v inom kontexte.
<P>
Dnes môžeme urobiť dôležitý krok vpred smerom k prijatiu tejto smernice. Dovoľte mi teraz len pár týždňov pred ďalšími európskymi voľbami vzdať hold tomuto Parlamentu a tejto administratíve za všetku snahu, ktorú vynaložili na to, aby umožnili dnešné hlasovanie. Všetkým vám za to ďakujem. Dovoľte mi tiež ešte raz poďakovať pánovi Bowisovi a tieňovým spravodajcom za ich snahu a usilovnú prácu a zaželať pánovi Bowisovi rýchle uzdravenie. Dúfame, že sa čoskoro vráti ku svojim povinnostiam a k normálnemu životu.
<P>
(potlesk)
<SPEAKER ID="066" NAME="Philip Bushill-Matthews">
zastupujúci spravodajcu. - Vážený pán predsedajúci, rád by som poďakoval všetkým kolegom za - ak mi prepáčia slovnú hračku - veľmi zdravú rozpravu. Hlavne by som sa chcel osobne poďakovať - a ospravedlňujem sa, že som to nespomenul skôr - spravodajcom zo šiestich výborov, ktorí dnes dopoludnia predložili také cenné názory, za ich pripomienky a pochopenie. Musím tiež poďakovať všetkým kolegom poslancom za ich srdečné pocty Johnovi Bowisovi, profesionálne za jeho prácu a osobne prostredníctvom ich srdečných prianí rýchleho uzdravenia, ktoré mu veľmi rád odovzdám.
<P>
Ako všetky správy, aj táto sa zakladá na kompromisoch a nie vždy je možné, aby všetci súhlasili so všetkým. Uznávam a rešpektujem skutočnosť, že niektoré politické skupiny a vskutku niektoré delegácie ešte stále vidia nejaké problémy, a preto v priebehu dnešného dopoludnia musíme v pléne rozhodnúť ešte o mnohých pozmeňujúcich a doplňujúcich návrhoch.
<P>
Rád by som preto poďakoval pani komisárke najmä za jej záverečné pripomienky, ktoré, dúfam, niektorým kolegom v iných skupinách uľahčia rozhodnutie o tom, ako hlasovať. Úprimne dúfam, že následkom týchto pripomienok získa správa ako celok širokú pozitívnu podporu vo všetkých politických skupinách, pretože uprednostnenie potrieb pacientov by určite malo prevyšovať stranícku politiku.
<P>
Uznávam, že akákoľvek dohoda, ktorá sa dnes dosiahne, príde príliš neskoro z hľadiska formálnej dohody v prvom čítaní počas českého predsedníctva, ale chápem, že vďaka doterajšej práci predsedníctva sa v podstate už dosiahla vážna politická dohoda v rámci Rady. Predsedníctvu chcem za to poďakovať.
<P>
Viem, že John by chcel, aby sa táto dohoda čo najskôr zmenila na činy a takisto by to skutočne chceli mnohí pacienti v celej EÚ, ktorí čakali už dosť dlho. V mene spravodajcu vyzývam Komisiu, nové predsedníctvo Rady a, samozrejme, novozvolených poslancov v ďalšom volebnom období, aby bolo skoré druhé čítanie skutočnou prioritou v druhej polovici tohto roku, aby sa mohli rýchlo vyriešiť akékoľvek zostávajúce problémy. Nechceme teraz spomaľovať. Táto správa nielenže prinesie skutočné výhody skutočným ľuďom v celej EÚ, ale zároveň ukáže, že spoluprácou na úrovni EÚ môžu ľudia profitovať jednotlivo bez ohľadu na to, kde bývajú, a bez ohľadu na ich prostriedky. Dnešné hlasovanie osvetlí cestu pred nami. Vydajme sa spolu touto cestou tak rýchlo, ako dokážeme, pretože, koniec koncov, tak ako spravodajca, ani kolegovia nemôžu nikdy vedieť, kedy by mohli sami náhle potrebovať takúto cezhraničnú zdravotnú starostlivosť.
<SPEAKER ID="067" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 142)
<SPEAKER ID="068" NAME="Cristian Silviu Buşoi  " LANGUAGE="RO">
Chcel by som poďakovať spravodajcom z rôznych výborov za pozoruhodnú prácu, ktorú vykonali. Táto správa znamená významný krok vpred z hľadiska zlepšenia mobility pacientov v rámci EÚ.
<P>
V Európe, kde je sloboda pohybu základnou hodnotou, je zabezpečenie mobility pacientov normálne a absolútne nevyhnutné, aby sa mohla ponúknuť lekárska pomoc na najvyššej možnej úrovni tým, ktorí tieto služby potrebujú. Z dlhodobého hľadiska to môže tiež viesť k zlepšeniu vnútroštátnych systémov zdravotnej starostlivosti, a to vďaka určitej úrovni konkurencie medzi nimi.
<P>
Napriek výrazným zlepšeniam však stále existujú problémy, ktoré táto smernica nerieši. Myslím si, že potrebujeme väčšiu zrozumiteľnosť podmienok úhrady nákladov a nariadení, ktoré tvoria základ pre systém predchádzajúceho povolenia v prípade potreby. Ľutujem tiež, že tento návrh nezahŕňa mobilitu zdravotného personálu, keďže mobilita pacientov a mobilita zdravotného personálu sú úzko prepojené. V záujme toho, aby sme mohli účinne reagovať na potreby pacientov, požadujeme tiež nejaké pravidlá, ktoré umožnia mobilitu zdravotného personálu, pričom sa zároveň zachová rovnováha na úrovni vnútroštátneho systému zdravotnej starostlivosti, a to tak, aby žiadny štát nemal nakoniec nedostatok zdravotníckeho personálu.
<SPEAKER ID="069" NAME="David Martin  " AFFILIATION="PSE">
písomne. - Návrh cezhraničného zdravotného systému musí byť v prvom rade systémom, ktorý rešpektuje práva pacientov, ktorý sa zakladá na verejnom zdraví, ako aj na zásadách vnútorného trhu, a ktorý nediskriminuje pacientov z dôvodu schopnosti platiť za lekársku starostlivosť. Z môjho pohľadu si myslím, že vnútroštátna zdravotná služba v Spojenom kráľovstve musí mať právo trvať na tom, aby pacienti, ktorí chcú profitovať z lekárskej starostlivosti v zahraničí, mali predchádzajúce povolenie. Pacienti zo Spojeného kráľovstva, ktorí si nemôžu dovoliť cestovať do zahraničia za lekárskou starostlivosťou, nesmú byť diskriminovaní tými, ktorí si môžu dovoliť platiť náklady na lekársku starostlivosť vopred, ale plánujú žiadať vrátenie nákladov z vnútroštátneho zdravotného systému po návrate do Spojeného kráľovstva. Tento postup sa mi zdá nečestný, keďže umožňuje pacientom dostať prednostnú liečbu v zahraničí, čím predbiehajú v rámci vnútroštátneho systému zdravotnej starostlivosti.
<SPEAKER ID="070" NAME="Iosif Matula  " LANGUAGE="RO">
Nové príležitosti, ktoré môžu európski pacienti využívať, sú dôležitým krokom v harmonizácii systémov zdravotnej starostlivosti v Európe a v zabezpečení kvalitnej lekárskej starostlivosti pre všetkých európskych občanov. Návrh smernice stanovuje zásady, ktoré sú spoločné pre všetky systémy zdravotnej starostlivosti: vytvorenie modelových európskych sietí, poskytovanie informačných miest pre pacientov vo všetkých členských štátoch a elektronická zdravotná starostlivosť.
<P>
Táto správa poskytuje významné výhody všetkým členským štátom a dôsledkom toho aj Rumunsku. Smernica viac uspokojuje potreby pacientov, keďže môžu dostať lekársku pomoc v inom členskom štáte v situácii, keď nemocnica v ich krajine pôvodu nemôže poskytnúť pomoc alebo sa táto pomoc odkladá. Náklady bude platiť krajina pôvodu.
<P>
Ďalší dôležitý aspekt sa týka výmeny osvedčených postupov a mobility špecializovaného zdravotného personálu, ako aj poskytovania slobodného prístupu k informáciám o cezhraničnej pomoci občanom. Členské štáty musia zabezpečiť, aby občania poznali nevyhnutné postupy a kritériá spôsobilosti, ako aj cestovné náklady a lekárske normy v stredisku zdravotnej starostlivosti v zahraničí. Práve z tohto dôvodu podporujem založenie informačných centier, aby si občania mohli vybrať metódu a miesto, kde budú liečení.
<SPEAKER ID="071" NAME="Mary Lou McDonald  " AFFILIATION="GUE/NGL">
písomne. - Členské štáty majú zodpovednosť voči svojim ľuďom plánovať a poskytovať zdravotnú starostlivosť.
<P>
Zdravie nie je komodita, ktorú môžete kúpiť alebo predať na vnútornom trhu.
<P>
Tento návrh je hanba. Ukazuje, že Komisia slepo presadzuje svoj zdiskreditovaný a zastaraný program liberalizácie. Chce len privatizovať všetko, čo môže, a naďalej centralizovať moc vo svojich rukách. Diskriminuje menej bohatých ľudí v bohatých krajinách a všetkých okrem superbohatých v chudobnejších krajinách. Je to licencia na ničenie verejných zdravotníckych služieb v členských štátoch.
<P>
Európska komisia by sa mala hanbiť a okamžite stiahnuť tento návrh.
<SPEAKER ID="072" NAME="Nicolae Vlad Popa  " LANGUAGE="RO">
Návrh smernice o uplatňovaní práv pacientov pri cezhraničnej zdravotnej starostlivosti sa snaží vytvoriť dôsledný rámec Spoločenstva na poskytovanie istoty pacientom v tejto oblasti, v ktorej doteraz stanovoval usmernenia Európsky súdny dvor. Napriek tomu, že zásady Súdneho dvora sa uplatňujú v plnom rozsahu, uvedená správa objasnila určité sivé miesta.
<P>
V priebehu transponovania rozhodnutí Európskeho súdneho dvora o právach pacientov dostať lekársku pomoc v inom členskom štáte do právnych predpisov Spoločenstva návrh smernice zachováva potrebnú rovnováhu, čo sa týka zodpovedností členských štátov v tejto oblasti.
<P>
Cieľom ustanovení smernice je tiež uľahčiť prístup k službám lekárskej pomoci, a to tým, že žiada o potrebu vytvoriť priamy systém úhrady nákladov medzi inštitúciou v krajine pôvodu, ktorá to financuje, a hostiteľskou nemocnicou.
<P>
Ďalší zaujímavý bod správy sa týka vzájomného uznávania lekárskych predpisov. Text ponúka len odporúčania, čo sa týka možnosti lekárne v krajine pôvodu uznávať lekárske predpisy vydané lekárom v inej krajine, pričom je na rozhodnutí členského štátu, ktoré lieky budú dostupné na predpis.
<SPEAKER ID="073" NAME="Richard Seeber  " AFFILIATION="PPE-DE">
písomne. - (DE) Vo všeobecnosti je dosiahnutá dohoda o zlepšení mobility pacientov dobrá vec. Zjednodušenie cezhraničného poskytovania služieb zdravotnej starostlivosti predstavuje dôležitý krok smerom k skutočnému voľnému pohybu osôb. Lepšie využitie kapacity špecializovaných kliník bude výhodné aj z hospodárskeho hľadiska. Ak však položíme všetky tieto pozitíva na jednu stranu, nesmieme prehliadnuť obrovské úlohy, ktoré vyplývajú z lepšieho prepojenia vnútroštátnych systémov. Predovšetkým sú to potreby väčšej istoty, čo sa týka otázok nákladov. Nesmie sa znevýhodňovať členský štát, ktorý vykonáva liečbu, z dôvodu nejasnosti, či to zaplatí pacient alebo vysielajúci štát.
<P>
Musí sa presne stanoviť systém pravidiel zúčtovania a musia sa zohľadniť rozdielne vnútroštátne okolnosti.
<P>
Okrem toho sa musí chrániť poskytovanie zdravotnej starostlivosti v domovskej krajine a nie je úmyslom, aby sa táto starostlivosť v dôsledku väčšej mobility pacientov zanedbávala. Som rád, že sa to v texte potvrdzuje. Do budúcnosti je poskytovanie cezhraničnej zdravotnej starostlivosti ďalším míľnikom na ceste k európskej integrácii. Keď však pôjde o uplatňovanie, musí sa venovať dôkladná pozornosť zabezpečeniu toho, aby lepšia mobilita pacientov neviedla k zdravotnému cestovnému ruchu.
<SPEAKER ID="074" NAME="Esko Seppänen  " LANGUAGE="FI">
V členskom štáte ako Fínsko, kde geografická poloha a jazyk predstavujú pre chudobných ľudí prekážky v prístupe k službám zdravotnej starostlivosti za hranicami krajiny, môže takáto smernica zvýšiť nerovnosť z hľadiska prístupu k službám. Pre alternatívne služby v iných krajinách sa môžu rozhodnúť len bohatí, pričom tým narúšajú systém verejnej zdravotnej starostlivosti, ktorý predstavuje bezpečnostnú sieť pre chudobných. Verejné peniaze unikajú na služby pre bohatých v zahraničí. Z tohto dôvodu nemôžem podporiť prijatie smernice. Navyše je absurdné, že právnym základom smernice má byť životaschopnosť vnútorného trhu a nie práva pacientov.
