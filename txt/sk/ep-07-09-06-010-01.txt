<CHAPTER ID="010-01">
1. Barma
<SPEAKER ID="116" NAME="Predsedajúci">
Nasledujúcim bodom je rozprava o šiestich návrhoch uznesenia k Barme.
<SPEAKER ID="117" NAME="Laima Liucija Andrikien " AFFILIATION="PPE-DE">
autorka. - (LT) Touto diskusiou a uznesením, o ktorom o krátku chvíľu budeme hlasovať, dáva Európsky parlament situáciu v oblasti ľudských práv v Barme do pozornosti členským štátom EÚ, ďalším inštitúciám EÚ a medzinárodnému spoločenstvu. Túto krajinu často nazývajú rajom pre turistov, ale má ďaleko od raja pre ľudí, ktorí tam žijú. Zatiaľ poslednou provokáciou vládnuceho režimu voči jeho občanom bolo 500-percentné zvýšenie cien palív minulý mesiac. Niet divu, že takéto rozhodnutie vyvolalo nespokojnosť a verejné protesty, ktoré boli, a stále sú, brutálne potláčané. Množstvo protestujúcich bolo zbitých a uväznených. Aby sme si uvedomili rozsah, v akom režim utláča svojich občanov, a čoho je schopný, stačí si iba pripomenúť udalosti z roku 1988, situáciu nositeľky Nobelovej ceny mieru http://nobelprize.org/nobel_prizes/peace/laureates/1991, pokus o jej zavraždenie v roku 2003, ako aj fakt, že od roku 1996 režim zničil viac ako 300 dedín a nútene vysťahoval viac ako milión ľudí. Pre tento režim je typická mimoriadna brutalita. Zoznam jeho zločinov obsahuje znásilnenie, mučenie, nútenú prácu a využívanie detských vojakov. Toto všetko medzinárodné spoločenstvo nepochybne vidí a my by sme nemali dovoliť, aby nedávne udalosti prerástli do represií väčších rozmerov.
<SPEAKER ID="118" NAME="Paulo Casaca  " AFFILIATION="PSE">
autor. - (PT) Vážený pán predsedajúci, pani komisárka, dámy a páni, pred štyrmi rokmi som mal v tomto Parlamente možnosť kritizovať zrejme porušovanie ľudských práv v Barme. Vtedy som dúfal, že by sme v budúcnosti mohli vidieť zlepšenie.
<P>
To, žiaľ, nenastalo. Hoci sa porušovanie ľudských práv v Barme do istej miery zmenilo, situácia sa v skutočnosti výrazne zhoršila. Vypovedanie Medzinárodného červeného kríža z krajiny je v tomto ohľade vysoko symbolické. Ukazuje sa, že ide o absolútne netolerantný režim. My v Európskej únii sa však musíme pozerať na svoju politiku voči takýmto priestupkom. Je ťažké uveriť, že sme za sedem rokov nemali vrcholné stretnutie s Afrikou o situácii v Zimbabwe, kde vládne mimoriadne násilný režim, ktorý nerešpektuje ľudské práva. Čo sa týka Barmy, nemôžeme povedať to isté, že obchodné záujmy v Ázii sú dôležitejšie než tie v Afrike! To sa mi nezdá byť prijateľné.
<SPEAKER ID="119" NAME="Marios Matsakis  " AFFILIATION="ALDE">
autor. - Pán predsedajúci, Barma je držiteľom hanebného rekordu, keď ju vedie jedna z najdlhšie trvajúcich vojenských diktatúr, ktorá je stále pri moci. Barma je pod totalitným vojenským režimom už 45 rokov. Ako bývalá britská kolónia prežila Barma utrpenie traumatizujúceho postkoloniálneho obdobia, čo bolo živnou pôdou pre pevné nastolenie vojenskej vlády.
<P>
Armádni generáli vládnu krajine od roku 1962 a barmský ľud trpí krutým porušovaním svojich ľudských práv. Navyše, generáli pre svoju nekompetentnosť urobili z Barmy jednu z najchudobnejších krajín Ázie, zmenili ju na spoločnosť, v ktorej korupcia nadobudla obrovské rozmery. Okrem toho sa Barma pre zvyšok sveta stala rakovinovým nádorom. Krajina je totiž intenzívne zapojená do obchodu s heroínom vo veľkom rozahu; je hlavným exportérom tejto smrtiacej drogy.
<P>
Najmocnejšou postavou v Barme je dnes generál Than Shwe, osoba s pochybnou psychickou stabilitou, ktorý je údajne chorobne introvertný a poverčivý a často prijíma závažné štátne rozhodnutia po konzultáciách s astrológmi. Barma je pritom krajina obdarená jedinečnými prírodnými krásami, mimoriadne úrodnou pôdou a bohatými zásobami nerastov, ako aj významnými ložiskami ropy a plynu. Toto všetko bolo zdrojom príťažlivosti pre zahraničných investorov. Bohužiaľ, zisk z týchto investícií sa nedostal k obyvateľom Barmy a väčšinou skončil vo vreckách diktátorov a ich kolaborantov.
<P>
Nádej na návrat k demokratickému vládnutiu sa objavila v roku 1990, keď Národná liga za demokraciu (NLD) vyhrala celoštátne voľby. Ale generál potlačil všetky pokusy o demokratizáciu a líderka NDL, pani Aung San Suu Kyi, nielenže nedostala možnosť prevziať moc, ale ocitla sa v domácom väzení, a to napriek medzinárodným protestom.
<P>
Barma bola v minulosti pri mnohých príležitostiach predmetom uznesení tohto Parlamentu o ľudských právach. Niektoré sankcie sa uplatňujú už roky. To všetko však bolo zbytočné najmä preto, že sa barmský vládnuci režim teší podpore Číny. Pravdou je, že ak skutočne chceme ovplyvniť demokratické zmeny v Barme, musíme svoje obvinenia a svoju pozornosť nasmerovať na čínsku vládu. Môžeme vyvíjať tlak na Číňanov napríklad pohrozením obchodnými sankciami a embargom na investície v Číne. Ak budeme mať dostatok odvahy urobiť to, budeme mať nádej, zmeniť veci v Barme k lepšiemu. Ak nie, obávam sa, že toto uznesenie, ako aj všetky predchádzajúce, skončí v odpadkovom koši generála Than Shwea.
<SPEAKER ID="120" NAME="Marcin Libicki  " AFFILIATION="UEN">
autor. - (PL) Vážený pán predsedajúci, ako obyčajne, štvrtkové popoludnie nás zastihlo pri diskusii o prípadoch porušovania ľudských práv vo svete. Ak by sme urobili zoznam všetkých krajín, spoločností a národov, ktoré porušujú ľudské práva a následne sú predmetom našich rozpráv, obsiahol by podstatnú časť našej planéty. Mali by sme si uvedomiť, že ľudské práva sa neporušujú len v chudobných krajinách. Často sa to deje aj v rozvíjajúcich sa krajinách, ktoré sa nemôžu legitimizovať demokratickými voľbami. Porušovanie ľudských práv sa objavuje aj v krajinách ako Čína, ktorá rýchlo napreduje v rebríčkoch svetového bohatstva. Zároveň máme do činenia aj s najchudobnejšími krajinami.
<P>
Pán predsedajúci, domnievam sa, že by sme mali zvážiť, či by sme sa raz nemali vzdať našej diskusie a požiadať Európsku komisiu, aby nám predložila svoje predstavy o riešení prípadov porušovania ľudských práv vo svete. _Tento návrh predkladám preto, že o porušovaní diskutujeme štvrtok čo štvrtok, neustále kritizujeme, ale čo z toho? Porušovanie ľudských práv zjavne vedie k neprehľadnej sieti súvislostí. Je potrebné povedať, že jedna z týchto súvislostí sa týka spolupráce medzi rozličnými veľkými finančnými a hospodárskymi inštitúciami, ktoré sú vo všeobecnosti úplne legálne, a kriminálnymi režimami, ktoré sú pri moci v príslušných krajinách.
<P>
Ukázalo sa, že existuje skupina veľkých finančných spoločností, ktoré spolupracujú s rozličnými pohlavármi a miestnymi diktátormi pri utláčaní ich vlastných ľudí. Je smutné, že je to často prípad tých krajín, ktoré sa mali dobre za koloniálnych čias. Pravdou je, že ich riadili koloniálne mocnosti, ale kriminálne prepojenia medzi veľkými zahraničnými finančnými subjektami a miestnymi režimami boli menej bežné. Ako správne poukázal pán Matsakis, prepojenia tohto druhu sú aj v Barme, aby sme uviedli aspoň jeden príklad. Dá sa s tým niečo urobiť?
<SPEAKER ID="121" NAME="Sepp Kusstatscher  " AFFILIATION="Verts/ALE">
autor. - (DE) Pán predsedajúci, dnes popoludní diskutujeme o troch štátoch, Barme, Sierra Leone a Bangladéši, ktoré sa radia medzi najchudobnejšie na svete, hoci to sa týka iba ich obyvateľstva, ale nie štátov samotných. Dôvodom je, samozrejme, nedostatok demokracie, aj keď situácia v týchto troch krajinách sa v tomto smere výrazne líši, ďalej vykorisťovanie obyvateľstva a, predovšetkým, porušovanie ľudských práv všetkého druhu. Obsah ich výpočtu v tomto prvom uznesení o Barme je obzvlášť šokujúci. Je to naozaj hrozné a pre nás, privilegovaných Európanov, by to mal byť budíček. Z prípadov zlého zaobchádzania vojenského režimu s jednotlivcami, a najmä s rôznymi menšinami, rád by som tu spomenul najmä príslušníkov etnickej skupiny Karen, vstávajú dupkom vlasy. Nemôžeme stáť bokom a pozerať sa.
<P>
Rád by som dodal niečo, čo nie je v tomto návrhu zdôraznené. Zelení veľmi radi podporia obsah tohto návrhu, pretože je z hľadiska sociálnej politiky aj z pohľadu ľudských práv úplne oprávnený. Domnievam sa však, že environmentálnu katastrofu, spôsobenú týmto vojenským režimom, treba tiež pripomenúť dôraznejšie. Rád by som vám uviedol príklad. Existujú plány na výstavbu obrovskej priehrady, ktorá povedie k nútenému sťahovaniu 10 miliónov ľudí - len si to na chvíľočku predstavte. Aktivitám tohto vojenského režimu sa dá čeliť iba najtvrdšími spoločnými opatreniami EÚ, OSN a národov celého sveta.
<SPEAKER ID="122" NAME="Colm Burke">
v mene skupiny PPE-DE. - (GA) Vážený pán predsedajúci, som šťastný, že budem po prvýkrát hovoriť v Parlamente o takej dôležitej téme, akou sú ľudské práva.
<P>
Dnes opäť raz musíme prudko reagovať na neprijateľné akcie vojenskej vlády v Barme. Posledné naliehavé uznesenie k Barme sme prijímali iba v júni. Nedávny tvrdý zákrok proti pokojným protestom občanov, ktorí demonštrovali za svoje právo združovať sa, si vyslúžil opäť ďalšie odsúdenie Európskym parlamentom. Vládnuca Štátna rada pre poriadok a rozvoj (SPDC) prejavila neúctu voči svojim vlastným občanom ešte výraznejšie, keď nedávno zaviedla zvýšenie cien pohonných látok o 500 %. SPDC chce zjavne svoj ľud ešte viac ožobráčiť. Ale barmskí očania preukázali nezlomné hrdinstvo, keď vyšli demonštrovať do ulíc. Polícia demonštrantov nielen brutálne bila, ale mnohých aj pozatýkala. Znovu boli uväznení členovia študentskej skupiny Generácia 88. Vyzývam na okamžité a bezpodmienečné prepustenie všetkých, ktorí boli zadržaní od začiatku protestov, ako aj pani Aung San Suu Kyi, pravdepodobne najznámejšej uväznenej demokratickej líderky na svete. Navyše, nová ústava, ktorú nedávno vypracoval Národný konvent v Barme, je podvodom z jednoduchého dôvodu, pretože do procesu jej prípravy nebol zapojený žiaden z demokraticky zvolených príslušníkov opozície. Tento Parlament teraz iniciuje výzvu na zvolanie krízového zasadnutia Bezpečnostnej rady OSN, aby posúdila nedávne udalosti v Barme. Potrebujeme silnú a záväznú rezolúciu o Barme na tejto úrovni, keďže kríza má teraz dopad na celkovú bezpečnosť tejto oblasti. Krajiny ako Čína a Rusko, ktoré zabránili prijatiu poslednej rezolúcie Bezpečnostnej rady OSN o Barme a Číne, musia hrať zodpovednejšiu úlohu vo vzťahu k tejto krajine. Mali by poskytnúť podporu akejkoľvek budúcej rezolúcii OSN.
<P>
Jediné, čo zlo potrebuje na svoje víťazstvo, je tpasivita dobrých ľudí. Zatiaľ, čo barmská vláda pácha zverstvá na svojom vlastnom ľude, je medzinárodné spoločenstvo aktívne len málo. Ako dlho môžeme ospravedlňovať to, že necháme vládnuť zlo?
<SPEAKER ID="124" NAME="Glyn Ford">
v mene skupiny PSE. - Pán predsedajúci, pred takmer desiatimi rokmi som mal tú česť navštíviť pani Aung San Suu Kyi v domácom väzení v Rangúne. Vtedy absolútne jasne povedala, že cestu vpred vidí pre Barmu v uvalení prísnych sankcií voči tamojšiemu režimu zo strany EÚ. V priebehu desiatich rokov sa zmenilo len málo. Naše sankcie sú neefektívne. Ona je stále uväznená. A ako vidíme, úpadok hospodárstva pokračuje.
<P>
Vítam minulotýždňové vyhlásenie pána Gordona Browna, že bude iniciovať postup voči Barme, a vítam v našom uznesení paragraf 10, uznávajúci dôležitú úlohu, ktorú vo vzťahu k Barme teraz zohráva Združenie národov juhovýchodnej Ázie (ASEAN), paragraf 14, požadujúci, aby Čína, Rusko a India vyvinuli čo najväčší nátlak na súčasný režim, a paragraf 20, požadujúci novú rezolúciu Bezpečnostnej rady OSN. To je jediný spôsob, akým môžeme zosilniť globálnu reakciu a vyvinúť tlak na režim, aby sa nakoniec poddal a zlomil.
<SPEAKER ID="125" NAME="Urszula Krupa">
v mene skupiny IND/DEM. - (PL) Vážený pán predsedajúci, toto je počas tohto volebného obdobia už tretia príležitosť, keď sa zapájam do diskusie o ľudských právach, aby som prehovorila o sociálnej a politickej situácii v Barme. Ľudské práva sa v tejto krajine porušujú mnoho rokov. Rozšírené je prenasledovanie, nie iba prodemokratických aktivistov, ale aj ostatných obyvateľov, z ktorých 30 % žije na pokraji chudoby. Ľudia musia vykonávať nútené práce a násilne ich presídľujú.
<P>
Protesty a prenasledovanie sa tentoraz zosilnili po 500-percentom zvýšení cien palív, ktoré vláda prestala dotovať. Organizácie ochrancov ľudských práv vysielajú alarmujúce informácie o uväznení okolo 100 aktivistov a o nelegálnom zadržiavaní pani Aung San Suu Kyi, nositeľky Nobelovej ceny mieru, už ďalší rok.
<P>
Podporujeme toto uznesenie. Nebude mať však žiaden vplyv na situáciu v Barme. Režim, ktorý je teraz pri moci, nereaguje na žiaden tlak, a preto sú potrebné radikálnejšie opatrenia.
<SPEAKER ID="126" NAME="Filip Kaczmarek" AFFILIATION="PPE-DE">
(PL) Vážený pán predsedajúci, toto nie je prvá rozprava o prípadoch porušovania ľudských práv, demokracie a vlády zákona v Barme. A určite nebude posledná. Keď sme včera diskutovali o uznesení k Barme v skupine PPE-DE, dospeli sme k záveru, že návrh uznesenia je veľmi dobrý, ale situácia v Barme je kritická. Som si istý, že mnohí z nás by chceli, aby sa veci vyvíjali iným smerom, a aby situácia v Barme bola taká, že by nebolo potrebné prijímať žiadne uznesenie.
<P>
V Barme armáda pacifikuje regióny obývané etnickými menšinami. Armáda pravidelne väzní opozičných aktivistov a prenasleduje obyčajných občanov, ktorí protestujú proti zvyšovaniu cien a proti ďalšiemu obmedzovaniu životnej úrovne, ktorá je už teraz katastrofálne nízka. Čo s tým môžeme urobiť? Európska rada by mala pripraviť podrobnú štúdiu slabých stránok systému sankcií a urobiť z nich skutočne užitočnú a účinnú zbraň vo vojne proti politickému režimu v Barme.
<P>
Je nevyhnutné aj naďalej vyvíjať tlak na Čínu a Rusko tak, aby sa situácia v Barme dala prerokovať v Bezpečnostnej rade OSN. Navyše by sme mali vyvinúť všetko úsilie na zabezpečenie toho, aby pomoc EÚ, ktorá počas nasledujúcich piatich rokov dosiahne výšku 65 miliónov EUR, smerovala priamo k občanom Barmy a neslúžila na podporu režimu.
<SPEAKER ID="127" NAME="Karin Scheele" AFFILIATION="PSE">
(DE) Vážený pán predsedajúci, vojenská diktatúra v Barme pravidelne figuruje v programe Európskeho parlamentu pre závažné a najbrutálnejšie porušovanie ľudských práv. Ako všetci predrečníci, aj my s ľútosťou sledujeme tvrdé zákroky voči pokojným demonštráciám, ktoré boli namierené proti masívnemu zvýšeniu cien palív o 500 %. Toto zvýšenie cien palív viedlo k zdvojnásobeniu cien dopravy a k veľkému rastu cien základných tovarov a služieb, a to všetko na pozadí katastrofálnej sociálnej situácie v Barme, kde 90 % obyvateľstva žije pod hranicou chudoby, z menej než jedného dolára na deň, pričom každé tretie dieťa vo veku pod päť rokov trpí vážnou podvýživou.
<P>
S ľútosťou sledujeme násilné útoky na civilistov, predovšetkým brutálne útoky na ženy a zadržanie viac ako 100 ľudí. Vyzývame na ich okamžité a bezpodmienečné prepustenie, vrátane prepustenia vodcov študentského hnutia Generácia 88. Rada by som zdôraznila, že by sme mali zosilniť tlak na Čínu, Indiu a Rusko, aby tieto krajiny využili svoj vplyv a pritlačili na barmský režim a aby ho prestali zásobovať zbraňami. To by mohlo viesť k výraznejšiemu zlepšeniu situácie.
<SPEAKER ID="128" NAME="Kathy Sinnott" AFFILIATION="IND/DEM">
Pán predsedajúci, máme ďalšie uznesenie o príšernom porušovaní ľudských práv, ktoré v Barme stále pokračuje. To sa naposledy ešte rozšírilo. Nelegálne domáce väzenie je pre nevinnú ženu neprijateľné. Barma je fakticky väzenský štát, ktorý funguje pod represívnym systémom vojenskej vlády.
<P>
Spojené štáty americké považujú Barmu za krajinu zvláštneho záujmu kvôli porušovaniu náboženskej slobody. Barmský vojenský režim dôsledne monitoruje a obmedzuje organizácie, aktivity a prejavy všetkých náboženstiev, pretože ich považuje za hrozbu takzvanej "národnej jednoty". Rozšírené a systematické je najmä prenasledovanie kresťanov. Tí sú vystavení premyslenej kampani diskriminácie v práci, zákazom kostolov, stretávania i literatúry, ich kňazi a cirkevní zamestnanci sú zatýkaní, mučení a väznení. Vojenský režim Barmy nemá žiadne morálne alebo právne ospravedlnenie pre svoje aktivity akéhokoľvek druhu.
<P>
Takéto porušovanie ľudských práv nemôže pokračovať. My v Európe sa musíme postaviť vojenským režimom, ako je ten v Barme, bez ohľadu na výhody obchodovania s Barmou alebo jej patrónm,i ako Čína; inak naše uznesenia zostanú neúčinné.
<SPEAKER ID="129" NAME="Viviane Reding">
členka komisie. - Pán predsedajúci, tvrdý zákrok proti pokojným protestom občanov v posledný augustový deň opäť dostal do pozornosti škandál okolo ľudských práv v Barme. Komisia je naďalej veľmi znepokojená touto situáciou. Domnievame sa, že vojenský režim je hrozbou celému regiónu, predovšetkým krajine a ľudu Barmy.
<P>
Veľká časť z 52 miliónovej populácie žije v utrpení a biede, ktoré sú výsledkom zlého politického a hospodárskeho riadenia.
<P>
V prostredí politickej, sociálnej a hospodárskej neistoty sa problematika ľudských práv smutne dostáva do úzadia. Nedávne zadržanie politických aktivistov je toho dôkazom.
<P>
Základné úlohy vlády - národné zmierenie a hospodársky rozvoj - sú zrejmé. Ale pre medzinárodné spoločenstvo musí zostať prvoradým cieľom pomoc Barme stať sa otvorenejšou a rozvinutejšou spoločnosťou, ktorú bude viesť legitímna a civilná vláda.
<P>
Proces Národného konventu, ktorý sa práve skončil, bol veľmi formálnou procedúrou na posilnenie moci súčasného režimu. Rozhodne nebol skutočnou snahou pripraviť novú ústavu a mal ďaleko od otvorenosti. Komisia preto plne zdieľa názor generálneho tajomníka OSN, pána Ban Ki-moona, ktorý požiadal vládu, aby začala otvorený, participatívny a transparentný proces s úmyslom povoliť všetkým stranám, relevantným pre mjanmarský proces národného zmierenia, aby sa plne podieľali na definovaní budúcnosti krajiny.
<P>
Vítame tiež prácu pána Ibrahima Gambariho, mimoriadneho splnomocnenca generálneho tajomníka OSN pre Mjanmarsko. Dúfame, že dobrá práca OSN bude pokračovať. Profesor Gambari má navštíviť Mjanmarsko v krátkej dobe.
<P>
Kritizujeme najmä pracovné podmienky pre Červený kríž v krajine. Vláda by, vo svojom vlastnom záujme a s ohľadom na medzinárodné humanitárne právo, mala umožniť Medzinárodnému výboru Čeveného kríža pokračovať v jeho misii.
<P>
Zároveň by sme mali zaznamenať niekoľko povzbudzujúcich signálov. Komisia dúfa, že nedávna dohoda medzi vládou Barmy a Medzinárodnou organizáciou práce (ILO), ktorá sa týka sťažností na nútenú prácu, obetiam pomôže. Berieme na vedomie, že sa vláda začiatkom augusta dohodla so svojimi partnermi zo Združenia národov juhovýchodnej Ázie (ASEAN) na zahrnutí komisie pre ľudské práva do plánovanej charty ASEAN, do dokumentu ústavnej povahy.
<P>
Čo môže EÚ robiť? Efektívna politika by mala mať za cieľ, priviesť krajinu späť do medzinárodného spoločenstva, čo by umožnilo jej politický, sociálny a hospodársky rozvoj. Spoločný postoj EÚ odráža túto potrebu. Ide o vyvážený dokument, s podrobnosťami našej kritiky, ktorý zároveň zaväzuje vládu k jej zodpovednosti a ponúka pomoc ľuďom.
<P>
Čo sa týka zaangažovania režimu, panuje zhoda v tom, že treba urobiť viac, nie menej. Izolácia povedie iba k tomu, že obyvateľstvo zaplatí vyššiu cenu. Komisia zastáva názor, že kanály na komunikáciu s vládou musia zostať otvorené najmä na sprostredkovanie nášho znepokojenia nad ľudskými právami. V tejto súvislosti využíva Komisia každú vhodnú príležitosť, napríklad stretnutia ministrov zahraničných vecí EÚ a Ázie (ASEM) a stretnutia EÚ ASEAN, na vznesenie požiadavky otvoreného dialógu medzi všetkými zúčastnenými stranami. Pravidelne vyvíjame tlak na národné zmierenie a oslobodenie politických väzňov.
<P>
S cieľom pomôcť ľudu Mjanmarska, a najmä najohrozenejším častiam populácie, rozširuje Komisia kvantitatívne i kvalitatívne svoje programy pomoci. Nová stratégia krajiny predpokladá podporu zdravia a základného vzdelania, napríklad Fond troch chorôb, ktorý podporuje EÚ i jej partneri, už dobre funguje v boji proti AIDS, malárii a tuberkulóze. To sa stáva vrcholom našej dôležitej humanitárnej pomoci.
<P>
Ako sa predpokladá v spoločnom postoji EÚ, Európska únia si praje predovšetkým zapojenie vlády do kritického dialógu o jej zodpovednosti za dosiahnutie rozvojových cieľov milénia. Komisia dúfa, že je vláda pripravená urýchliť existujúci dialóg, okrem iného v oblasti zdravia a vzdelania. Nanešťastie sa nedomnievame, že dodatočné reštriktívne opatrenia posunú vládu vpred želaným smerom alebo že zmiernia utrpenie ľudí.
<SPEAKER ID="130" NAME="Predsedajúci">
Rozprava sa skončila.
<P>
Hlasovanie sa uskutoční na konci popoludňajšej rozpravy.
<P>
Písomné vyhlásenia (pravidlo 142)
<SPEAKER ID="131" NAME="Eija-Riitta Korhola  " AFFILIATION="PPE-DE">
písomne. - (FI) Vážený pán predsedajúci, v roku 1990 vyhrala demokratické voľby v Barme Národná liga za demokraciu. Vojenská junta uvrhla šéfku strany, pani Aung San Suu Kyi, do domáceho väzenia. V roku 2007 myanmarská Štátna rada pre mier a rozvoj pokračuje v útlaku. Pani Aung San Suu, ktorá bola zvolená za lídra v barmských voľbách, zostáva v domácom väzení.
<P>
Barma je príkladom toho, ako spoločnosť trpí, keď je voľa ľudu potláčaná domácim väzením a zatýkaním. Ľudské práva a právny poriadok nevíťazia. 90 percent ľudí žije pod hranicou chudoby. Upadajúce hospodárstvo krajiny a zlá humanitárna situácia sa tento rok opäť zhoršili, potom, čo myanmarská vojenská vláda v auguste zvýšila ceny palív.
<P>
Najdôležitejšia úloha EÚ pri hľadaní riešenia je v Bezpečnostnej rade OSN a vo Výbore OSN pre ľudské práva. Európske členské štáty musia ukázať svoju silu a prevziať zodpovednosť za situáciu barmského ľudu.
<P>
Kľúče k riešeniu majú však v rukách predovšetkým Čína, Rusko a India. Čína už využila svoje právo veta v Bezpečnostnej rade a zablokovala rezolúciu o Barme. Vysoko rešpektovaná pozícia v medzinárodnom spoločenstve neprichádza zadarmo. Treba si ju zaslúžiť.
<P>
Pokusy Západu presadiť rýchlu demokratizáciu despotických režimov vo svete zlyhali. Už bolo povedané, že demokracia nie je produkt, ktorý sa dá vyvážať. Niekto to považuje za ilúziu bieleho muža. Ľudia sa pýtajú, či vláda ľudu je tou správnou cestou spravovania krajiny. Je táto alternatíva vhodná všade?
<P>
Problémom sveta však nie je to, že by demokracia mala zvíťaziť ohňom a mečom. Problémom je, že ju ohňom a mečom potláčajú.
