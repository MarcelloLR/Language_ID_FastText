<CHAPTER ID="018">
Európska agentúra pre bezpečnosť letectva (rozprava) 
<SPEAKER ID="363" NAME="Predsedajúca">
Ďalším bodom je odporúčanie pre druhé čítanie v mene Výboru pre dopravu a cestovný ruch o spoločnej pozícii prijatej Radou na účely prijatia nariadenia Európskeho parlamentu a Rady o spoločných pravidlách v oblasti civilného letectva a o zriadení Európskej agentúry pre bezpečnosť letectva, ktorým sa zrušuje smernica Rady 91/670/EHS, nariadenie (ES) č. 1592/2002 a smernica 2004/36/ES (10537/3/2007 - C6-0353/2007 - (spravodajca: Jörg Leichtfried).
<SPEAKER ID="364" NAME="Jörg Leichtfried">
spravodajca. - (DE) Vážená pani predsedajúca, vážený pán podpredseda, dámy a páni, ako postskriptum k tejto správe, keďže celý tento proces sa zjavne chýli k záveru, dovoľte mi využiť príležitosť, aby som úprimne poďakoval všetkým poslancom, ktorí ma podporili v tejto práci v období presahujúcom rok a pol. Moje osobitné poďakovanie patrí pánovi Becseymu, pánovi Degutisovi, pani Lichtenbergerovej a pánovi Kohlíčkovi, ďalej Komisii za jej pevnú podporu a nášmu sekretariátu, a špeciálne pánovi Vervloetovi. Rozhodne bolo zaujímavé vidieť, ako sa vďaka spoločnej práci stali z kolegov za rok a pol skutoční priatelia. To sa tiež odráža v správe, ktorú sme vytvorili. Všetkým vám mnohokrát ďakujem.
<P>
V správe samotnej sme narazili na paradox týkajúci sa európskeho vzdušného priestoru. Na jednej strane bol európsky vzdušný priestor úplne liberalizovaný pre letecký priemysel a letecké dopravné spoločnosti, ale na druhej strane je tu stále 27 rozdielnych úradov pre civilné letectvo s 27 súbormi noriem a spôsobmi myslenia, ktoré sa niekedy rozchádzajú. Výsledkom je, že obloha nad Európou sa vôbec nestala bezpečnejšou, ale skôr menej bezpečnou než bola predtým. To viedlo niektoré letecké spoločnosti k nakupovaniu licencií, pričom skúšali získať licencie v krajinách, kde sa dajú získať ľahšie a kde sa pravidlá nemusia tak prísne dodržiavať. Dôsledkom bolo veľké množstvo malých incidentov, niekoľko nehôd a niekoľko katastrof v európskom vzdušnom priestore.
<P>
Ideou tejto správy - ideou, ktorú plne podporujem - bolo vytvorenie jednotných pravidiel upravujúcich letecké operácie, certifikáciu lietadiel a ich častí a udeľovanie licencií pilotom. Cieľom nie je len vytvorenie jednotlivých pravidiel, ale aj zaistenie, aby tieto pravidlá boli jednotne a súčasne zavádzané. To bol pôvodný zámer Komisie a veľká väčšina Európskeho parlamentu tento zámer podporila.
<P>
Našou snahou však bolo ísť ďalej a uľahčiť dosiahnutie vytúženého cieľa. Chceli sme, aby sa EASA, Európska agentúra pre bezpečnosť letectva, stala výkonnejšou, aby mohla konať pohotovo a lepšie reagovať. Prianím Parlamentu bolo, aby kontrolný orgán agentúry EASA, správna rada, ktorá do určitej miery vo svojich diskusiách a činnostiach naďalej reflektuje a presadzuje národné záujmy členských štátov alebo národných agentúr, mala omnoho nezávislejšie postavenie.
<P>
Druhou myšlienkou bolo to, že doposiaľ mala agentúra EASA k dispozícii iba dve možnosti, ako sa vyrovnať s problémami a chybami, a to buď nerobiť nič, alebo prevádzkovateľom úplne odobrať licenciu; bolo potrebné nájsť strednú cestu.
<P>
Tretí bod, ktorý považujem za zásadný, bol ten, že jedna skupina zamestnancov v letectve s osobitnou zodpovednosťou za bezpečnosť, menovite posádka lietadiel, bola stále jedinou kategóriou necertifikovaného personálu v celom leteckom odvetví - a to sa muselo zmeniť.
<P>
Čo sa podarilo dosiahnuť? Pokiaľ ide o správnu radu, podarilo sa nám zlepšiť situáciu zaistením povinnosti ich členov podávať správu príslušnému výboru Európskeho parlamentu. Takisto sa nám podarilo zaviesť systém pokút, ktorý umožní agentúre EASA pružne reagovať miesto toho, aby musela voliť medzi tzv. ústavnou možnosťou a nečinnosťou. Okrem toho sa nám podarilo nájsť prostriedky aj na zabezpečenie toho, že budú členovia posádky odteraz licencovaní. Inými slovami jednotne vysoká úroveň odbornej prípravy, bezpečnostných noriem a všetky s tým súvisiace atribúty budú odteraz prítomné aj v prípade členov posádky.
<P>
Podarilo sa nám predložiť správu, ktorá si z veľkej časti získala podporu všetkých strán. Odvetvie bolo spokojné, odborové zväzy boli spokojné, zamestnanci boli spokojní, náš Parlament bol spokojný, všetky členské štáty, až na niekoľko výnimiek, s ňou súhlasia.
<P>
Ten najdôležitejší úspech však spočíva v budúcom európskom leteckom priestore bezpečnejšom pre pasažierov. To bola tá najdôležitejšia vec, ktorú sme mohli dosiahnuť a ktorú sme dosiahli.
<P>
(potlesk)
<SPEAKER ID="365" NAME="Jacques Barrot">
podpredseda Komisie. - (FR) Vážená pani predsedajúca, vážený pán Leichtfried, dámy a páni, ocitáme sa blízko dosiahnutia dohody s Radou v druhom čítaní mimoriadne dôležitého návrhu. vďačíme za to dobrej práci spravodajcu pána Leichtfrieda, ktorému chcem osobitne blahoželať. Za výsledok vďačíme kompromisnému duchu všetkých našich tieňových spravodajcov, ktorým chcem takisto prejaviť svoju vďačnosť.
<P>
Rád by som vám pripomenul prístup, ktorému podlieha tento návrh nariadenia. Prijatím nariadenia (ES) č. 1592/2002 o spoločných pravidlách v oblasti civilného letectva a o zriadení Európskej agentúry pre bezpečnosť letectva bolo dohodnuté, že optimálna a jednotná úroveň bezpečnosti môže byť dosiahnutá jedine rozšírením rozsahu tohto textu, a teda rozšírením právomocí Európskej agentúry pre bezpečnosť letectva na letecké operácie, licencie pre pilotov a bezpečnosť leteckých spoločností v tretích krajinách: to je účelom pozmeňujúceho a doplňujúceho návrhu nariadenia (ES) č. 1592/2002. Okrem toho je zámerom tohto návrhu urýchliť kroky a pokuty v prípade nesúladu s týmito pravidlami a na základe získaných skúseností zlepšiť fungovanie Európskej agentúry pre bezpečnosť letectva.
<P>
Spoločný postoj Rady vo všeobecnosti vychádza z návrhu Komisie, aj keď počet ustanovení (ako v prípade predpisov týkajúcich sa riadenia agentúry) sa znížil. Spoločný postoj takisto berie do úvahy viacero pozmeňujúcich a doplňujúcich návrhov predložených Parlamentom v prvom čítaní.
<P>
Naše tri inštitúcie v posledných mesiacoch tvrdo pracovali, aby dosiahli dohodu v druhom čítaní. Niektoré veľké zlepšenia sa vykonali vďaka pozmeňujúcim a doplňujúcim návrhom Parlamentu. Ten vypracoval systém pokút, ako nám práve povedal pán Leichtfried, ktorý umožní Komisii náležite reagovať v prípade menších porušení bezpečnostných predpisov. Táto možnosť existuje popri odňatí certifikátov a zvyšuje pružnosť vzťahov medzi agentúrou a subjektmi, ktoré spravuje.
<P>
Vďaka vytrvalosti Parlamentu bol počiatočný návrh Komisie, ktorý sa týkal atestácie členov posádky, znovu predložený. To je významný krok smerom k uznaniu tejto profesie. Pridaná hodnota vyškolených členov posádky je dosť zjavná. Pri mnohých príležitostiach riešili náročné situácie. Posádka lietadla má kľúčovú bezpečnostnú funkciu. Pragmatické riešenie sa našlo aj na obmedzenie času letu.
<P>
Popri tom na seba Komisia pri osobitných diskusiách o rozpočte agentúry vo vzťahu k poplatkom a prirážkam vzala záväzok, že pri opätovnom posudzovaní nariadenia o poplatkoch a prirážkach zohľadní špecifické postavenie malých a stredných podnikov a najmä vplyv na ich ekonomickú uskutočniteľnosť.
<P>
Čo sa týka vymedzenia komplexného lietadla, cítim, že kompromis je vyvážený. Chápem záujem niektorých poslancov nepreťažovať určité sektory trhu požiadavkami. Tu bude Komisia hodnotiť aj hospodársky vplyv zahrnutia lietadla s jedným či dvomi prúdovými alebo turbovrtuľovými motormi. Pokiaľ ide o možné zmeny v systéme pre ultraľahké lietadlá, Komisia v tejto veci požiada agentúru o jej názor.
<P>
Vážená pani predsedajúca, dámy a páni, myslím, že sme v tejto dohode pokryli všetky hlavné body. Komisia teda môže ľahko vyhovieť týmto pozmeňujúcim a doplňujúcim návrhom, ktoré sú odrazom dohodnutého kompromisu medzi tromi inštitúciami. Znovu ďakujem Parlamentu a Rade za umožnenie rýchleho druhého čítania. Rýchle prijatie tohto textu takisto zaistí rezervu agentúry na rok 2007. Posledná fáza zavádzania do súboru súdržných a jednotných bezpečnostných predpisov EÚ bude teda doplnená návrhom, ktorý urobím v Kolíne v júni 2008, na rozšírenie právomocí Európskej agentúry pre bezpečnosť letectva na oblasti infraštruktúry letísk, riadenia letovej prevádzky a leteckých navigačných služieb.
<P>
Preto, dámy a páni, vďaka angažovanosti vás a - opakujem - pána spravodajcu môžeme európske nebo priblížiť k maximálnej bezpečnosti.
<SPEAKER ID="366" NAME="Zsolt László Becsey">
v mene skupiny PPE-DE. - (HU) Ďakujem, vážená pani predsedajúca. Rád by som takisto sám za seba zagratuloval spravodajcovi a tieňovým spravodajcom a myslím, že týmto spôsobom sa nám zajtra v druhom čítaní hádam podarí túto kapitolu uzavrieť. Aby som sa stručne dotkol kompromisov pre druhé čítanie, ktoré sú dôležité pre moju skupinu: prvá je otázka trestu, ktorá sa tu už mnohokrát objavila. Terajší text sa už značne zlepšil a myslím si, že je tu veľa ochrany pre tých, ktorých sa to týka. Je skutočným úspechom, že licencia nemusí byť ihneď odňatá, a dúfam teda, že tento zabudovaný systém výziev od úradov založených Komisiou bude skutočne fungovať a nezničí malé podniky.
<P>
Ďalšou veľkou otázkou boli pre moju skupinu tarify, hlavne na strane Britov a Čechov. Sú stále príliš vysoké pre malé podniky a myslím, že moji britskí kolegovia by to potvrdili, a preto dúfam, že záväzok prijatý Komisiou zmieniť situáciu malých podnikov ešte viac v období auditu bude postrehnuteľný. Považoval som zostavovanie riadiacich orgánov a administratívy za veľmi dôležité a Parlamentu tu skutočne bola zverená úloha politickej kontroly, čo vnímam ako veľmi dôležitý krok vpred, takže členské štáty nebudú posielať čokoľvek a komukoľvek budú chcieť. Finančná nezávislosť je pre tento úrad tiež veľmi dôležitá, takže môžeme dať príjmy do rôznych kategórií v závislosti od toho, odkiaľ sa vzali.
<P>
Na záver by som rád poďakoval všetkým kolegom a povedal, že dúfam, že každého prenikol pocit zodpovednosti. Ukazuje to tiež, že spojením našich síl s Radou sme boli schopní vrátiť otázku členov posádky na pôvodnú úroveň Komisie, a ukazuje to, že sme dokázali nájsť veľmi dobrú dohodu o obmedzení času letu. Rád by som znovu poďakoval Rade, Komisii a spravodajcovi za ich prácu.
<SPEAKER ID="367" NAME="Inés Ayala Sender">
v mene skupiny PSE. - (ES) Vážená pani predsedajúca, rada by som zablahoželala svojmu kolegovi Jörgovi Leichtfriedovi k jeho ľudským kvalitám a k jeho schopnosti vybudovať priateľstvá v zložitej parlamentnej konfrontácii v tak technickej a pritom zásadnej otázke, akou je zaistenie bezpečnosti v natoľko dôležitom odvetví európskeho hospodárskeho rozvoja ako letectvo.
<P>
Rada by som tiež vyjadrila spokojnosť s úspechom vo vzťahu k bezpečnosti, čo je problém tak zložitý a komplexný, aký len byť môže, pričom niektoré oblasti sú celkom jasné, ako ukazuje dnešná správa, a iné sú o niečo temnejšie, hoci by som radšej nehovorila, ktoré oblasti sa mi také zdajú. Dnes sme určite spravili ďalší krok smerom k dokončeniu dlhého a komplikovaného procesu či aspoň tej jeho časti, ktorá začala pred mnohými rokmi prevedením požiadaviek JAR-OPS do požiadaviek EÚ-OPS; poukazujem najmä na úspech, ktorý bol dosiahnutý vo vzťahu k odpočinku a času letu.
<P>
V súčasnosti sa Parlament i Komisia zaviazali, že poveria agentúru napredovaním v otázke, ktorá je síce zložitá, ale rozhodne obsahuje nevysvetliteľnú medzeru a v súčasnosti potrebuje aktualizáciu. Som preto rada, že tí, ktorí sa na tom podieľali, dokázali prijať tento záväzok, ktorý vnímam ako dôležitý a s ktorým sa Parlament zaviazal niečo spraviť. Celkovo si myslím, že je dôležité, aby táto téma bola zhodnotená s prihliadnutím k štúdii a návrhom o situácii v oblasti letectva v zmysle sociálnych otázok a otázok zamestnanosti, ktoré teraz zostavuje Komisia.
<P>
Rovnako ma teší dohoda o členoch posádky, ktorých profesionalita a certifikácia musia byť uznané. Ako pán komisár správne povedal, z pohľadu bezpečnosti je v záujme všetkých, aby sa zlepšila odborná príprava.
<P>
Práve tak ma veľmi teší pozitívny výsledok vo vzťahu k definícii vrtuľníkov, ktorá v jednej chvíli spôsobila znepokojenie vo výrobnom sektore.
<P>
Za mimoriadne dôležité považujem aj riešenia týkajúce sa trestov a rovnako výkon kontroly Parlamentom nielen vo vzťahu ku komitológii, ako v prípade času letu, ale aj vo vzťahu k právu na informácie ako v prípade správnej rady.
<P>
Rada by som poďakovala spravodajcovi za jeho flexibilitu a jednoznačnosť v súvislosti s rozpočtom agentúry, pretože to ako členka Výboru pre rozpočtovú kontrolu považujem pre taký druh agentúry za zásadnú vec.
<P>
Na záver by som rada vyjadrila nádej, že sa táto agentúra bude rozvíjať bez kolízií s organizáciou Eurocontrol. Podľa môjho názoru európska a svetová bezpečnosť letectva si žiada obe tieto inštitúcie a potrebuje, aby boli rovnako efektívne.
<SPEAKER ID="368" NAME="Arūnas Degutis">
v mene skupiny ALDE. - (LT) Moja vďaka patrí spravodajcovi, tieňovým spravodajcom, Komisii a Rade. Považujem túto otázku a všetku vykonanú prácu nielen za zaujímavú, ale tiež užitočnú.
<P>
Napriek skutočnosti, že sa po dlhých diskusiách dosiahla prijateľná dohoda takpovediac vo všetkých bodoch, postoj Komisie ku klasifikácii typov lietadiel do 7 500 kg podľa váhy vzbudzuje záujem. Pán komisár sa o tejto téme stručne zmienil. Táto očividne veľmi technická záležitosť je veľmi dôležitá pre letecký priemysel a zdá sa byť veľmi zložitá; a mohla byť mať teda závažný vplyv na rozvoj nových technológií a ich zavádzanie do leteckého priemyslu.
<P>
Žiaľ, nie je to prvýkrát, čo bola diskusia o tejto smernici využitá, ako tomu rozumiem ja, na podporu vnútornej konkurencie bez dostatočného zváženia, ktoré celej Európskej únii vznikli v dôsledku vonkajšej konkurencie. Mám na mysli súťaž so Spojenými štátmi, Brazíliou a veľmi skoro možno tiež s Čínou.
<P>
Osobne som sklamaný prístupom Komisie k tejto otázke. Do istej miery dokážem pochopiť postoj jednotlivých členských štátov chránených Európskou radou. Európska komisia však nemala túto tému posudzovať z úzkeho hľadiska záujmov firiem z jednotlivých štátov. Mal sa seriózne zvážiť prínos pre Úniu a možné škody spôsobené zavádzaním takýchto rozhodnutí. V snahe vyhnúť sa byrokracii boli malé spoločnosti a súkromní vlastníci lietadiel donútení používať jednomotorové stroje, na výrobu ktorých sa použila zastaraná technológia, namiesto moderných dvojmotorových lietadiel s modernou prúdovou technológiou.
<P>
To najhoršie na tom je však skutočnosť, že toto rozhodnutie bolo prijaté pod zámienkou leteckej bezpečnosti. Kto kedy počul, aby bolo jednomotorové lietadlo bezpečnejšie než lietadlo s dvoma motormi? Žiaľ takto je dnes letecká bezpečnosť vnímaná Radou a, beda, aj Komisiou.
<P>
Dnes sa neobávam, že vyzniem príliš kategoricky, pretože som sám pilot a viem, o čom hovorím. Nezaujíma ma deklaratívna, rezortná stránka veci, ale skôr tá praktická. Som si istý, že nebude dlho trvať, kým začneme pociťovať dôsledky tohto, podľa môjho hlbokého presvedčenia, veľmi zlého prístupu, a bude teda nevyhnutné oznámiť mená jeho tvorcov leteckému spoločenstvu. Verím však v efektívnosť Agentúry pre bezpečnosť letectva a v to, že bude dostatočne pripravená na uskutočnenie ďalšej štúdie s cieľom prehodnotiť tieto závery a hádam ich vyvrátiť.
<SPEAKER ID="369" NAME="Mieczysław Edmund Janowski">
v mene skupiny UEN. - (PL) Vážená pani predsedajúca, pán Liechtfried vykonal vynikajúcu prácu na úlohe, ktorá mu bola zverená. Rád by som mu teda zablahoželal vo svojom mene a tiež svojej skupiny. Rozumný kompromis by nám mal umožniť dokončiť prácu na predpisoch týkajúcich sa civilného letectva v Únii a bezpečnosti leteckej dopravy.
<P>
Týka sa to aj operácií leteckej dopravy, licencie, odbornej prípravy, posádky a lietadiel tretích krajín. Práca, na ktorej sa dnes podieľame, je pokračovaním počiatočného nariadenia z roku 2002. Podľa môjho názoru sa zaoberáme praktickým rozšírením právomocí Európskej agentúry pre bezpečnosť letectva (EASA) a zlepšovaním mnohých finančných a správnych postupov.
<P>
V tejto situácii sa vynára otázka, či je to nutné a užitočné. Vzhľadom na dramatický nárast pohybu lietadiel nad Európou a potrebu koordinácie liniek pri zachovaní maximálnej úrovne bezpečnosti by odpoveď mala znieť áno. Tieto zjednocujúce opatrenia v skutočnosti neobmedzujú zvrchovanosť členských štátov. Ich prijatie týmito krajinami miesto toho zaistí najvyššie možné normy v oblasti civilného letectva.
<P>
Bezpečnosť vo všetkých fázach samotného letu a takisto podmienky na letiskách by sa mali považovať za prioritu a nemali by byť predmetom konfliktu právomocí medzi vnútroštátnymi orgánmi. Predpokladám tiež, že právomoci európskej agentúry sa rozšíria, aby zahŕňali záležitosti, ktoré sú v súčasnosti riešené organizáciou Eurocontrol. Nie je tu teda potreba zvyšovať počet noriem.
<P>
V tomto kontexte je zahrnutie letectva tretích krajín do rámca opatrení agentúry EASA obzvlášť dôležité. Umožní to vykonávať kontroly ex-ante s cieľom zistiť, či prevádzkovateľ z určitej krajiny dodržiava bezpečnostné normy, skôr než mu bude povolený let v rámci Únie alebo prílet do Únie z tretích krajín.
<P>
Dohovor o medzinárodnom civilnom letectve, ktorý bol podpísaný v Chicagu 7. decembra 1944, hrá v tejto oblasti kľúčovú úlohu. Vskutku, len pre štyrmi dňami sme si pripomenuli jeho výročie pri príležitosti osláv Medzinárodného dňa civilného letectva. Rád by som pripomenul Parlamentu, že v roku 2007 slogan pre tento deň znel: Medzinárodná letecká doprava - motor trvalo udržateľného hospodárskeho, sociálneho a kultúrneho rozvoja. Verím, že nebude trvať dlho a agentúra EASA prijme úlohu v rámci organizácie ICAO (Medzinárodná organizácia pre civilné letectvo), inštitúcie OSN, ktorá sa zaoberá otázkami letectva na celosvetovej úrovni. Napokon, tento problém sa týka celého sveta.
<P>
Otázku poplatkov treba vysvetliť. Pevne verím, že Komisia v tomto smere zohľadní záujmy malých a stredných podnikov. Pán poslanec z Maďarska sa už v tomto zmysle vyjadril. Rokujeme o veľmi dôležitej záležitosti, z ktorej budú mať osoh naši občania. Preto veríme, že tento odvážny podnik bude korunovaný úspechom. Ďalej dúfame, že podrobnosti jeho zavádzania nebudú znervózňovať pasažierov ako sa to, žiaľ, v takýchto situáciách niekedy stáva.
<SPEAKER ID="370" NAME="Eva Lichtenberger">
v mene skupiny Verts/ALE. - (DE) Vážená pani predsedajúca, aj ja by som rada začala svoj prejav niekoľkými slovami vďačnosti pre nášho spravodajcu pána Leichtfrieda. Úzko s nami spolupracoval a vždy nás dostatočne informoval. To bol veľmi dobrý východiskový bod, pretože to nebola len čisto technická a správna záležitosť, ako by sa možno na prvý pohľad zdalo. Samozrejme, ukázalo sa, ako tomu často v takýchto prípadoch býva, že to bol boj plný rozdielnych, vzájomne súperiacich záujmov.
<P>
Dovoľte mi teraz venovať sa niekoľkým konkrétnym bodom. Verím - a dúfam, že to bude odrážať všeobecne rozšírené presvedčenie -, že jednotný vzdušný priestor potrebuje prísny a jednotný dozor. Odlišné vyšetrovacie normy sa musia stať minulosťou, a na konci cesty musíme mať nástroj - nástroj, ktorý nie je bezzubý - aby sme mohli dôkladne vykonávať a vymáhať pravidlá pridávania na čierny zoznam vo vzťahu k lietadlám zvnútra i zvonka Európskeho hospodárskeho priestoru. Pri prerokúvaní sme zistili, že lietadlá zaradené na čierny zoznam spôsobujú oveľa viac nehôd než všetky ostatné. Skrátka je zrejmé, že európske predpisy majú zmysel.
<P>
Všetci, samozrejme, dúfame, že teraz budeme primerane rýchlo postupovať v otázke funkčných blokov vzdušného priestoru, ktorú maria národné záujmy niektorých členských štátov. To je veľká škoda a môže to byť na úkor dlhodobého úsilia o zníženie množstva emisií z leteckej dopravy.
<P>
Či by tu mali byť tresty alebo pokuty, to bola jedna z najzložitejších otázok. Áno, obávam sa, že v našom svete neexistuje iná alternatíva. Videli sme, že opatrenia stredného stupňa sú potrebné na účinné fungovanie systému a tieto opatrenia teraz musia byť nastolené.
<P>
Na záver k letovým posádkam: som veľmi rada, že sme teraz dosiahli solídnu úpravu tejto skupiny zamestnancov, už bolo načase. Uznávanie tejto profesijnej skupiny musí pokračovať a ďalšou úlohou na programe bude zníženie emisií a vytvorenie vzdušného priestoru, ktorý je pre životné prostredie menej škodlivý než ten, ktorý sme mali doposiaľ.
<SPEAKER ID="371" NAME="Jaromír Kohlíček">
v mene GUE/NGL. - Milé kolegyne, vážení kolegovia, dovoľte mi, aby som poďakoval všetkým, ktorí svojou usilovnosťou prispeli k výsledku procesu rokovania, predovšetkým kolegovi Leichtfriedovi a pánovi Propstovi z agentúry EASA. Vážim si ambiciózny plán agentúry EASA na prípravu zjednodušenia skúšobných procedúr pre lietadlá do 1 tony a pre lietadlá do 2 ton maximálnej vzletovej hmotnosti (MTOM). Po doterajšom rokovaní verím, že dodatok 2 vrátane nadväzností bude zachovaný v súčasnej podobe.
<P>
Dúfam, že spoločne v krátkom čase otvoríme dvere kategórii ľahkých športových lietadiel (LSA) pre výrobcov z krajín Európskej únie na vnútornom trhu. Neverím tomu, že by ktokoľvek zo zainteresovaných chcel likvidovať sľubne sa rozvíjajúce odvetvie, v ktorom dnes pôsobí niekoľko desiatok malých a stredných podnikov. Potrebujeme urýchlenú dohodu o prechodných podmienkach pre tieto podniky so sídlom najmä v Nemecku, Českej republike, Taliansku a Francúzsku. Teším sa preto, že v nadväznosti na ústretovosť Parlamentu prejavia zástupcovia Komisie i agentúry EASA podobnú pružnosť a koncepčné videnie súčasnej situácie na svetovom trhu v tomto búrlivo sa rozvíjajúcom segmente. Verím, že ich rozhodnutie podporí rozvoj sektora ľahkých lietadiel v Európskej únii s využitím doterajších osvedčených skúšobných a certifikačných procedúr, mechanizmov a organizácií.
<P>
Dúfam, že zástupcovia Komisie aj Rady v nadväznosti na lisabonskú stratégiu budú v tejto veci nápomocní ďalšiemu rozvoju tohto technicky a technologicky veľmi progresívneho odboru leteckej výroby. Neuvážené rozhodnutia či dlhé váhanie by mohli v tejto fáze rozvoja spôsobiť v obore fatálne následky. Teším sa aj na ďalšie rokovania a na návrh progresívneho zníženia príspevkov pre malých výrobcov leteckej techniky. Vopred ďakujem za podporu a porozumenie v tejto otázke. Na dôkaz dobrej vôle plne podporujem dohodnutý kompromis.
<SPEAKER ID="372" NAME="Philip Bradbourn" AFFILIATION="PPE-DE">
Vážená pani predsedajúca, niet pochýb, že bezpečnosť letectva je životne dôležitá téma a nikto si ju nemôže dovoliť ignorovať. Európska agentúra pre bezpečnosť letectva však pokračuje vo svojej prehliadke častých zlyhaní, najmä v súvislosti s jej schopnosťou konať účinným a nákladovo efektívnym spôsobom.
<P>
Výsledkom týchto neefektívností bolo, že sa Parlament v minulosti rozhodol obmedziť financovanie tejto agentúry. Som šokovaný, že sa aj napriek týmto problémom Parlament teraz tvári, že spokojne dohliadne na rozšírenie právomocí tejto agentúry.
<P>
Pokiaľ ide o zdôraznenie vplyvu, ktorý má agentúra EASA na firmy naprieč celou EÚ, prial by som si, aby Parlament i Komisia venovali pozornosť prípadu spoločnosti v mojom volebnom obvode. Táto spoločnosť, s ktorou som veľa korešpondoval, sa bude v dôsledku týchto nových úprav prizerať nárastu poplatkov za vydanie a obnovenie schválení o údržbe.
<P>
Podľa mojich voličov - ktorých náklady rastú, čo mám písomne - náklady na údržbu stúpnu z 1 206 libier v tomto roku na 3 000 libier v budúcom roku. To znamená nárast o 150 %. Prinajmenšom sa obávam, že nárast právomocí agentúry EASA sa prejaví jedine v náraste bremena nadmernej byrokracie a bezpečnosť, ktorú by sme si tak priali, na tom nič zvláštne nezíska.
<P>
Dovtedy, kým agentúra EASA nebude schopná dokázať, že je pripravená konať spôsobom, ktorý nie je škodlivý, najmä pre malé podniky, a ktorý nepredstavuje viac byrokracie, musím spolu so svojimi britskými konzervatívnymi kolegami oponovať akémukoľvek ďalšiemu rozširovaniu právomocí agentúry.
<SPEAKER ID="373" NAME="Ulrich Stockmann" AFFILIATION="PSE">
(DE) Vážená pani predsedajúca, vážený pán komisár, dámy a páni, môj názor je presne opačný ako názor pána Bradbourna, ale kým budem pokračovať, rád by som tiež pridal svoju vďaku pánovi Leichtfriedovi za správu a, samozrejme, za obratne dosiahnutú dohodu. Rozšírenie právomocí Európskej agentúry pre bezpečnosť letectva (EASA) je krokom smerom k zaisteniu najvyšších možných noriem leteckej bezpečnosti, jednotných licencií pre pilotov s rovnocennými normami odbornej prípravy, licencovania leteckých spoločností z krajín mimo Európskeho hospodárskeho priestoru a jednotnej odbornej prípravy letových posádok rovnako ako zodpovednosti za zavádzanie požiadaviek EÚ OPS.
<P>
Verím, že tým, že agentúre EASA umožníme dávať pokuty za nedodržiavanie bezpečnostných predpisov podstatne zvýšime jej vymáhacie právomoci. To dúfam čoskoro zastaví niekedy zbytočné a kontraproduktívne súperenie a mocenské boje medzi vnútroštátnymi orgánmi a agentúrou EASA. Vzhľadom na rýchly nárast letovej prevádzky v Európe je dôležité, aby agentúra EASA bola silnou inštitúciou s centralizovanou zodpovednosťou za dohľad nad technickou bezpečnosťou. Podľa môjho názoru to tiež znamená, že financovanie agentúry EASA musí byť na stabilnom, dlhodobom základe.
<P>
Verím, že jedným z našich ďalších krokov bude zaistenie nielen toho, aby bola v Európe koordinovaná práca vnútroštátnych orgánov vyšetrujúcich letecké nehody, ale tiež toho, že ich zistenia budú analyzované agentúrou EASA. To zvýši bezpečnosť v Európe a zabráni maskovaniu zo strany dotknutých členských štátov. Dlhodobo, zdôrazňujem dlhodobo, potrebujeme v Európe model, vplyvom ktorého sa nielenže vnútroštátna úroveň stane nadbytočnou, ale takisto sa bude jednotne postupovať v záležitostiach, ktoré sa týkajú bezpečnosti a predchádzaniu nehodám, ako to v Spojených štátoch robí Federálna letecká správa. To je moja vízia.
<SPEAKER ID="374" NAME="Kyriacos Triantaphyllides" AFFILIATION="GUE/NGL">
(EL) Vážená pani predsedajúca, trojdenná diskusia na túto tému bola konečne uzavretá a my sme tu jednoducho vyzvali na dohodu o zložitej téme - zložitej, pretože sa pokúša nájsť globálne riešenia pre problémy, ktoré sú svojím rozsahom veľmi špecifické.
<P>
Navrhlo sa teda, že by Komisii malo byť umožnené ukladať pokuty ako alternatívu k právomoci agentúry EASA zadržať licenciu leteckej spoločnosti v prípade porušenia predpisov. Všimnite si v tomto nariadení, že dotyčná agentúra bude zodpovedná za vydávanie osvedčení. To bude znamenať dôkladné technokratické preorganizovanie a vďaka tomu navrhnuté nariadenie zaistí agentúre nezávislý rozpočet, takže vo vzťahu k členským štátom nestratí svoju nezávislosť.
<P>
Hoci sa zdá, že tento ambiciózny systém má jasnú technokratickú formu, rád by som vedel, kto bude niesť politickú zodpovednosť za možné budúce chyby, zodpovednosť, ktorá v súčasnosti prináleží príslušným národným ministrom alebo riaditeľom jednotlivých úradov pre civilné letectvo. V tomto prípade v mene politickej unifikácie vytvárame agentúru, ktorá nemá dôvod svojej existencie, pretože sa tieto záležitosti veľmi ľahko organizovali a riešili na multilaterálnej úrovni v rámci jestvujúceho mechanizmu organizácie ICAO. Okrem toho, ak je tu problém s letovou bezpečnosťou, potom nie je na vine nikto iný ako Európska komisia, ktorá uvoľnila liberalizáciu tohto odvetvia natoľko, že malé súkromné letecké spoločnosti rastú ako huby po daždi bez toho, že by mali nevyhnutné know-how v oblasti infraštruktúry.
<P>
Nedovoľte, aby sme sa pokúšali o záchranu našich chýb plytvaním peňazí daňových poplatníkov! Teraz máme v Európskej únii 22 externých agentúr. V istom momente sa budeme musieť obmedziť na tie, ktoré majú zásadný význam.
<SPEAKER ID="375" NAME="Reinhard Rack" AFFILIATION="PPE-DE">
(DE) Vážená pani predsedajúca, dámy a páni, ono často vzývané "európske nebo" má stále ďaleko od toho, aby bolo skutočným spoločným vzdušným priestorom, a to dokonca aj po viac než 50 rokoch existencie Európskych spoločenstiev. Členské štáty naďalej zásadne odmietajú vzdať sa suverenity svojho vzdušného priestoru pre zjednotenú Európu alebo dokonca len zdieľať s Európou svoju suverenitu. Navyše spoločné európske právne predpisy sú tiež nedostatočné v mnohých špecifických technických oblastiach.
<P>
Naším cieľom pri zakladaní Európskej agentúry pre bezpečnosť letectva, či skôr pri rozširovaní jej pôsobnosti, je dosiahnuť pokrok pomocou malého, ale dôležitého balíčka nariadení. Komisia predstavila vyvážený návrh. Výbor pre dopravu a cestovný ruch a jeho spravodajca ho, dúfam, zlepšili.
<P>
V ďalšej fáze tohto procesu bola správa predmetom úspešnej konzultácie s Radou, čo znamená, že môžeme teraz dúfať v jej prijatie v zajtrajšom druhom čítaní.
<P>
Napokon, ako to už urobilo mnoho poslancov predo mnou, by som tiež rád spomenul pána spravodajcu a poďakoval mu za jeho dobrú prácu. Spoločne so svojím tieňovým spravodajcom odviedol pán Leichtfried skutočne dobrú prácu. Dovoľte mi však pripomenúť Parlamentu, že musíme veľký kus práce ešte urobiť. Včera a dnes sme prebrali mnoho nevyriešených tém týkajúcich sa vzdušnej bezpečnosti. Dúfam, že dokážeme dosiahnuť dohodu o zostávajúcich kľúčových otázkach, o financovaní, komitologickom postupe a tekutinách - klišé, ktoré ale má hlbšie implikácie. Potrebujeme dohodu o týchto záležitostiach, ak snívame o tom, že sa spoločné európske nebo stane skutočnosťou.
<SPEAKER ID="376" NAME="Silvia-Adriana Ţicău" AFFILIATION="PSE">
(RO) Vážená pani predsedajúca, cieľom návrhu na zmenu a doplnenie nariadenia o spoločných pravidlách v oblasti civilného letectva a založení Európskej agentúry pre bezpečnosť letectva je zdokonaliť bezpečnosť civilného letectva v Európe. Tieto pozmeňujúce a doplňujúce návrhy sa zameriavajú takisto na rozšírenie pôvodnej uplatniteľnosti nariadenia na lietadlá využívané vo vzdušnom priestore Spoločenstva, samozrejme, v rámci limitov stanovených Chicagským dohovorom.
<P>
Jedna zo sporných tém sa týkala certifikácie personálu na palube. Komisia neprestajne podniká akcie na zlepšenie leteckej bezpečnosti; pravidelne vydáva čiernu listinu spoločností, ktoré nedodržiavajú bezpečnostné normy stanovené Európskou úniou. Zverejnený bol už šiesty zoznam.
<P>
Oblasť leteckej dopravy prežíva značný rozvoj a tento rozvoj sa nedá dosiahnuť bez dodržania bezpečnostných noriem. Nízkonákladové spoločnosti sú takisto súčasťou tohto rozvoja a mali by sme spresniť, že v samotnom roku 2006 bolo vytvorených približne 300 nových trás, čo predstavuje približne 1 800 každý týždeň. Podľa nedávneho prieskumu v samotnom roku 2006 nízkonákladové spoločnosti prepravili 140 miliónov cestujúcich; takéto spoločnosti sú prítomné na 280 európskych letiskách. Nízkonákladové spoločnosti poskytujú buď priamo, alebo nepriamo 427 000 pracovných miest.
<P>
Domnievam sa, že toto nariadenie je mimoriadne dôležité pre bezpečnosť vzdušnej prepravy. I keď je tu možnosť potrestať zanedbanie bezpečnostných pravidiel, nemusíme vytvoriť systém byrokratický, ale pružný, ktorý bude prispievať k zlepšeniu vzdušnej prepravy.
<P>
Takisto považujem za dôležité vydávanie certifikátov palubnému personálu. Blahoželám spravodajcovi.
<SPEAKER ID="377" NAME="Timothy Kirkhope" AFFILIATION="PPE-DE">
Vážená pani predsedajúca, je smutné, že od svojho založenia v roku 2003 bola Európska agentúra pre bezpečnosť letectva (EASA) veľkým meradlom nespôsobilosti. Teraz nastal čas sa na túto agentúru dôkladne pozrieť. Dôkazy nasvedčujú tomu, že bezpečnostné normy boli niekedy zanedbané, a po tom všetkom sa agentúra EASA považuje za bezpečnostnú agentúru. Čo je dôležitejšie než bezpečnosť? Je zrejmé, že agentúra zažila značné problémy pri svojom uvádzaní do prevádzky a uspokojivom fungovaní.
<P>
Naďalej sa vyskytujú nespočetné meškania v jej konaniach. Stále nedodržiava svoje vlastné ciele a zmätok a narúšanie vrhajú EÚ do konkurenčnej nevýhody.
<P>
V Spojenom kráľovstve sú, samozrejme, regulačné náklady vysoké, pretože Úrad pre civilné letectvo má povinnosť získavať naspäť náklady na služby, ktoré poskytuje. Ale to neberie do úvahy nové nárasty nákladov na údržbu a negatívne účinky pre sektor opráv, ktoré vyvolala agentúra EASA.
<P>
Táto agentúra sa však netýka len veľkých komerčných leteckých spoločností alebo podnikov. Týka sa tiež súkromných pilotov, ako som ja. Som znepokojený. Zoberte si hodnotenie nástrojov pre meteorologické podmienky (IMC), ktoré mám ja sám - je to certifikácia, ktorá dovoľuje súkromným pilotom v Spojenom kráľovstve lietať s použitím nástrojov lietadla na let v menej priaznivých poveternostných podmienkach, nuž a teraz začínam chápať, že je ohrozená zo strany agentúry EASA.
<P>
V časopise Flyer v Spojenom kráľovstve sa píše, že v prípade nástroja IMC nepomohla skutočnosť, že je určený špecificky pre britské podmienky. Podmienky v Spojenom kráľovstve sú také, že piloti potrebujú hodnotenie IMC viac než inde. Jeho vyškrtnutie by mohol mať pre ľahký letecký priemysel v Spojenom kráľovstve katastrofálne následky a mohlo by viesť k tomu, že by tisícom pilotov vrátane mňa boli zrušené certifikáty. Musím sa spýtať, čo ďalšie má Komisia v úmysle, prosím, upokojte mňa a mnoho ďalších pilotov vo vzťahu k tejto dôležitej téme.
<P>
Počínanie agentúry EASA je neprijateľné. Obávam sa, že zatiaľ neplní svoj účel. Jednotný letecký trh nebude dosiahnutý, kým budú pretrvávať narúšanie, kým budú pretrvávať procedurálne meškania a kým sa nebude na letecké odvetvia uplatňovať zdravý rozum.
<SPEAKER ID="378" NAME="Jacques Barrot">
podpredseda Komisie. - (FR) Vážená pani predsedajúca, som tu k službám pána Kirkhopa, ktorý je vynikajúci pilot. Ak naráža na nejaké problémy s Európskou agentúrou pre bezpečnosť letectva (EASA) - a nemyslím si, že by agentúra v poslednom čase spravila nejaké kontroverzné kroky - bol by som tým prvým, kto by protestoval a bol by vám k dispozícii.
<P>
Keď som povedal toto, prajem si tiež vás znovu uistiť, že nariadenia agentúry a jej kontrolné funkcie nebudú zahŕňať žiadne požiadavky týkajúce sa dodatočných finančných zdrojov, ak budú tieto úlohy financované z verejných zdrojov. Jednoducho žiadam Parlament, aby zaistil, že agentúra bude mať všetky prostriedky potrebné na to, aby sa, ako nám povedal pán Bradbourn, nemusela snažiť o poplatky, ktoré by mohli byť v niektorých prípadoch prehnané.
<P>
Skutočne verím, že výkon agentúry EASA v odbore bol pozitívny. Je samozrejmé, že konanie agentúry sa musí zdokonaliť, ale cítim, že nesmieme podceňovať potenciál agentúry EASA pre európske letectvo ako celok. Dôkazom toho je, že vám môžem povedať, že pani Marion Blakeyová, bývalá riaditeľka Federálnej leteckej správy (FAA) v Spojených štátoch, sa s agentúrou stretla v Kolíne, aby diskutovali o spolupráci, pretože považuje agentúru EASA za veľmi kvalitnú agentúru. Pani Blakeyová mi to povedala osobne.
<P>
Veľmi starostlivo som načúval poznámkam pána Degutisa. Ako som povedal, Komisia neignoruje jeho argumenty. Posúdi hospodársky vplyv na letecký trh a otázku, či majú byť lietadlá vymedzované ako komplexné, a budem rád, keď vám budem môcť oznámiť, že sme poskytli na vašu otázku riadnu odpoveď. Všimol som si, že ste tiež pilot, a nebudem uzatvárať túto záležitosť bez toho, aby sme ju dôkladne preskúmali a podnikli primerané kroky. Máte právo na tom trvať.
<P>
Vážená pani predsedajúca, bolo by odo mňa nezdvorilé túto rozpravu preťahovať. Mimoriadne rád by som poďakoval Parlamentu. Cítim, že sme urobili veľký pokrok v oblasti bezpečnosti, a ako povedal pán Rack, na jednotné európske nebo sme položili funkčné bloky vzdušného priestoru. Pani Lichtenbergerová právom hovorí, že tieto bloky majú zásadný význam pre efektívnejšiu a pre životné prostredie priaznivejšiu oblohu.
<P>
Vážená pani predsedajúca, ďakujem preto Parlamentu za jeho mimoriadne dobrú prácu na tejto úlohe. Proces bude mať ďalšie fázy - všetky v správny čas - ale verím, že teraz máme nariadenie, ktoré urobí európske nebo bezpečnejšie než kedykoľvek predtým. Ešte raz by som rád Parlamentu vyjadril svoju vďaku.
<SPEAKER ID="379" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v stredu 12. decembra 2007.
<P>
Písomné vyhlásenia (článok 142)
<SPEAKER ID="380" NAME="Christine De Veyrac  " AFFILIATION="PPE-DE">
písomne. - (FR) Teší ma, že sme s Radou zaistili vyváženú dohodu. To by nám malo pomôcť pri rýchlom zavedení textu, ktorý bude skutočne predstavovať pokrok pre EÚ a bezpečnosť cestujúcich.
<P>
Teraz budú všetky lietadlá z tretích krajín podrobené kontrole a budú musieť získať osvedčenie potrebné na prepravu cestujúcich v rámci EÚ, a to je takisto výsledkom pokroku v harmonizácii ochrany európskych občanov. Rozširuje to proces, ktorý začal európskou čiernou listinou, ktorá poskytuje rovnakú ochranu všetkým cestujúcim bez ohľadu na to, ktoré letisko v rámci EÚ používajú.
<P>
Než skončím, ešte by som rada spomenula iný bod, ktorý považujem za dôležitý. Pri nedávnom schválení projektu Galileo sa vzalo 50 miliónov z rozpočtov niekoľkých ďalších európskych agentúr a Európska agentúra pre bezpečnosť letectva (EASA) bola jednou z nich. Ja som vždy projekt Galileo podporovala, pretože je pre môj región obzvlášť dôležitý, a som veľmi rada, že sme dosiahli dohodu o tom, ako bude financovaný. Rada by som však zdôraznila, že nemôžeme súčasne rozširovať právomoci agentúry a pritom znižovať jej rozpočet. Agentúra EASA nesmie byť postihnutá touto daňou.
