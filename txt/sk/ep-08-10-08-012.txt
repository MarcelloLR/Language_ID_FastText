<CHAPTER ID="012">
Príprava zasadnutia Európskej rady vrátane stavu svetového finančného systému (rozprava) 
<SPEAKER ID="024" NAME="Predsedajúca">
(EL) Ďalším bodom programu sú vyhlásenia Rady a Komisie o príprave zasadnutia Európskej rady vrátane stavu svetového finančného systému.
<SPEAKER ID="025" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán predseda Komisie, dámy a páni, určite pochopíte, aké ťažké je vystúpiť pred Parlamentom bezprostredne po takých chvíľach plných pocitov, ľudskosti a solidarity, aké sme zažili pred chvíľou vďaka osobnej skúsenosti Ingrid Betancourtovej a jej výzve na činy.
<P>
Musíme sa však vrátiť do reality. Zasadnutie Európskej rady sa uskutoční 15. a 16. októbra. V tomto období krízy a nestability, ktoré si vyžaduje zo strany Európskej únie vyjadrenie politickej vôle, iniciatívy a rozhodnutí, je spomínané zasadnutie obzvlášť dôležité. V práci Európskej rady bude mať prevahu hospodárska a finančná situácia.
<P>
Ako som sa už vyjadril v Parlamente 23. septembra, táto kríza sa netýka len Ameriky. Týka sa už aj Európy. V súčasnosti už možno hovoriť o medzinárodnej kríze. Kríza dôveryhodnosti trhov a nášho finančného sektora sa v priebehu posledných dní dokonca zhoršila. Je potrebné, aby EÚ prebrala zodpovednosť.
<P>
Predsedníctvo Rady je pripravené vynaložiť všetko úsilie na zlepšenie koordinácie a súdržnosti národných iniciatív. Úsilie vynaložilo na sobotňajšom stretnutí európskych členov skupiny G7, ktoré sa uskutočnilo za prítomnosti predsedu Komisie, predsedu Euroskupiny a prezidenta Európskej centrálnej banky. Vynaložilo ho aj včera na zasadnutí Rady ministrov hospodárstva a financií. A vynaloží ho aj na zasadnutí Európskej rady 15. a 16. októbra.
<P>
Medzi jednotlivými európskymi štátmi sme dosiahli dohodu týkajúcu sa potreby úzkej spolupráce v oblasti zvládania vplyvu krízy na ich finančné systémy. Dialóg medzi európskymi štátmi je reálny. Vlády, administratívne zložky, centrálne banky, orgány bankového dohľadu a Európska komisia sú v nepretržitom kontakte. Ako nám pripomenul Jean-Claude Trichet, na krízu reagujeme vlastnými zdrojmi a štruktúrami. Nemáme federálnu vládu ako Spojené štáty americké. Nemáme sa za čo hanbiť, musíme pracovať vo vlastnom inštitucionálnom kontexte. Je čas konať. Najdôležitejšie je, že Európania spolupracujú a že nesú zodpovednosť spolu s Európskou centrálnou bankou. Predseda Európskej rady, pán Nicolas Sarkozy, vo svojom vyhlásení z pondelka 6. októbra pripomenul, že vedúci predstavitelia EÚ vyjadrili jednomyseľne potrebu prijať všetky nevyhnutné opatrenia na zaručenie stability finančného systému.
<P>
Mali by sme privítať úlohu Európskej centrálnej banky - a ostaných centrálnych bánk, americkej, britskej, švédskej a kanadskej, ktoré sa nedávno dohodli na spoločnom znížení úrokových sadzieb o pol percentuálneho bodu. Musíme bezodkladne pokračovať. Ako poznamenali ministri financií na svojom včerajšom stretnutí, existuje naliehavá potreba znova ubezpečiť vkladateľov a poskytovať dotácie medzibankovému trhu. Týmto spôsobom si znovu získame dôveru. Musíme vykonať aj dôkladnú revíziu finančného riadenia s cieľom priblížiť sa systému, ktorý je vhodnejší na dlhodobé financovanie hospodárstva, na podporu šetrenia Európanov a na zníženie miery nestability a špekulácií v oblasti financií.
<P>
Žiaden z týchto krokov nie je nezlučiteľný s konkurencieschopným a inovatívnym odvetvím finančného priemyslu. Čo sa týka zlepšenia riadenia, vo veľkej miere sa spoliehame na návrhy Európskej komisie. Je potrebné, aby boli predložené rýchlo a aby boli odvážne.
<P>
Včera členské štáty dosiahli dohodu o okamžitej reakcii, ktorej cieľom je v prvom rade zaručiť stabilitu finančných inštitúcií formou kapitálových injekcií alebo iným spôsobom, ktorý bude závisieť od okolností. Z tohto pohľadu sú opatrenia, ktoré dnes ráno oznámil britský predseda vlády, veľmi vítané. Sú očividne v súlade so záväzkami, na ktorých sa dohodli hlavy štátov a vlád 6. októbra. Francúzsko zatiaľ preveruje právnu štruktúru, ktorá by umožnila vláde v prípade potreby získať finančný podiel v uvedených subjektoch. Predseda Európskej rady bude aj naďalej využívať rôzne spomínané iniciatívy a návrhy ako základ vhodných iniciatív na posilnenie koordinácie na európskej úrovni.
<P>
Musíme chrániť a zabezpečiť aj záujmy vkladateľov. Minimálna úroveň ochrany vkladov v Európe sa má, ako viete, zvýšiť na 50 000 EUR. Mnohé členské štáty oznámili, že sa rozhodli túto úroveň zvýšiť na 100 000 EUR. V súčasných výnimočných podmienkach je preukázanie flexibility pri uplatňovaní právnych predpisov Spoločenstva v rámci štátnej pomoci a ustanovení Paktu stability a rastu nutnosťou. Európska komisia nám na základe rozhodujúceho impulzu svojho predsedu pomáha vo všetkých konkrétnych prípadoch.
<P>
Na opätovné získanie dôveryhodnosti je dôležitá aj medzinárodná koordinácia v rámci krajín G7, ku ktorej dôjde koncom tohto týždňa. Ako uviedol japonský minister financií a súčasný úradujúci predseda skupiny G7, skupina musí vyslať jasný a jednotný odkaz zo strany ministrov financií a guvernérov centrálnych bánk. Centrálne banky ho práve vyslali a zo spomínaného hľadiska ide o veľmi pozitívny a rozhodný signál. Z hľadiska medzinárodného charakteru krízy musíme do stabilizácie trhov, samozrejme, zapojiť veľké rozvíjajúce sa krajiny. A predseda Európskej rady si želá práve to, aby sa v rámci rozšírenej skupiny G8 uskutočnil spomínaný krok do konca roka.
<P>
Nakoniec, hlavným fórom na diskusie medzi najdôležitejšími svetovými aktérmi by mal byť Medzinárodný menový fond. Mal by sa vrátiť k úlohe finančného policajta, ktorú pôvodne zohrával, a mal by namiesto kontroly situácie v rozvíjajúcich sa a rozvojových krajinách dohliadať, v súlade s plánom prijatým tesne po druhej svetovej vojne, aj na menovú a finančnú stabilitu.
<P>
Okrem tohto veľmi dôležitého vývoja týkajúceho sa hospodárskej a finančnej krízy predsedníctvo Rady chcelo, aby prerokovala balík opatrení pre oblasť energetiky a klímy. Na základe rozhodujúceho impulzu nemeckého predsedníctva prijala Európska rada v marci 2007 vo vzťahu k životnému prostrediu niekoľko ambicióznych záväzkov. Pokiaľ ide o balík predložený Komisiou, chceme zachovať túto ambicióznosť zameranú na životné prostredie. Dúfame, a túto skutočnosť by som dal rád jasne najavo, že k dohode s Parlamentom dôjde už v prvom čítaní. Musíme sa pripraviť a zaujať silnú pozíciu v súvislosti s dvoma stretnutiami, v decembri 2008 v Poznani a koncom roka 2009 v Kodani.
<P>
Súčasná situácia týkajúca sa hospodárskeho spomalenia však smeruje k zväčšeniu obáv niektorých našich partnerov, ako aj obáv jednotlivých odvetví nášho priemyslu. Na tieto obavy musíme reagovať spoločne. Musíme zistiť, akú mieru flexibility im môžeme poskytnúť, nesmieme však robiť kompromisy, pokiaľ ide o ciele, podstatu a základnú rovnováhu v balíku navrhnutom Komisiou. Balík predstavuje model rozvoja, ktorý budeme musieť použiť v budúcnosti. Súčasný model rozvoja bol spochybnený súčasnou hospodárskou a finančnou krízou.
<P>
Predsedníctvo malo v súlade so závermi mimoriadneho zasadnutia Európskej rady, ktoré sa uskutočnilo 1. septembra, v úmysle upozorniť aj na problematiku energetickej bezpečnosti. K tejto veci sa vyjadrím jednoznačne. Ešte stále máme veľa práce, predovšetkým v oblastiach energetickej účinnosti, diverzifikácie zdrojov energie, prepojení, rozvoja infraštruktúry, spolupráce s významnými dodávateľskými krajinami, s tranzitnými krajinami a hlavnými spotrebiteľmi. Na základe oprávnených obáv mnohých členských štátov a predovšetkým obáv členských štátov, ktoré sú z energetického hľadiska najzávislejšie, teda štátov strednej a východnej Európy, by sme radi určili isté smerovanie a prijali určité usmernenia. Musíme prijať usmernenia, aby mohla Komisia v novembri vykonať všetko potrebné na predloženie návrhov na zlepšenie energetickej bezpečnosti nášho kontinentu.
<P>
V súlade s júnovým podnetom Írska, ktorý schválili všetky členské štáty, sa Európska rada vráti k otázke Lisabonskej zmluvy. V súčasnosti je zrejmé, že táto inštitucionálna otázka je dôležitejšia ako kedykoľvek predtým a že patrí k našim prvoradým záujmom. Ako viete, predsedníctvo by do decembra chcelo vypracovať isté spoločné smerovanie. Írsky premiér, pán Brian Cowen, potvrdil predsedovi Európskej rady, že predloží ostatným vedúcim predstaviteľom štátov a vlád štúdiu, ktorú si objednala írska vláda a ktorá analyzuje príčiny neúspechu írskeho referenda a závery, ktoré možno z danej situácie vyvodiť. Počas návštevy Paríža oznámil aj zriadenie dočasného parlamentného výboru, ktorého diskusie budú napomáhať diskusiám írskej vlády počnúc súčasným obdobím až do novembra. Minister zahraničných vecí, Michael Martin, 6. októbra pred Výborom pre ústavné veci potvrdil, že írska vláda je rozhodnutá predložiť konkrétne návrhy. Predsedníctvo zároveň žiada o zavŕšenie procesu ratifikácie zmluvy tých, ktorí tak ešte neurobili. Nestabilita, ktorú v súčasnom období zažívame, je len ďalším dôvodom, aby sme Európskej únii vytvorili právny a inštitucionálny rámec. Potrebujeme ho viac ako kedykoľvek predtým a potrebujeme ho naliehavo.
<P>
Európska rada bude vyzvaná aj na to, aby prijala Európsky pakt o prisťahovalectve a azyle, ktorého text je výsledkom politickej dohody na zasadnutí Rady pre spravodlivosť a vnútorné veci 25. septembra. Nebudem sa vracať k tomu, čo povedala pani Betancourtová, je to však nesmierne dôležité. Prisťahovalectvo je aj naďalej pre Európu príležitosťou. Cieľom Európskeho paktu o prisťahovalectve a azyle je poskytnúť nový impulz politike v oblasti migrácie. Je v súlade s vyváženým rámcom komplexného prístupu, ktorý sa prijal v roku 2005, a s rámcom návrhov Európskej komisie. Stanovuje odvážne smerovanie budúceho pokroku k skutočnej spoločnej migračnej politike. V pakte sú zahrnuté všetky hľadiská riadenia migračných tokov. Nielen boj proti nelegálnemu prisťahovalectvu a hraničné kontroly, ale aj nové oblasti ako hospodárske prisťahovalectvo, riadna harmonizácia azylu a rozvoj krajín pôvodu. Tieto kroky sa zdajú v súvislosti s tohtoročným rozšírením schengenského priestoru absolútne nevyhnutné.
<P>
Čo sa týka vonkajších vzťahov, Európska rada zhodnotí, či Rusko plní svoje záväzky vyplývajúce z dohôd uzavretých 12. augusta a 8. septembra, ktoré sa týkajú stiahnutia ruských jednotiek. Práve od splnenia spomínaných záväzkov závisí obnovenie kontaktu súvisiaceho s budúcou dohodou o partnerstve medzi Ruskom a Európskou úniou. Vzťahy medzi EÚ a Ruskom budú v rámci pripravenosti na nadchádzajúci samit, ktorý je naplánovaný na 14. november v Nice, podrobené komplexnej a dôkladnej kontrole zo strany Komisie a Rady.
<P>
Európska únia je zároveň rozhodnutá naďalej podporovať svojich východných susedov v úsilí o modernizáciu hospodárstva a demokracie. V tejto súvislosti by som rád pripomenul dôležitosť výsledkov samitu EÚ - Ukrajina, ktorý sa uskutočnil v septembri v Paríži a ktorý predstavuje mimoriadny pokrok vo vzťahoch medzi Európskou úniou a Ukrajinou.
<P>
Európska rada vyzýva rovnako aj na posilnenie vzťahov medzi EÚ a Moldavskom, ktoré som minulý pondelok navštívil. K spomínanému posilneniu by malo dôjsť na základe novej, špecifickej dohody pre túto krajinu, ktorá má byť ambicióznejšia než posledná dohoda a ktorá, za predpokladu, že nadchádzajúce voľby v krajine dopadnú uspokojivo, umožní, aby sa Moldavsko zapojilo do rozličných politík EÚ. Rada pre všeobecné záležitosti a vonkajšie vzťahy bude navyše poverená vykonaním predbežného preskúmania návrhov týkajúcich sa Východného partnerstva, ktoré má Komisia predložiť v novembri.
<P>
Vážená pani predsedajúca, pán predseda Komisie, dámy a páni, je zrejmé, že francúzske predsedníctvo sa musí vyrovnať s mnohými naliehavými problémami. Aj keď je súčasné predsedníctvo predsedníctvom krízového riadenia, nemôže obetovať svoje priority. Európa, ktorá koná, aby riešila výzvy dneška. Pred pár mesiacmi sme vybrali pre svoj pracovný program práve tento názov. Táto ambícia v našom konaní prevláda viac ako kedykoľvek predtým. Mala by zohrávať dôležitú úlohu aj v priebehu práce počas zasadnutia Európskej rady 15. a 16. októbra.
