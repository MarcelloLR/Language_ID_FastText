<CHAPTER ID="005">
Oznámenia predsedu
<SPEAKER ID="044" NAME="Predseda">
Dámy a páni, pred dvadsiatimi rokmi v roku 1988 Európsky parlament zriadil Sacharovovu cenu za slobodu myslenia, ktorá sa odvtedy udeľuje každý rok.
<P>
V priebehu uplynulých dvadsiatich rokov sme ocenili vynikajúce organizácie alebo osobnosti, ktoré venovali svoje životy obrane ľudských práv a základných slobôd a ktoré bojovali proti netolerancii, fanatizmu a útlaku vo svojich vlastných krajinách a na celom svete. Prvou osobnosťou, ktorej bola táto cena udelená, je Nelson Mandela, s ktorým sa stretnem na budúci týždeň v Johannesburgu, keďže som bol pozvaný prehovoriť pred Panafrickým parlamentom.
<P>
Tento rok sa konferencia predsedov rozhodla udeliť Sacharovovu cenu za rok 2008 pánovi Hu Jia "v mene umlčaných hlasov Číny a Tibetu", ako sa uvádza v návrhu rozhodnutia Výboru pre zahraničné veci.
<P>
(potlesk)
<P>
Hu Jia sa narodil 25. júla 1973 v Pekingu a je jedným z najzapálenejších obrancov ľudských práv v Čínskej ľudovej republike. Horlivý aktivista je vystavený obvineniam za svoju angažovanosť v oblasti životného prostredia, boj proti hrozbe HIV a AIDS, ako aj za svoje úsilie o rešpektovanie ľudských práv.
<P>
27. decembra 2007 bol pán Hu Jia umiestnený do domáceho väzenia na základe obvinení z podvratnej činnosti. Dňa 3. apríla 2008 bol odsúdený na tri a pol roka väzenia.
<P>
Osamotený vo väzenskej cele teraz pán Hu Jia bojuje so svojou chorobou. Trpí cirhózou pečene, ale pokiaľ vieme, odopierajú mu pravidelnú lekársku starostlivosť.
<P>
Svojvoľné uväznenie a odsúdenie pána Hu Jia vyvolalo rozhorčenie na celom svete. Udelením Sacharovovej ceny pánovi Hu Jia Európsky parlament energicky a rozhodne prejavuje svoje uznanie každodennému boju za slobodu, ktorý vedú všetci obrancovia ľudských práv v Číne.
<P>
(potlesk)
<P>
Dámy a páni, mám ešte ďalšie krátke oznámenie. Zajtra 24. októbra budeme oslavovať 63. výročie Organizácie Spojených národov. Pri tejto príležitosti by som chcel zdôrazniť rozsah, záväznosť a úspech spolupráce medzi Európskou úniou, Európskym parlamentom a rôznymi programami a inštitúciami Organizácie Spojených národov.
<P>
Prednedávnom ste všetci dostali výtlačok publikácie s názvom Zlepšovanie životov, ktorá predstavuje prehľad tejto spolupráce za uplynulé roky. V minulých týždňoch sme sledovali začiatok ťažkého obdobia pre celý svet, najmä v súvislosti s finančnou krízou a jej drastickým vplyvom na svetové hospodárstvo.
<P>
V tomto kontexte nadobúdajú veľký význam základné hodnoty Európskej únie ako vzájomné porozumenie a solidarita. To platí aj pre naše záväzky a zodpovednosť voči rozvojovým krajinám. Významnú úlohu v tomto ohľade zohrá aj medzinárodná konferencia o financovaní rozvoja, ktorá sa bude konať v novembri. Napriek skutočnosti, že čelíme vážnym problémom, nesmieme strácať zo zreteľa záujmy rozvojových krajín.
