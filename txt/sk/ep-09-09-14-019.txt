<CHAPTER ID="019">
Jednominútové vystúpenia k otázkam politického významu
<SPEAKER ID="045" NAME="Predsedajúci">
Teraz pristúpime k vystúpeniam, ktoré nesmú trvať dlhšie ako minútu. Máme veľmi dlhý zoznam žiadostí. To je prejav veľkej túžby participovať, čo slúži ku cti tomuto Parlamentu. Nebudem však môcť dať slovo všetkým, ktorí chcú vystúpiť, pretože 100 žiadostí by zabralo hodinu a pol, zatiaľ čo k dispozícii máme len 30 minút.
<SPEAKER ID="046" NAME="Seán Kelly" AFFILIATION="PPE">
(GA) Vážený pán predsedajúci, keďže toto je moja prvá príležitosť vystúpiť v Parlamente, rád by som začal vo svojom rodnom jazyku. Ako viete, kampaň za referendum o Lisabonskej zmluve je v Írsku momentálne v plnom prúde a veríme, že sa 2. októbra dočkáme pozitívneho výsledku. Jednou z vecí, ktorou sa toto súčasné kolo veľmi odlišuje, sú záruky, ktoré Európska únia dala írskej vláde v súvislosti s daňami, interrupciami a obranou. Veľmi dôležitý je aj nový priestor pre športy zahrnutý v Lisabonskej zmluve, niečo, čo sa v minulom kole vôbec nespomenulo.
<P>
Ako človek, ktorý sa celý život pohyboval v oblasti športu na rôznych úrovniach ako hráč a funkcionár, verím, že možnosť vyplývajúca z Lisabonskej zmluvy, že EÚ bude brať šport vážne a bude podporovať domáce aj medzinárodné športy, udrela na pravú strunu írskej športovej verejnosti. Z tohto dôvodu a z iných zrejmejších dôvodov, akými sú napríklad zdravie, sociálne a fyzické výhody športu, je nevyhnutné, aby sa po schválení Lisabonskej zmluvy poskytovali postačujúce finančné prostriedky...
<P>
(Predsedajúci prerušil rečníka.)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Vážený pán predsedajúci, domnievam sa, že v odvetví poľnohospodárstva Rumunska sú v porovnaní s inými členskými štátmi určité rozdiely, pokiaľ ide o štrukturálne problémy. Musím zdôrazniť, že Európska únia by mala využiť svoju politickú a hospodársku výhodu na to, aby zamerala viac pozornosti na riadenie pridelených finančných prostriedkov pre odvetvie poľnohospodárstva tým členským štátom, ktoré k nej pristúpili neskôr.
<P>
Chcela by som vyjadriť svoj názor, že podpora udržateľného odvetvia poľnohospodárstva s primeraným rozpočtom aj po roku 2013 by vyriešila tento problém, čím by poľnohospodári získali strednodobé a dlhodobé vyhliadky spolu s dostatočnými finančnými prostriedkami, aby sa rumunské poľnohospodárstvo mohlo zosúladiť s európskymi štandardmi a vytvoriť príležitosť pre jednotnú Európu.
<SPEAKER ID="049" NAME="Sergej Kozlík" AFFILIATION="ALDE">
(SK) Ctený Parlament, Maďarsko a maďarské menšiny permanentne otvárajú problém národnostných menšín. Za použitia poloprávd, často aj klamstiev, sa pokúšajú manipulovať európsku verejnú mienku vo svoj prospech. Aká je pravda?
<P>
Za uplynulých osemdesiat rokov, za mĺkveho prizerania Európy, boli v Maďarsku takmer zlikvidované národnostné menšiny. Aj slovenská menšina bola zdecimovaná z tristotisíc na desaťtisíc členov. Početnosť maďarskej menšiny v okolitých krajinách vrátane Slovenska zostala zachovaná.
<P>
Za posledné dva roky bolo v Maďarsku zavraždených šesť rómskych spoluobčanov a desiatky boli vážne zranené. Objavujú sa útoky proti Židom a narastajú ďalšie formy extrémizmu, ktoré dokonca prekračujú hranice Maďarska. Túto agresiu, ktorú v Maďarsku nedostatočne zvládajú, treba odsúdiť. Európske inštitúcie by sa týmito prejavmi extrémizmu mali dôraznejšie zaoberať.
<SPEAKER ID="050" NAME="João Ferreira" AFFILIATION="GUE/NGL">
(PT) Vojenský prevrat, ku ktorému došlo 28. júna v Hondurase, bol urážkou slobody politického prejavu a najzákladnejších demokratických slobôd honduraského ľudu.
<P>
Odvtedy vláda de facto prijala represívne opatrenia proti ľudovému hnutiu, ktoré demonštrovalo v uliciach, zaviedla režim mediálneho embarga, obmedzenia slobôd, perzekúcie, nezákonných zadržiavaní, zmiznutí, a dokonca aj vrážd členov organizovaného odporu voči prevratu.
<P>
To všetko sme mohli na vlastné oči vidieť počas nedávnej návštevy delegácie z Konfederatívnej skupiny Európskej zjednotenej ľavice - Nordickej zelenej ľavice v Hondurase a Nikarague, kde sme sa stretli so zákonným prezidentom krajiny Manuelom Zelayom. Reakcia európskych inštitúcií na tieto okolnosti je prinajmenšom nejednoznačná. Zatiaľ čo niektorí neprijateľne mlčia, iní vyzývajú obidve strany, aby urobili všetko, čo je v ich silách pre čo najrýchlejšie dosiahnutie politického riešenia, k rozličným záležitostiam pristupujú tak, ako keby boli rovnaké, a ignorujú vinníkov, ako keby nebol na jednej strane demokraticky zvolený prezident a na druhej strane nezákonná vláda, ktorá ho zadržala a vyhnala ho z krajiny, keď sa nezákonne chopila moci.
<P>
Najzákladnejšia úcta k demokracii vyžaduje, aby európske inštitúcie vydali neochvejné a presvedčivé odsúdenie tohto prevratu a na medzinárodnej úrovni prijali opatrenia na zvýšenie tlaku na nezákonnú vládu, ktorá je pri moci, a izolovali ju. Taktiež nesmú uznať ani podporiť žiadne voľby, ktoré sa budú konať skôr, ako dôjde k obnoveniu demokratickej zákonnosti v krajine.
<SPEAKER ID="051" NAME="John Bufton" AFFILIATION="EFD">
Vážený pán predsedajúci, ako nový poslanec tohto Parlamentu som presvedčený, že jeden z hlavných problémov, ktorým čelia poľnohospodári vo Walese a vo zvyšku Spojeného kráľovstva, je navrhovaná elektronická identifikácia oviec, ktorá nadobudne účinnosť 1. januára 2010. Pravdou je, že skenovacie zariadenia, ktoré sa majú používať, nie sú presné. Chápem to tak, že sú presné len na 79 %, čo spôsobí vážne problémy poľnohospodárom v celom Spojenom kráľovstve.
<P>
Nalieham na Komisiu, aby prehodnotila túto politiku a zaviedla ju len na báze dobrovoľnosti. Obávam sa, že mnoho poľnohospodárov bude vzhľadom na nepresné zariadenia penalizovaných a že sa znížia ich jednotné poľnohospodárske platby. V najhoršom prípade by mohlo ísť aj o 100 % pokles. Ústupky, ktoré sa už urobili, pomáhajú, ale nie sú dostatočné.
<P>
Veľmi ma prekvapuje, že Komisia chce zaviesť elektronickú identifikáciu (EID) s takými obrovskými nedostatkami v zariadeniach. Rozumné by bolo postupovať tak, aby sa EID od januára budúceho roka zaviedla len na báze dobrovoľnosti. Nalieham na poslancov tohto Parlamentu, aby ma podporili v tejto osudovej záležitosti pre odvetvie poľnohospodárstva v celej Európe.
<SPEAKER ID="052" NAME="Krisztina Morvai" AFFILIATION="NI">
Vážený pán predsedajúci, chcela by som vyzvať tento Parlament, aby prijal okamžité a účinné kroky na záchranu drobných a rodinných poľnohospodárov v nových členských štátoch, najmä v členských štátoch strednej a východnej Európy, a zvlášť v našej krajine, v Maďarsku.
<P>
Čo sa stalo týmto poľnohospodárom? V dôsledku pristúpenia do Európskej únie sme museli takpovediac "ponúknuť" 100 % našich trhov a na výmenu sme dostali 25 % dotácií. To je nielen nečestné a nespravodlivé, ale aj nezákonné: bolo to jasné porušenie Rímskej zmluvy. Keď sa títo poľnohospodári za týchto nespravodlivých a nezákonných okolností pokúšali obstáť v konkurencii, museli si zobrať pôžičky - obrovské pôžičky - aby boli konkurencieschopní. Teraz sa dostávajú do úpadku a musia predávať svoje pozemky za kolonizačných podmienok. Naše pozemky musíme sprístupňovať krajinám s desaťkrát vyšším HDP, ako máme my. Vyzývam na okamžité prehodnotenie kodanskej dohody.
<P>
(Predsedajúci prerušil rečníčku.)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Vážený pán predsedajúci, rovnako ako niektorí kolegovia poslanci by som rád upozornil na problém z odvetvia poľnohospodárstva. Nedávno zvlášť upútal moju pozornosť článok uverejnený v denníku Wall Street Journal, a preto považujem za povinnosť predstaviť tento článok Parlamentu a predložiť požiadavky, ktoré vyjadrili jeho autori.
<P>
Nadpis článku, ktorý je podľa mňa dostatočný na pochopenie toho, o čom sa v ňom píše, bol: "Mr Barroso, Take Down Small Business Walls" (Pán Barroso, zbúrajte steny malých podnikov). Tento článok nie je ničím iným ako výzvou pre budúcu Európsku komisiu, aby sa v rámci svojich najdôležitejších činností zamerala na podporu malých a stredných podnikov, ktoré sú počas krízy veľmi zraniteľné, a aby nijakým spôsobom neustúpila od implementácie iniciatívy Small Business Act z roku 2008. Európsky parlament je povinný zabezpečiť, aby sa tieto opatrenia vykonali riadne a efektívne, pretože ich potrebuje viac ako 20 miliónov malých a stredných podnikov v Európskej únii.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Vážený pán predsedajúci, začiatkom augusta sa v Macedónskej republike odohrala neuveriteľná dráma, ktorá šokovala bulharskú verejnosť. 23-ročná macedónska občianka a matka dojčaťa Spaska Mitrovová, bola násilne odvedená na policajnú stanicu a potom premiestnená do smutne známeho väzenia Idrizovo, pričom jej odobrali dieťa. Policajti ju museli ťahať za vlasy z vrchného poschodia budovy na spodné, pretože nechcela, aby ju oddelili od dieťaťa. Bola odsúdená na tri mesiace odňatia slobody, pretože nebola schopná poskytnúť bývalému manželovi posteľ v detskej izbe. Viete si predstaviť, aké dôsledky to vyvolalo. Pani Mitrovová začiatkom tohto roka dostala bulharské občianstvo. Zdá sa, že to je hlavný dôvod, prečo s ňou neľudsky zaobchádzali, a jej prípad nie je jediný. Asi pred dvomi rokmi som sa spýtal súčasného macedónskeho ministra zahraničných vecí: "Prečo sa prejavuje toľko nenávisti voči Macedóncom, ktorí prijali bulharské občianstvo?", na čo odpovedal: "Sú to pozostatky minulosti". Keďže úsilie bulharského prezidenta a vlády neprinieslo žiadny výsledok, vyzývam pána komisára Olliho Rehna, aby sa osobne oboznámil s týmto nehanebným prípadom nespravodlivosti v krajine, ktorá sa uchádza o začatie prístupových rokovaní.
<SPEAKER ID="055" NAME="Jelko Kacin" AFFILIATION="ALDE">
(SL) Taliansko chce bez konzultácie presadiť pobrežný plynový terminál na hranici so Slovinskom. Európska únia však bola založená na vzájomnej dôvere a dobrých susedských vzťahoch. Dodávka energetických zdrojov škodlivých pre životné prostredie si vyžaduje osobitnú ochranu životného prostredia, ale predovšetkým nevyhnutnú čestnosť.
<P>
Taliansko, ktoré sa snaží Slovinsku zamlčať škodlivé následky svojich činností na cezhraničné životné prostredie, poškodzuje každú zúčastnenú stranu vrátane seba a predovšetkým ľudí, ktorí žijú v blízkosti spornej inštalácie. Slovinská verejnosť a slovinská vláda sú zásadne proti tomuto terminálu.
<P>
Klamstvá pred kamerami môžu byť prostriedkom politického prežitia pána Berlusconiho v Taliansku. Takéto správanie sa však v rámci Európskej únie nemôže a ani by sa nemalo tolerovať ako zaužívaná prax. To je neprijateľné.
<P>
Ide o jasné porušenie zásad Európskej únie a Taliansko manipuluje s poškodzovaním života ľudí a životného prostredia. Na vybudovanie pobrežného terminálu v meste Žavlje (Aquilinia) v Terstskom zálive, ktorý je už teraz mimoriadne úzky, používa medzinárodný podvod. Zhoršuje životné prostredie, ničí možnosť komunálneho spolužitia v pohraničí a je veľmi zlým príkladom pre budúce členské štáty.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, to, čo sa deje v bývalej nemeckej obuvníckej továrni Rhode, v obci Santa Maria da Feira, ktorá sa teraz nazýva Sociedade Luso-Alemã de Calçado, je veľmi znepokojivé.
<P>
Táto spoločnosť kedysi zamestnávala približne 3 000 pracovníkov, ale po problémoch v Nemecku znížila počet pracovných miest a v súčasnosti zamestnáva asi 1 000 pracovníkov. Veľkú časť z nich tvoria ženy, z ktorých väčšina má skrátený pracovný čas a zníženú mzdu. Vládnu obavy, že po skončení volieb v Portugalsku môže táto spoločnosť skončiť.
<P>
Nezamestnanosť v tejto obci neustále rastie a v súčasnosti postihuje mnoho tisíc pracovníkov, najmä v odvetviach obuvníctva a spracovania korku. Vzhľadom na to vyzývame na prijatie mimoriadnych núdzových opatrení, aby nedošlo k ďalšiemu vážnemu poklesu výroby a pracovných miest v oblasti, ktorá bola tak nešťastne postihnutá nezamestnanosťou.
<SPEAKER ID="057" NAME="Nicole Sinclaire" AFFILIATION="EFD">
Vážený pán predsedajúci, neuznávam právoplatnosť tohto Parlamentu ani žiadnej inej inštitúcie EÚ, pokiaľ ide o vytváranie zákonov pre Spojené kráľovstvo.
<P>
Moji voliči ma sem poslali, aby som vám povedala, že nechcú, aby sa v Európskej únii z ich peňazí každý deň minulo 45 miliónov GBP. Chceme, aby sa naše peniaze minuli v Spojenom kráľovstve na naše školy, nemocnice a infraštruktúru, a nevyhodili na korupciu s vašimi účtami, na ktorých prebieha audit už 14 rokov.
<P>
Ľudia, ktorí ma zvolili do Komisie, mi jednoducho odovzdali svoj odkaz: vráťte sa k svojej byrokracii a pripravte sa na odstúpenie Spojeného kráľovstva od skorumpovaného a odsúdeniahodného neporiadku, ktorý vládne v Európskej únii.
<SPEAKER ID="058" NAME="Diane Dodds" AFFILIATION="NI">
Vážený pán predsedajúci, tento Parlament sa nedávno zjednotil v otázke boja proti globálnej hrozbe terorizmu. V mojom volebnom obvode, v Severnom Írsku, poznáme bolesť, ktorú spôsobuje terorizmus. Áno, v posledných rokoch sme boli v Severnom Írsku svedkami transformácie, ale stále tam žijú ľudia, ktorí sa budú usilovať o krviprelievanie.
<P>
Minulý týždeň pri poslednom zo série incidentov opoziční republikáni zostrojili 270-kilogramovú bombu, ktorá bola objavená na juhu oblasti Armagh. Keby sa nenašla, došlo by k veľkým stratám na životoch. V Severnom Írsku sme nezabudli na obete našej minulosti a obete terorizmu, preto by som chcela požiadať tento Parlament, aby podporil kampaň za kompenzáciu z Líbye. Líbya dodávala zbrane jednotkám IRA. Tieto zbrane vzali množstvo životov a množstvo ich zničili. Musí za to niesť následky.
<SPEAKER ID="059" NAME="Eduard Kukan" AFFILIATION="PPE">
(SK) Na začiatku nového funkčného obdobia by sme si mali uvedomiť našu spoločnú zodpovednosť za mierový rozvoj európskeho kontinentu tak, aby sme zabezpečili pokojný a prosperujúci život našich občanov. Aby sme ich presvedčili, že sme tu pre nich, aby sme im slúžili.
<P>
Mali by sme si byť vedomí toho stále. Aj vtedy, keď vzniknú medzi dvomi členmi našej rodiny problémy. Korektný partnerský dialóg s cieľom hľadať rozumné riešenie, to je európsky spôsob, ako sa s tým vyrovnať. Nie ignorovanie partnera a prezentácia týchto problémov na pôde európskych inštitúcií vrátane tej našej.
<P>
Vzájomný stály racionálny dialóg je aj spôsob ako odobrať živnú pôdu extrémistom na všetkých stranách hraníc, a tým už v zárodku zlikvidovať alebo výrazne obmedziť ich budúce potenciálne nebezpečné aktivity.
<SPEAKER ID="060" NAME="Rovana Plumb" AFFILIATION="S&amp;D">
(RO) Boj proti rasizmu prebieha prostredníctvom silných európskych politík, ale v priebehu necelého týždňa sa nemeckí a britskí politici zapojili do očierňovania rumunských pracovníkov buď z čírej nevedomosti, alebo pretože sú motivovaní získaním sympatií a hlasov svojich občanov. Nelichotivé vyhlásenia, ako napríklad "Rumuni by vás prebodli, len čo by sa na vás pozreli", ktoré odzneli počas verejného stretnutia v Spojenom kráľovstve, alebo poznámky nemeckého politika, ktorý vyhlásil, že Rumuni nechodia do práce na siedmu a že nevedia, čo majú robiť, sú hlavným dôvodom na znepokojenie. Pripravujeme európske politiky na boj proti rasizmu. To je náš spoločný cieľ. Čo však robíme, keď tieto vyhlásenia vyslovujú naši kolegovia politici z veľkých členských štátov Európskej únie?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Vážený pán predsedajúci, minulý týždeň somálski piráti znova ohrozovali tri baskické člny na lov tuniakov z Bermea. Znepokojujú nás opakované útoky na rybárske člny v tejto oblasti. Pravdou je, že obete sa necítia bezpečne a že španielska vláda nedokáže konať. Podľa slov rybárov by sa tieto útoky mohli zhoršiť s príchodom monzúnu.
<P>
Preto chcem tomuto Parlamentu skôr, ako bude príliš neskoro, povedať, že naliehavo potrebujeme na týchto člnoch ozbrojené vojenské eskorty. V Európe sú štáty, napríklad Francúzsko a Taliansko, ktoré to urobili, a pomohlo im to.
<P>
Komisia by preto mala odporučiť, aby všetky členské štáty prijali takéto okamžité a účinné opatrenia. Naliehavo potrebujeme rozšíriť kritériá ochrany, ktoré sa stanovili pre obchodné námorné cesty do rybolovných oblastí.
<P>
Tento Parlament má problém, ktorý uviedol v uznesení o pirátstve 23. októbra minulého roka.
<P>
Na záver by som chcela znova zopakovať naše presvedčenie, že Európa potrebuje spoločnú zahraničnú a bezpečnostnú politiku, na základe ktorej by európske inštitúcie efektívnejšie a spoľahlivejšie dokázali reagovať na tento typ krízy.
<SPEAKER ID="062" NAME="Georgios Toussas" AFFILIATION="GUE/NGL">
(EL) Vážený pán predsedajúci, smrteľné útoky nemeckých vojsk, ktoré sú súčasťou okupačnej armády v Afganistane spolu s USA, Európskou úniou a organizáciou ΝΑΤΟ, sa počas útoku v oblasti Kunduz 4. septembra 2009 zmenili na masaker, pri ktorom počet obetí dosiahol viac ako 135 mŕtvych a desiatky zranených civilistov vrátane mnohých detí. Tieto útoky sú vojnovými zločinmi proti afganskému ľudu.
<P>
Tento útok, samozrejme, nebol útokom proti Talibanu, ale proti 500 civilistom. Každodenné krviprelievanie, organizovanie násilných a skorumpovaných volieb ako nastrčené bábky zatieňujúce okupáciu Afganistanu, ako aj chudoba a bieda, ktoré sú bičom na afganský ľud, odhaľujú, že imperialistické útoky USA, Európskej únie a organizácie ΝΑΤΟ v tejto okupovanej krajine - a v rade ďalších krajín - majú pod zámienkou boja proti terorizmu katastrofické následky na ľudí.
<P>
Vyhlásenia nového generálneho tajomníka organizácie NATO Andersa Fogha Rasmussena a vyhlásenie ministrov zahraničných vecí Európskej únie majú jediný cieľ: pokračovať v zásahoch proti ľuďom. Ľudia v každej krajine a v každom členskom štáte Európskej únie musia požadovať a trvať na tom, aby vojská odišli z ich krajiny a vrátili sa do svojej.
<SPEAKER ID="063" NAME="Gerard Batten" AFFILIATION="EFD">
Vážený pán predsedajúci, 2. októbra budú mať Íri referendum o Lisabonskej zmluve. Lisabonská zmluva je takmer identická s európskou ústavou, ktorú jednoznačne odmietli Francúzi a Holanďania. Íri už raz Lisabonskú zmluvu odmietli, ale čo sa týka Európskej únie, "nie" je vždy nesprávna odpoveď, keď ide o ďalšiu politickú integráciu. Takže Íri sú nútení mať ešte jedno referendum, aby mohli vyjadriť jedinú správnu voľbu, ktorú Európska únia akceptuje - "áno".
<P>
Európska únia ničí demokraciu vo svojich členských štátoch. EÚ je založená na prekrúcaní, podvode a lži. Britom odoprela referendum naša opovrhnutiahodná vláda a politická elita, práve preto, že vedia, že výsledkom by bolo jednoznačné "nie". Bez ohľadu na výsledok v Írsku však jedného dňa Británia opustí Európsku úniu a vráti sa k svojej štátnej nezávislosti. Som hrdý na to, že môžem uplatniť svoju úradnú funkciu na vedenie kampane za bezpodmienečné vystúpenie Británie z Európskej únie.
<SPEAKER ID="064" NAME="Predsedajúci">
Ďakujem vám, pán Batten. Poskytol som vám 14 sekúnd navyše, aj keď ste povedali nesprávnu vec, konkrétne, že Lisabonská zmluva je to isté ako európska ústava.
<SPEAKER ID="065" NAME="George Becali" AFFILIATION="NI">
(RO) Vážený pán predsedajúci, chcel by som vám dnes povedať o európskom projekte "Voices of Youth" (Hlasy mládeže), ktorého mám česť byť patrónom. Cieľom tohto projektu, na ktorom sa zúčastňujú ľudia z každého členského štátu, je zo svojho pohľadu identifikovať a ponúkať riešenia na sociálne problémy, ktorým čelia. Nežiadam len vás, pán predsedajúci, ale aj predsedu Európskej komisie, aby ste zabezpečili, že budeme venovať viac pozornosti návrhom, ktoré nám dávajú. V tejto ťažkej dobe je našou zodpovednosťou, aby sme zaručili Európe a predovšetkým mladým občanom Európy jednoznačnú príležitosť. Naša generácia mala veľké šťastie, že sa podieľala na obnove zjednotenej Európy. Mladí ľudia zastupujúci Európu dneška, ale najmä Európu zajtrajška majú právo zmeniť ju podľa svojich predstáv. Ďakujem vám a nech nám Pán Boh pomáha.
<SPEAKER ID="066" NAME="Predsedajúci">
Ďakujem vám a ďakujem aj za to, že ste boli struční.
<SPEAKER ID="067" NAME="Csaba Sógor" AFFILIATION="PPE">
(HU) Ideologické spektrum extrémnej ľavice a extrémnej pravice, ktoré odzrkadľuje dve diktatúry, ktoré dominovali v Európe v 20. storočí, opäť začína znepokojovať Európsku úniu v 21. storočí. Máme občana EÚ, ktorý má zákaz cestovať do inej krajiny. Obmedzuje sa sloboda pohybu tohto občana. Štát by zavrel 15 občanov, obvinil ich z vlastizrady a zakázal im opustiť krajinu, pretože chcú diskutovať o menšinových otázkach s podobne zmýšľajúcimi krajanmi na stretnutí Fóra maďarských poslancov Karpatskej kotliny. V danej krajine sú ľudia trestaní za to, že nehovoria správne úradným jazykom v nemocniciach, na policajných staniciach, v domovoch dôchodcov a pôrodniciach. Takto sa v Európskej únii nezaobchádza ani s prisťahovalcami. Dajte pokoj ľuďom, ktorí žijú už tisíc rokov na tomto území, kde vznikol nový štát len pred 17 rokmi. Je dôležité, aby sme v Európskej únii zaviedli jednotný zákon na ochranu menšín, ktorý bude záväzný pre každú krajinu.
<SPEAKER ID="068" NAME="Arlene McCarthy" AFFILIATION="S&amp;D">
Vážený pán predsedajúci, chcela by som Parlamentu oznámiť, že minister spravodlivosti Spojeného kráľovstva minulý týždeň udelil milosť Michaelovi Shieldsovi z môjho volebného obvodu. Prepustili ho z väzenia po tom, ako si odpykal štyri a pol roka za zločin, ktorý nespáchal.
<P>
Michaelovi bola udelená milosť na základe dôkazov, ktoré jasne preukázali, že je morálne aj formálne nevinný. V roku 2005 bol zatknutý, obvinený a za menej ako osem týždňov odsúdený za brutálny útok na bulharského čašníka Martina Georgieva napriek nedostatočným súdnym dôkazom, chybnému procesu identifikácie a písomnému priznaniu k útoku od iného muža, Grahama Sankeyho.
<P>
Dnes by som chcela poďakovať bývalým predsedom Parlamentu pánovi Borrellovi a pánovi Pötteringovi, ako aj parlamentnému Výboru pre petície za podporu Michaelovho boja za spravodlivosť. Tento proces sa však ešte nekončí a vyzývam predsedu Parlamentu a Výbor pre petície, aby pokračovali v podpore Michaelovho boja za spravodlivosť a aby od bulharských orgánov okamžite požadovali preskúmanie súdneho spisu. Je to dôležité, ak chceme, aby každý občan dôveroval súdnej a policajnej spolupráci v Európe.
<SPEAKER ID="069" NAME="Siiri Oviir" AFFILIATION="ALDE">
(ET) Bankovníctvo potrebuje dohľad. To je pozícia Európskej rady a Európskej komisie. Štúdia Európskej komisie o ochrane spotrebiteľa zverejnená vo februári odhalila v bankovníctve niekoľko negatívnych trendov. Ako zvolená zástupkyňa z Estónska by som chcela uviesť príklady z Estónska, ktoré sa týkajú dvoch švédskych bánk pôsobiacich v Estónsku. Problém je, že tieto banky zaobchádzajú so zákazníkmi v Estónsku inak ako so zákazníkmi doma vo Švédsku. Estónski zákazníci sa stretávajú s výrazne vyššími cenami bankových služieb a úrokovými mierami. Úroková miera sa napríklad pohybuje od 0,21 % vo Švédsku do 12,2 % v Estónsku, čo je 600-násobný rozdiel.
<P>
Používanie finančnej krízy ako odôvodnenia nerovnakého zaobchádzania nie je v súlade s hodnotami Európskej únie. Chcela by som sa opýtať Švédska, ktoré v súčasnosti predsedá Európskej únii, čo na tento problém hovorí a ako dlho bude takéto správanie švédskych bánk v Estónsku pokračovať.
<SPEAKER ID="070" NAME="Hans-Peter Martin" AFFILIATION="NI">
(DE) Vážený pán predsedajúci, povedal som, že potrebujeme demokratickú revolúciu. V súčasnosti sa nachádzame v situácii neúnosnej pre tých z nás, ktorí dobrovoľne nie sú členmi žiadnej politickej skupiny v tomto Parlamente.
<P>
Chcel by som predsedníctvo požiadať, aby našlo zmierlivé riešenie problému koordinátorov. V tejto súvislosti sme diskriminovaní, pretože nemáme dovolené zúčastňovať sa na schôdzach koordinátorov v rôznych výboroch a nemôžeme byť náležite aktívni. Rád by som prispel k tomu, aby sme sa vyhli situácii, kedy by konanie na Európskom súdnom dvore - tak ako v prípade diskriminácie z roku 2001 - viedlo k zisteniu, že všetky doteraz prijaté koordinačné rozhodnutia sú nezákonné. Nielenže by to nesmierne poškodilo Parlament, ale je to nepotrebné aj z politického hľadiska.
<P>
Preto naliehavo vyzývam predsedníctvo, aby prijalo príslušné opatrenia, ktoré skoncujú s touto diskrimináciou nezávislých poslancov a obnovia správne pracovné postupy z posledného desaťročia.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Vážený pán predsedajúci, v lete zavraždila teroristická skupina ETA v Španielsku troch ľudí, troch ľudí, ktorí bránili zákon a slobodu: príslušníka vnútroštátnej polície a dvoch príslušníkov občianskej gardy. Chcel by som ich rodinám vyjadriť solidaritu, podporu a sústrasť.
<P>
ETA je zločinecká skupina, pre ktorú v Európe nie je miesto, pretože v Európskej únii nie je priestor na radikalizmus, totalitarizmus ani teroristické vraždenie.
<P>
Európsky parlament a všetky európske inštitúcie by preto mali pokračovať v odsudzovaní teroristov zo skupiny ETA a v práci s cieľom odstrániť rakovinu teroristických útokov skupiny ETA a jej komplicov z nášho kontinentu.
<P>
Vo svojom prvom prejave na prvom riadnom zasadnutí zákonodarného pléna Európskeho parlamentu by som preto chcel venovať spomienku a vzdať hold všetkým obetiam terorizmu skupiny ETA, odsúdiť teroristickú organizáciu ETA v tomto Parlamente a vyzvať, aby sme ako Európania spolupracovali - so zákonmi na našej strane - a skoncovali so skupinou ETA a jej prívržencami pre dobro Baskicka, Španielska a Európy.
<SPEAKER ID="072" NAME="Ioan Mircea Paşcu" AFFILIATION="S&amp;D">
Vážený pán predsedajúci, myslím si, že nastal čas na zmenu nášho prístupu k energetickým problémom. Konkrétne mám na mysli postupnú zmenu zamerania z "energetickej bezpečnosti" - teda snahy o zabezpečenie dodávok od nestabilných dodávateľov - na "bezpečnú energiu", teda úplné využitie energetických zdrojov, ktoré má EÚ pevne pod kontrolou.
<P>
Samozrejme, to si bude vyžadovať paralelné kroky obidvoma smermi, kým sa váhy nenaklonia na stranu "bezpečnej energie", pretože ak sa Európa naozaj chce stať skutočne dôveryhodným medzinárodným aktérom, mala by najprv získať kontrolu nad svojimi dodávkami energie. V opačnom prípade bude stále skupinou národných aktérov, ktorí sledujú vlastné národné záujmy, a preto bude zraniteľná taktikou "rozdeľuj a panuj", ktorú používajú bezohľadní externí dodávatelia.
<SPEAKER ID="073" NAME="Chris Davies" AFFILIATION="ALDE">
Vážený pán predsedajúci, svet pred šiestimi mesiacmi šokovala smrť a skaza, ktorú Gaze spôsobil Izrael. Dnes tam už kamery nie sú, ale hospodársky boj pokračuje. Cez kontrolné body prechádza menej ako štvrtina materiálov a dodávok, ktoré tam ľudia potrebujú - spolu len 18 položiek. Nič na rekonštrukciu, nič na podnikanie, nič, čo vytvára pracovné miesta a ponúka nádej. Izrael v podstate drží jeden a pol milióna ľudí v zajateckom tábore, okolo ktorého sú múry a ktorý strážia ozbrojené hliadky.
<P>
Pán predsedajúci, chcel by som vás požiadať, aby ste pánovi predsedovi odkázali, že by mal navštíviť Gazu čo najskôr a sám posúdiť situáciu. Ak si myslí, že takýto kolektívny trest je neprijateľný, mal by prehovoriť v mene nevinných.
<SPEAKER ID="074" NAME="Elisabeth Köstinger" AFFILIATION="PPE">
(DE) Vážený pán presedajúci, hospodárska kríza kruto zasiahla poľnohospodársku výrobu. Za posledných 20 mesiacov sa drasticky zhoršila predovšetkým situácia v mliekarenstve. Keďže ceny sú pod úrovňou 0,21 EUR, poľnohospodári musia predávať mlieko za cenu nižšiu, ako sú ich výrobné náklady. Prežitie mnohých rodinných fariem v EÚ je vážne ohrozené a v súčasnosti je mnoho z nich schopných prežiť iba vďaka svojim úsporám, čo určite nie je udržateľná situácia.
<P>
Čísla Komisie ukazujú dramatický pokles cien mlieka a mliečnych výrobkov. Opatrenia na podporu mliekarenstva sú nevyhnutné, ak chceme zabrániť kolapsu poľnohospodárstva. Kvalita má svoju cenu. Zdá sa však, že táto zásada už v odvetví poľnohospodárstva neplatí. V súčasnosti nemá výrobná cena žiadnu súvislosť so spotrebiteľskou cenou.
<P>
Naše rodinné farmy súrne potrebujú opatrenia na podporu trhu. Ide o zabezpečenie zásob potravín v Európe. Hlavne nesmieme zabúdať na státisíce pracovných miest v Európe, ktoré závisia od fungujúceho poľnohospodárstva.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Vážený pán predsedajúci, pán Barroso bude zajtra chcieť získať našu podporu v snahe zabezpečiť si druhé funkčné obdobie. Chcela by som Parlamentu pripomenúť, že poľskí zamestnanci lodeníc opakovane vyzývali Komisiu, aby prijala rozhodnutie, ktoré zachráni ich pracovné miesta. Nestalo sa však nič, pretože Komisia vedená pánom Barrosom neprejavila žiadny záujem o problémy, ktoré ovplyvňujú pracujúcich ľudí. Tisíce poľských zamestnancov lodeníc stále trpia bolestivými následkami antisociálnej politiky Komisie voči svojim komunitám. Mali by sme pamätať na to, že sme do tohto Parlamentu boli zvolení ako zástupcovia občanov. Tento druh politiky ani takúto Úniu však naši voliči nechcú.
<P>
Ak podporíme pána Barrosa, nič sa nezmení. Činnosť Komisie a jej legislatívne iniciatívy budú čoraz vzdialenejšie od európskych potrieb. Musíme vymenovať predsedu a komisárov, ktorí zabezpečia, aby mali sociálne ciele prednosť pred hospodárskymi. Musíme si zvoliť sociálnu Európu, v ktorej bude osud pracujúcich ľudí rovnako dôležitý ako zisk. Dámy a páni, nesmieme naletieť na medové reči, za ktorými sa skrývajú kruté a neľudské pravicové politiky.
<SPEAKER ID="076" NAME="Bill Newton Dunn" AFFILIATION="ALDE">
Vážený pán predsedajúci, chcel by som upozorniť na prípad pána Johna Zafiropoulosa, ktorý je vo väzení v Grécku. Jeho rodina z môjho volebného obvodu je presvedčená o jeho nevine. Začiatkom roku som napísal ministrovi spravodlivosti v Aténach a upozornil som ho na tento prípad. Nedostal som odpoveď, a tak som v máji tu v tejto rokovacej sále počas jednominútového vystúpenia upozornil na tento problém. Okamžite po vystúpení sa do mojej kancelárie ponáhľali pracovníci gréckeho stáleho zastúpenia a osobne mi prisľúbili odpoveď od ministra. Za štyri mesiace sa nestalo nič.
<P>
Ak nás tu teraz počúvajú pracovníci gréckeho stáleho zastúpenia, chcel by som vyjadriť počudovanie a zdesenie z toho, že sa nič nestalo. Mohli by mi poskytnúť odpoveď od ministra a znova preskúmať prípad pána Johna Zafiropoulosa?
<SPEAKER ID="077" NAME="Ioannis Kasoulides" AFFILIATION="PPE">
Vážený pán predsedajúci, počas tureckej invázie na Cypre v roku 1974 turecký novinár odfotografoval 14 cyperských vojakov, ktorí sa vzdávajú tureckej armáde. Táto fotografia sa stala symbolom pátrania po osude nezvestných osôb. Telá vojakov boli identifikované pomocou DNA pred niekoľkými týždňami. Vojakov zavraždili pred 35 rokmi a hodili ich do studne v okupovanej severnej časti ostrova. Dokazuje to nehanebné porušenie Ženevskej konvencie tureckou armádou, ktorá bola zodpovedná za zajatcov, ktorí sa jej vzdali.
<P>
Naliehavo žiadam Parlament, aby Turecko vyzval na spoluprácu s Výborom pre nezvestné osoby organizácie OSN. Ide o vydanie záznamov a sprístupnenie dvoch nedávno vyhradených území v meste Lapithos, takzvaných "zakázaných vojenských území", kde by podľa predpokladov malo byť pochovaných ďalších 800 zajatcov.
<SPEAKER ID="078" NAME="Derek Vaughan" AFFILIATION="S&amp;D">
Vážený pán predsedajúci, v tomto Parlamente sa uskutoční ešte množstvo dôležitých diskusií a rozhodnutí o rozpočtových záležitostiach. Samozrejme, momentálne sa pozeráme na rozpočet na rok 2010, ale ešte je potrebné vyriešiť veľa problémov, kým sa na ňom zhodneme. V Parlamente sa tiež čoskoro začne diskusia o novom finančnom výhľade na obdobie po roku 2013.
<P>
Čaká nás však aj hodnotenie rozpočtu v polovici obdobia, na ktoré sme, zdá sa, takmer zabudli. Nemali by sme naň zabúdať, pretože bude výbornou príležitosťou do budúcnosti. Bude to príležitosť prehodnotiť naše priority. Bude to napríklad príležitosť vyčleniť viac finančných prostriedkov na nový plán hospodárskej obnovy Európy. Možno to bude aj príležitosť na dodatočné vyčlenenie finančných prostriedkov na opatrenia prijaté v Kodani koncom tohto roku.
<P>
Som presvedčený, že Parlament by to nemal strácať zo zreteľa. Tento Parlament by nemal prestávať naliehať na Radu a Komisiu, aby mohol znova preskúmať hodnotenie v polovici obdobia a aby sme mali príležitosť navrhnúť naše priority.
<SPEAKER ID="079" NAME="Pál Schmitt" AFFILIATION="PPE">
(HU) Vážený pán predsedajúci, sloboda slova vrátane slobody vybrať si jazyk, ktorým chcete hovoriť, je základným ľudským právom. Jazyk je mimoriadne dôležitý symbol pre ľudí, ktorí ním hovoria, a je základom ich identity. Každý, kto si to myslí o svojom jazyku, musí rešpektovať jazyk každej inej komunity. Na jeden z oficiálnych jazykov EÚ, maďarčinu, sa však prednedávnom začalo útočiť na Slovensku spôsobom, ktorý celkom popiera európske zmýšľanie. Jeho jazykový zákon otvorene diskriminuje polmiliónovú maďarskú komunitu, ktorá má právo používať vlastný jazyk. V niektorých prípadoch je možné uložiť pokutu vo výške 5 000 EUR.
<P>
Európska únia presadzuje kultúrnu a jazykovú rozmanitosť a s ohľadom na to bol dokonca menovaný komisár pre viacjazyčnosť. Európska charta regionálnych a menšinových jazykov, ktorú ratifikovalo aj Slovensko, zaručuje právo občanov používať svoj materinský jazyk na každej úrovni vzdelávania, na administratívne záležitosti, vo verejných inštitúciách a v oficiálnych dokumentoch. Najdôležitejšia inštitúcia EÚ nesmie jednému z členských štátov tolerovať očividné porušovanie základných pravidiel EÚ a útok na práva menšín bez toho, aby sa ozvala.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Pred niekoľkými mesiacmi Parlament rokoval o situácii v poľskom lodiarskom priemysle. Dosiahli sme dohodu. Predseda našej politickej skupiny pán Schulz v mene skupiny potvrdil, že Parlament nesúhlasil so stratou desaťtisícov pracovných miest v lodeniciach a v podnikoch, ktoré sú ich dodávateľmi. Pán Schulz potvrdil, že Parlament nesúhlasil so zrušením tohto odvetvia v Poľsku ani s následným znížením priemyselnej kapacity Európy.
<P>
Prešlo šesť mesiacov a situácia je takáto: vláda nebola schopná sprivatizovať lodenice, Komisia vôbec nezohľadnila stanovisko Parlamentu, lodenice nevyrábajú, budúcnosť je neistá a ľudia stratili prácu a istotu. Určite sa zhodneme na tom, že táto Komisia nemá žiadnu koncepciu európskej priemyselnej politiky a nepochopila, že lode boli potrebné v minulosti, sú potrebné teraz a budú potrebné aj v budúcnosti.
<SPEAKER ID="081" NAME="Tunne Kelam" AFFILIATION="PPE">
Vážený pán predsedajúci, 23. augusta 2009 sme si pripomenuli 70. výročie neslávne známeho nacisticko-sovietskeho paktu, ktorý rozdelil Európu. Myslím si, že je to šokujúci príklad zblíženia zdanlivo protichodných politických extrémov. Potom sa Moskva a Berlín dohodli, že prvou úlohou je zvrhnúť demokratický politický poriadok v Európe. Moskva aj Berlín sa pritom snažili ovládnuť svet. Preto by sme nikdy nemali zabudnúť na to, že druhú svetovú vojnu začali dvaja diktátori.
<P>
Stalin štyri dni pred podpísaním paktu vysvetlil jeho zmysel svojim súdruhom: "Sovietsky zväz má záujem, aby vypukla vojna medzi Ríšou a kapitalistickým anglo-francúzskym blokom. Musíme urobiť všetko pre to, aby vojna trvala čo najdlhšie, aby sa obidve strany vyčerpali. Potom budeme mať veľký priestor na začatie celosvetovej revolúcie."
<P>
Chcel by som kolegom poslancom pripomenúť uznesenie z apríla tohto roka, v ktorom sa navrhuje, aby bol 23. august vyhlásený za deň spomienky na obete všetkých totalitných režimov.
<SPEAKER ID="082" NAME="Boris Zala" AFFILIATION="S&amp;D">
(SK) Na minulej schôdzi Parlamentu, ale aj na tejto, sme počuli vystúpenie mnohých maďarských poslancov, ktorí kritizovali slovenský jazykový zákon. Chcem povedať zároveň, že vám aj všetkým poslali listy s mnohými argumentmi, kde môžem celkom pokojne povedať, že väčšina týchto argumentov sú dezinterpretácie, výmysly a vyskytujú sa aj zámerné klamstvá.
<P>
Slovenský jazykový zákon v plnej miere dodržiava všetky otázky ľudských práv, zároveň aj práv ochrany jazyka menšín. Myslím si, že je to veľmi nebezpečná politika, ktorou maďarskí poslanci takto priamo a bezprostredne provokujú samotný extrémizmus, či už v Maďarsku alebo v okolitých štátoch. Myslím si, že by si mali uvedomiť, že je to veľmi nebezpečná politika, a tak, ako sme ich aj dneska počuli, mali by prestať s týmito výmyslami.
<SPEAKER ID="083" NAME="Alojz Peterle" AFFILIATION="PPE">
(SL) Od mnohých slovinských a talianskych občanov som dostal žiadosti s výzvou, aby som Parlament upozornil na zámer Talianska postaviť v Terstskom zálive plynový terminál.
<P>
Mám rovnaké obavy ako slovinské a talianske environmentálne organizácie, že tento plynový terminál by mohol výrazne zaťažiť už teraz ekologicky veľmi zraniteľnú oblasť. Mám na mysli more v Terstskom zálive spolu s priľahlými mestskými aglomeráciami. Tieto organizácie tiež vyjadrili pochybnosti o správnosti dokumentov použitých pri hodnotení vplyvu na životné prostredie.
<P>
Vyzývam aj vlády Talianska a Slovinska, aby na tomto projekte spolupracovali v zmysle vyhlásenia, ktoré podpísali v septembri minulého roku. Inými slovami, vyzývam ich, aby spolupracovali pri hodnoteniach vplyvu na životné prostredie na severe Jadranu, respektíve v Terstskom zálive. Očakávam tiež, že na základe vykonaného hodnotenia sa vlády dohodnú na vhodnejšom mieste pre tento plynový terminál ako Terstský záliv.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, súhlasím so svojou estónskou kolegyňou pani Oviirovou v tom, že hospodárska kríza sa ani zďaleka neskončila. V celej Európe začína vládnuť zvláštny optimizmus napriek tomu, že sa zvyšuje nezamestnanosť, národné hospodárstva sa zadlžujú, obyvateľstvo starne a nad Európou visí akási trojitá gilotína. Napriek tomu všetkému sa vyhlasuje, že recesia sa skončila. Plánuje sa stratégia ústupu, podľa ktorej sa viac nemusíme zaťažovať stratégiou obnovy. Európa začala so stratégiou obnovy a s riešením hospodárskej krízy veľmi dobre a príkladne. Aj Spojené štáty americké sa od Európy poučili a nasledovali jej príklad, ale potom sa Európa takmer zastavila. Okrem toho vedie tento falošný optimizmus k nesprávnym riešeniam. Nad hospodárskou krízou sme ešte nezvíťazili.
<SPEAKER ID="085" NAME="Marian-Jean Marinescu" AFFILIATION="PPE">
(RO) Vznik Aliancie za európsku integráciu po predčasných voľbách, ktoré sa konali v júli 2009, znova potvrdzuje proeurópske úsilie občanov Moldavskej republiky. Toto je mimoriadne dôležitý krok, ktorý si Moldavsko ani Európska únia nemôžu dovoliť premárniť.
<P>
Politická situácia je stále nestabilná. Preto úspech aliancie, a teda aj demokratického Moldavska závisí najmä od podpory jeho európskych partnerov. Moldavsko prevzalo zodpovednosť za svoje proeurópske smerovanie. Úlohou Európskej únie je uľahčiť mu túto cestu.
<P>
To, že si Moldavci vybrali európsku alternatívu, sa teraz prejavuje aj na politickej úrovni. Z tohto dôvodu musíme bezpodmienečne podporiť Alianciu za európsku integráciu v Moldavskej republike, ktorá je jedinou príležitosťou na postupnú, ale rýchlu integráciu do európskej rodiny. Vyzývam Európsku komisiu, aby čo najskôr prerokovala podpísanie novej dohody s Moldavskou republikou a použila všetky dostupné prostriedky na pomoc tejto republike pri prekonávaní ťažkej finančnej situácie, v ktorej sa nachádza.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Dôveryhodnosť Európskej únie výrazne klesá, ak reaguje len na prípady porušovania ľudských práv mimo EÚ, ale neprotestuje v prípade vážneho porušenia ľudských práv, ktoré sa práve odohralo na Slovensku v dôsledku vnútroštátneho jazykového zákona a ktoré spôsobilo bezprecedentné napätie vo vzťahoch medzi väčšinovými a menšinovými komunitami.
<P>
Jazyk menšiny bol podriadený jazyku väčšiny, ako to povedal aj pán Vollebaek, vysoký komisár OBSE pre národnostné menšiny. Kolegovi Borisovi Zalovi by som chcel povedať, že by sme boli veľmi radi, keby sme na tento problém nemuseli upozorňovať tu v Európskom parlamente. Upozorňujem naň len preto, že zákon už na Slovensku nadobudol účinnosť a výrazne obmedzuje použitie jazykov menšín a diskriminuje maďarskú komunitu, ktorá tam žije. Preto bude budúca Komisia s pánom Barrosom zodpovedná za zriadenie fór, kde bude možné tieto prípady preskúmať, ako uviedol Leonard Orban vo svojom liste. Slovensko musí dodržiavať svoje medzinárodné záväzky, Rámcový dohovor na ochranu národnostných menšín a Európsku chartu regionálnych a menšinových jazykov.
<SPEAKER ID="087" NAME="Piotr Borys" AFFILIATION="PPE">
(PL) Vážený pán predsedajúci, požiadal som o slovo s cieľom hovoriť o misii v Afganistane. Táto téma so sebou prináša problémy pre všetkých zainteresovaných. Týka sa aj NATO, aj Európskej únie. Konkrétne by som chcel poukázať na to, že je nutné klásť väčší dôraz na potrebu humanitárnej, sociálnej a hospodárskej pomoci pre afganský ľud, ktorý, žiaľ, znáša dôsledky vojny už 30 rokov. Upozorňujem na túto záležitosť pre nárast počtu útokov na vojakov v súvislosti s prezidentskými voľbami. Ako všetci vieme, pred voľbami sa počet týchto útokov zvýšil a sú čoraz násilnejšie. Táto pomoc je dôležitá predovšetkým v súvislosti s vybudovaním dôvery a rekonštrukciou krajiny.
<P>
V Afganistane nedávno prišiel o život kapitán poľských ozbrojených síl Daniel Ambroziński. Zdá sa, že jeho smrť bola v podstate spôsobená slabosťou afganskej armády a polície, ktoré sa nechali podplatiť. Všetci dobre vedia, že afganská armáda a policajné zložky sú v zložitej finančnej situácii. Podľa médií sú afganskí vojaci radi, ak zarobia 20 USD. Vojenské úsilie musí sprevádzať sociálna, humanitárna a hospodárska pomoc.
<SPEAKER ID="088" NAME="Predsedajúci">
Dvadsať sekúnd pre pána Kellyho na veľmi stručnú reakciu.
<SPEAKER ID="089" NAME="Seán Kelly" AFFILIATION="PPE">
Vážený pán predsedajúci, chcem len veľmi stručne povedať, že jeden britský kolega dnes večer v Írsku uviedol mylné a trochu povýšenecké vyhlásenie o Lisabonskej zmluve. Írsko nikto nenútil, aby o Lisabonskej zmluve hlasovalo druhýkrát. Rozhodnutie prijal írsky parlament nezávisle a nezávisle ho bude vykonávať írsky ľud. V skutočnosti nás nikto do ničoho nenútil od získania nezávislosti od Británie v roku 1922.
<SPEAKER ID="090" NAME="Predsedajúci">
Dámy a páni, počuli sme 39 vystúpení za 45 minút. Myslím si, že je to výborný výkon. Bola to dobrá rozprava a chcel by som popriať všetko najlepšie hlavne tým, ktorí vystúpili prvýkrát. Chcel by som zdôrazniť predovšetkým to, že Komisia musí brať do úvahy pripomienky uvedené v rozprave, inak sa do Parlamentu budeme chodiť iba vyrozprávať. Komisia bola pozorná. Všimol som si, že naši komisári boli veľmi pozorní, takže sa budú bezpochyby zaoberať pripomienkami, ktoré uviedli všetci kolegovia poslanci.
