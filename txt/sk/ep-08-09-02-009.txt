<CHAPTER ID="009">
Uvedenie návrhu všeobecného rozpočtu Radou - Rozpočet 2009 (rozprava) 
<SPEAKER ID="804" NAME="Predseda">
. - Ďalším bodom programu je rozprava o uvedení návrhu všeobecného rozpočtu na rok 2009 Radou. Vítam pána Érica Woertha, ministra pre rozpočet, verejné účty a štátnu službu, ktorý zastupuje predsedníctvo Rady.
<SPEAKER ID="195" NAME="Éric Woerth">
úradujúci predseda Rady. - (FR) Vážený pán predseda, dámy a páni, je mi cťou a som rád, že dnes môžem vystúpiť pred týmto Parlamentom. Mám na to dva dôvody. Prvým je skutočnosť, že váš Parlament je centrom európskej demokracie. Francúzske predsedníctvo vo veľkej miere rešpektuje a ctí si prácu, ktorú ste pre podporu európskej integrácie vykonali. Najlepším dôkazom našej vôle napomôcť Európu v pokroku bol júlový prejav francúzskeho prezidenta v Štrasburgu. Rovnako zmýšľam aj ja a moji kolegovia vo francúzskej vláde. Druhý dôvod mojej radosti je ten, že návrh rozpočtu na rok 2009, ktorý dnes uvádzam, bol 17. júla jednomyseľne schválený Radou . Jednomyseľnosť je dôkazom, že návrh je vyvážený a že umožňuje všetkým vládam EÚ vyjadriť svoj súhlas.
<P>
Naše počiatočné kontakty poskytli veľmi dobrý základ pre ďalšie pokračovanie rozpočtového postupu. Trojstranný dialóg a zmierovacie konania sa uskutočnili v konštruktívnej atmosfére. Dosiahli sme už dohodu o štyroch vyhláseniach a som si istý, že sa zhodneme aj v mnohých ďalších otázkach spoločného záujmu.
<P>
Môžem vás ubezpečiť, že Rada je pripravená pokračovať v tomto dialógu na vysokej úrovni s cieľom zaručiť takú dohodu o rozpočte na rok 2009, ktorá bude uspokojivá pre všetkých.
<P>
Mala by byť v súlade s troma zásadami: Prvá sa týka zaručenia financovania politických priorít Európskej únie - vytvorili sme finančný rámec na obdobie 2007 - 2013 a ak chceme dosiahnuť svoje ciele z hľadiska konkurencieschopnosti, súdržnosti a rastu, musíme ho plniť. Druhá súvisí s dodržiavaním pravidiel rozpočtovej disciplíny a riadneho finančného hospodárenia, ktoré je zakotvené v medziinštitucionálnej dohode. Výdavky nesmú prekročiť hranice stanovené touto dohodou a v rámci stropov jednotlivých okruhov je potrebné zachovať dostatočné rezervy. Tretia zásada sa týka požiadavky, aby sa rozpočtové prostriedky prispôsobili skutočným potrebám. Predovšetkým by sme sa mali poučiť z výsledkov predošlých rozpočtových plnení, aby sme dokázali určiť našu skutočnú schopnosť uplatňovať sektorové politiky. Navyše, od zavedenia finančného výhľadu v roku 1988 je rozpočet Spoločenstva vystavený nedostatočnému využívaniu platobných rozpočtových prostriedkov. Plnenie rozpočtu sa zlepšuje vďaka úsiliu pani komisárky Dalie Grybauskaitéovej, avšak ostáva mnoho neistôt v súvislosti s rokom 2009 a v tomto štádiu neexistujú presvedčivé dôkazy, že rok 2009 sa bude od predošlých líšiť.
<P>
Dôležité je aj chrániť záujmy európskych daňových poplatníkov, najmä v súčasnom hospodárskom ovzduší, preto sa podľa možnosti musíme vyhýbať zahrnutiu takých prostriedkov do rozpočtu, ktoré nebude možné využiť. Rada sa preto pri svojej práci riadila zásadou vypracovania realistického a vyváženého rozpočtu.
<P>
Skôr než vám predstavím výsledky jej práce, by som rád uviedol pár slov o nástroji rýchlej reakcie na prudko stúpajúce ceny potravín v rozvojových krajinách. Naše diskusie v priebehu niekoľkých budúcich týždňov sa sústredia na túto otázku. Európska rada na svojom zasadnutí 19. a 20. júna vyslala silný politický impulz formou privítania zámeru Komisie s cieľom predložiť návrh na vytvorenie nového fondu na podporu poľnohospodárstva v rozvojových krajinách. Mandát Európskej rady je však z tohto hľadiska dosť jednoznačný. Nájdenie riešenia spočíva v dodržiavaní súčasného finančného výhľadu.
<P>
Som si vedomý, že Európsky parlament v súčasnom období nemá rovnaký názor. Rada však návrh, ktorý Komisia schválila 18. júla, aj napriek tomu zhodnotí z uvedeného hľadiska .
<P>
Na záver by som vám rád pripomenul, že Európska rada len včera znova potvrdila svoju pripravenosť podporiť okrem sumy 6 miliónov EUR v rámci núdzovej pomoci, ktorá už bola vyplatená, úsilie o obnovu Gruzínska vrátane oblastí Južného Osetska a Abcházska. Z uvedeného dôvodu EÚ prijme iniciatívu a v najbližšom čase zorganizuje medzinárodnú konferenciu o pomoci pri obnove Gruzínska. Európska rada na svojom včerajšom zasadnutí požiadala Radu a Komisiu, aby začali s prípravami na túto konferenciu.
<P>
Rád by som vás teraz informoval o ťažisku návrhu rozpočtu na rok 2009, ktorý pripravila Rada.
<P>
Navrhujeme rozpočet vo výške 134 miliárd EUR vo viazaných rozpočtových prostriedkoch, čo je o 469 miliónov menej ako bolo uvedené v predbežnom návrhu rozpočtu. V porovnaní s rokom 2008 ide pri viazaných rozpočtových prostriedkoch o zvýšenie na 2,8 %, čo znamená, že v súvislosti s viazanými rozpočtovými prostriedkami sa využili všetky možnosti EÚ.
<P>
Čo sa týka platobných rozpočtových prostriedkov, Rada v porovnaní s predbežným návrhom rozpočtu vykonala úpravu a obmedzila ich na 1,7 miliárd EUR. V súlade s vašimi požiadavkami z minulých rokov sa Rada rozhodla, že nevykoná náhodné všeobecné zníženia vo všetkých okruhoch. Zníženie je naopak založené na podrobnej analýze plnenia rozpočtu v rokoch 2007 a 2008 a na realistickom prístupe k potenciálu realizácie a ukončenia programov Spoločenstva. Z uvedeného dôvodu dosahuje výška rozpočtu čo sa týka platobných rozpočtových prostriedkov 115 miliárd EUR.
<P>
Zníženie úrovne platobných rozpočtových prostriedkov v roku 2009, nie je, a tento bod zdôrazňovať nemusím, prekvapujúce. Pri schválení finančného rámca na roky 2007 - 2013 sa táto skutočnosť považovala za samozrejmosť. Oveľa nižší strop platobných rozpočtových prostriedkov na rok 2009 v porovnaní s rokmi 2008 a 2010 možno vysvetliť predovšetkým pohybom rozpočtových prostriedkov v prospech kohéznej politiky, ktorú koncom roka 2009 ovplyvní koniec programovacieho obdobia 2000 - 2006 a postupný nárast počas programovacieho obdobia 2007 - 2013. Nezaznamenali sme ani žiaden náznak začiatku rýchlejšej realizácie nových programov. Naopak, mechanizmus monitorovania schvaľovania riadiacich a kontrolných systémov a najdôležitejších projektov ukazuje, že sa začínajú realizovať pomalšie. Z uvedeného dôvodu sú zo 433 programov len dva také, konkrétne v Maďarsku, ktorým boli poskytnuté priebežné platby.
<P>
Úroveň platobných rozpočtových prostriedkov v našom návrhu rozpočtu je preto realistická a prispôsobená potrebám Únie.
<P>
Pri každom okruhu je potrebné zdôrazniť niekoľko bodov.
<P>
Čo sa týka okruhu Konkurencieschopnosť pre rast a zamestnanosť, prikladá Rada veľkú dôležitosť realizácii lisabonskej stratégie. Zaručila preto poskytovanie financovania v dostatočnej výške, predovšetkým pre programy v oblasti výskumu a technologického rozvoja, transeurópske siete a zlepšenie kvality vzdelávania a celoživotného vzdelávania. Ako som už uviedol, Rada obmedzila nárast viazaných rozpočtových prostriedkov na základe analýzy potenciálu programov, ktoré sa majú realizovať.
<P>
Aj napriek tomu by som však rád zdôraznil, že v tomto kontexte je nárast viazaných rozpočtových prostriedkov dosť značný v oblasti prioritných programov. Napríklad rámcového programu pre výskum sa bude v porovnaní s rokom 2008 týkať desaťpercentný nárast, programu zameraného na inováciu a konkurencieschopnosť šestnásťpercentný, programu celoživotného vzdelávania, ktorý je pre európskych občanov veľmi dôležitý, šesťpercentný nárast.
<P>
Uvedené príklady jasne poukazujú na cielenú stratégiu Rady. Navyše, Rada zredukovala platobné rozpočtové prostriedky (o 471 miliónov) znížením niekoľkých konkrétnych rozpočtových riadkov s cieľom zohľadniť ako sa rozpočtové prostriedky využili.
<P>
Pokiaľ ide o podkapitolu 1b, Súdržnosť pre rast a zamestnanosť, Rada schválila výšku viazaných rozpočtových prostriedkov, ktoré navrhla Komisia vo svojom predbežnom návrhu rozpočtu. Čo sa týka platobných rozpočtových prostriedkov, prijali sme vyvážený prístup formou zvýšenia o sumu 50 miliónov EUR v prípade krajín a regiónov usilujúcich sa o konvergenciu na jednej strane a zníženia o sumu 300 miliónov EUR v oblasti regionálnej konkurencieschopnosti na druhej strane.
<P>
Ide o primerané celkové zníženie o 250 miliónov EUR platobných rozpočtových prostriedkov a som rád, že sme sa dokázali zhodnúť na spoločnom vyhlásení o štrukturálnych fondoch, Kohéznom fonde a o programoch rozvoja vidieka.
<P>
Čo sa týka okruhu Zachovanie a riadenie prírodných zdrojov, Rada schválila obmedzené zníženie o sumu 382 miliónov EUR v prípade viazaných a 497 miliónov EUR v prípade platobných rozpočtových prostriedkov. Ide predovšetkým o rozpočtové riadky, ktoré sa týkajú intervencie na trhu a zúčtovania a do istej miery rozvoja vidieka.
<P>
Rád by som zdôraznil aj to, že sa zachovali rozpočtové riadky, ktoré sa týkajú potravinových programov, bezplatnej distribúcie ovocia, zeleniny, mlieka do škôl a opatrení na propagáciu. Zachovali sme aj objem navrhovaný Komisiou pre politiky v oblasti životného prostredia.
<P>
Čo sa týka okruhu 3, Občianstvo, sloboda, bezpečnosť a spravodlivosť, Rada mierne zvýšila rezervy možné v rámci stropov v celkovej výške 76 miliónov EUR formou cielených znížení vo výške 20 miliónov EUR z viazaných rozpočtových prostriedkov. V uvedenej súvislosti by som rád zdôraznil dôležitosť, ktorú francúzske predsedníctvo prikladá prisťahovaleckej politike. Preto sme začlenili aj sumu, ktorá bola v predbežnom návrhu rozpočtu navrhovaná pre agentúru Frontex.
<P>
Čo sa týka okruhu 4, EÚ ako globálny partner, vyvinuli sme úsilie s cieľom predvídať potreby súvisiace s Palestínou a Kosovom bez toho, aby sme čakali na opravný list Komisie, ktorý sa má schváliť na budúci týždeň. Z uvedeného dôvodu sme v porovnaní s predbežným návrhom rozpočtu vyčlenili dodatočné prostriedky vo výške 100 miliónov EUR pre Palestínu a vo výške 60 miliónov EUR pre Kosovo.
<P>
S ohľadom na SZBP Rada prijala ako preventívne opatrenie viazané a platobné rozpočtové prostriedky, zadané v predbežnom návrhu rozpočtu, ktoré sú v súlade so sumami uvedenými v medziinštitucioálnej dohode zo 17. mája 2006. Čo sa týka platobných rozpočtových prostriedkov, zníženia dosiahli sumu 393 miliónov EUR, polovica zníženej sumy sa však týka rezervy na pomoc v núdzových situáciách a ako viete, Rada uvažuje nad financovaním tejto rezervy prostredníctvom presunu platobných rozpočtových prostriedkov rovnako ako po minulé roky.
<P>
Nakoniec, čo sa týka okruhu 5, Rozpočtové prostriedky pre administratívu, Rada schválila kontrolované zvýšenie v objeme 3,8 % vo výdavkoch na administratívu, ktoré pokladá za potrebné na zaručenie primeraného fungovania inštitúcií. Možná rezerva v rámci okruhu 5 predstavuje 224 miliónov EUR. Rada samozrejme schválila 250 miest súvisiacich s rozšírením v roku 2007. Na základe minulých plnení rozpočtu sme vykonali aj cielené zníženia vhodnejšie ako všeobecné zníženia, ktoré sa stali už takmer tradíciou.
<P>
Nakoniec, čo sa týka decentralizovaných agentúr, zohľadnili sme ich životný cyklus. Nemôžeme pristupovať k agentúram, ktoré už dosiahli štandardné pracovné tempo rovnako ako k tým, ktoré ešte len získavajú svoje odborné znalosti, ktoré sa ešte len vyvíjajú. Z uvedeného dôvodu sme zohľadnili prebytok niektorých agentúr z predošlých finančných rokov. Ide aj o agentúry Frontex a Eurojust, ktoré patria k našim prioritám.
<P>
Na záver by som preto rád poznamenal, že mám pocit, že rozpočet na rok 2009 predstavuje rovnováhu medzi ambíciami, ktoré všetci prirodzene v súvislosti s Európskou úniou máme, a rozumným rozpočtovaním, ktoré dokážeme pred občanmi obhájiť. Najdôležitejšie je, aby občania európskej myšlienke dôverovali.
<P>
Tento Parlament bude mať pravdepodobne iný názor. Sme však len na začiatku rozpočtového postupu a ešte stále máme dostatok času na zosúladenie svojich názorov na štruktúru rozpočtu na rok 2009, ako aj na odpoveď na výzvy, ktorým čelíme v dôsledku nových návrhov Komisie. Som si istý, že naše tri inštitúcie potom vyvinú všetko úsilie, aby sme počas dvoch mesiacov v období medzi dnešným dňom a zmierovacím konaním v novembri, dosiahli komplexnú dohodu o všetkých spomínaných otázkach. Dúfam, že táto dohoda bude najlepším možným kompromisom pre inštitúcie, ako aj pre európskych občanov. Na moju plnú angažovanosť v tomto smere sa môžete plne spoľahnúť.
<SPEAKER ID="196" NAME="Predseda">
. - Ďakujem veľmi pekne, pán minister. Zaslúžili by ste si oveľa väčšiu účasť, ale kvalita tých, ktorí sa zúčastnili, to vyrovnáva. Dnes samozrejme len začíname úvodné rozhovory a je prítomný aj pán minister, ktorý bol na tomto mieste pred vami.
<SPEAKER ID="197" NAME="Jutta Haug">
spravodajkyňa. - (DE) Vážený pán predseda, pani komisárka, pán úradujúci predseda Rady, práve ste poznamenali, že sme na začiatku rozpočtového postupu. Čo sa týka Parlamentu, nie je to tak. S rozpočtovým postupom a diskusiách o postupe, ako aj o rozpočte na rok 2009 sme začali začiatkom tohto roka. Prešli sme už teda dlhú cestu. Navyše je veľmi dôležité, že sme sa v Parlamente zhodli, že nás obzvlášť nezaujal ani predbežný návrh rozpočtu Komisie ani návrh Rady, v ktorom, ako vieme, boli obmedzené viazané, ako aj platobné rozpočtové prostriedky obsiahnuté v odhadoch Komisie. Tento rozpočet s určitosťou nepovažujeme za jeden z tých ambicióznych rozpočtov, ktorý by uspokojoval požiadavky Európskej únie vo všetkých možných oblastiach politických činností.
<P>
Parlament znova vyjadril nespokojnosť predovšetkým so skutočnosťou, že v rozpočte sa v dostatočnej miere neodrazil zámer potreby riešiť problém klimatických zmien, ktoré sú predmetom neustálych a všadeprítomných diskusií. My v Parlamente, ako je zrejmé z vysokej podpory, ktorú prejavil Parlament v júlovom hlasovaní rokovaciemu tímu Výboru pre rozpočet, zaručíme, že boj proti klimatickým zmenám možno zintenzívniť vo viacerých častiach rozpočtu a že ho možno financovať pomocou európskych prostriedkov. Sme presvedčení, že medzi viazanými a platobnými rozpočtovými prostriedkami nemôže byť rozdiel vo výške 15 %, ktorý navrhla Komisia a ktorý ešte viac prehĺbila Rada.
<P>
Naopak, musíme zaručiť, že získame rozpočet, ktorý je viac v súlade so zásadami správnosti a zrozumiteľnosti rozpočtu. Niet pochýb, že v priebehu dôjde k viacerým zanieteným diskusiám. Pevne však dúfam, že ak sa nám podarí navzájom dohodnúť o určitých otázkach, dopracujeme sa k uspokojivému výsledku.
<SPEAKER ID="199" NAME="Janusz Lewandowski">
spravodajca. - (PL) Vážený pán predseda, ako zvyčajne, na jeseň vstupujeme do rozhodujúcej fázy rozpočtového postupu, tentoraz na rok 2009. Našou úlohou je upozorniť a zohľadniť všetky zmeny, ktoré sa vyskytli od prijatia predbežných návrhov rozpočtu.
<P>
Pre mňa ako spravodajcu o rozpočte Európskeho parlamentu a ďalších európskych inštitúcií predstavuje najväčší problém a starosť neistota v súvislosti s osudom Lisabonskej zmluvy. Rozpočtové odhady na rok 2009 boli založené na najpravdepodobnejšom výsledku, konkrétne na nadobudnutí účinnosti zmluvy, ktorá zásadne rozširuje spolurozhodovacie právomoci Európskeho parlamentu. Keďže v súčasnosti visí nad zmluvou otáznik, normálnou reakciou v súvislosti s rozpočtom je oddeliť z predbežných výdavkov pre budúci rok výdavky priamo spojené s Lisabonskou zmluvou. Uvedenú požiadavku sme zadali všetkým európskym inštitúciám. Máme už reakciu Európskeho parlamentu, ktorú v súčasnom období skúmame. Ešte nejde o oficiálny dokument predsedníctva Parlamentu, spĺňa však požiadavku oddeliť výdavky spojené s Lisabonskou zmluvou, ktoré možno zohľadniť neskôr, keď sa situácia zmení.
<P>
Neistota týkajúca vplyvu osudu Lisabonskej zmluvy na rozpočet na rok 2009 nás však neospravedlňuje pri uplatňovaní ostatných zásad riadiacich prípravu plánu výdavkov na rok 2009. Musíme vziať na vedomie nové pravidlá odmeňovania poslancov Európskeho parlamentu a odmeňovania a zamestnávania asistentov. Musíme pokryť výdavky na európsku predvolebnú kampaň a prihliadať na pohyb cien rozličných zdrojov energie, ktorý sa vyskytol v roku 2008. Rok 2009 je predovšetkým rokom volieb a musíme sa počas neho usilovať o presnosť a rozpočtovú disciplínu. Rozširovanie európskej byrokracie, inými slovami európskej administratívy, nie je pre ľudí, ktorých žiadame o obnovenie mandátu poslancov Európskeho parlamentu, najlepším signálom.
<P>
Rád by som upriamil pozornosť ešte na jednu záležitosť, ktorá ma neznepokojuje ako spravodajcu Európskeho parlamentu ale ako člena spoločenstva demokratických národov, ktorého zaujímajú ľudské práva a zvrchovanosť všetkých národov Európy. Na úrovni rozpočtu by sme mali reagovať aj na to, čo sa odohralo v Gruzínsku. Som presvedčený, že Európsky parlament by mal k tejto otázke zaujať stanovisko v prvom čítaní, pretože nebude jednoduché presvedčiť európskych daňových poplatníkov, aby aj naďalej pokračovali v poskytovaní bezpodmienečnej pomoci Rusku, ktoré míňa prostriedky na vojny za hranicami svojej krajiny.
<SPEAKER ID="201" NAME="Kyösti Virrankoski">
podpredseda Výboru pre rozpočet. - (FI) Vážený pán predseda, pán minister, pani komisárka, predovšetkým by som rád vyjadril svoju vďaku za to, že návrh budúcoročného rozpočtu sa už dostal do Parlamentu. Zároveň by som rád vyjadril svoju ľútosť nad tým, že predseda nášho výboru, pán Reimer Böge, sa pre dôležité povinnosti vo vlastnej krajine nemôže zúčastniť na tejto rozprave. Z uvedeného dôvodu vystúpim za Výbor pre rozpočet miesto neho.
<P>
Chcem poďakovať Rade a jej predsedníctvu za konštruktívnu spoluprácu, pretože v júli, na zmierovacom konaní týkajúcom sa rozpočtu, sme okrem iného vydali dôležité spoločné vyhlásenia, ktoré sa týkajú predovšetkým využívania štrukturálnych fondov, Kohézneho fondu, Európskeho fondu solidarity, Európskeho fondu na prispôsobenie sa globalizácii a výdavkov na zamestnancov. Uvedená skutočnosť je aj predzvesťou pozitívnej atmosféry zmierovacieho konania, ktoré sa má uskutočniť v novembri. Rada však nespolupracovala až v takej miere napríklad čo sa týka financovania rozličných nových pracovných miest, o ktorých sa diskutovalo a ktoré boli zahrnuté do uznesení Európskej rady v júni.
<P>
Dosť skromný bol už predbežný návrh rozpočtu Komisie. Viazané rozpočtové prostriedky dosiahli výšku 134,4 miliárd EUR, čo je o 2,6 miliárd menej ako bolo uvedené vo finančnom výhľade a platobné rozpočtové prostriedky boli ešte skromnejšie, dosiahli výšku 116,7 miliárd EUR. Uvedená suma sa rovná rozpočtovým prostriedkom vo výške len 0,9 % HDP EÚ, čo je oveľa menej ako už výrazne kompromisný finančný rámec s priemerom 1 %. Rada ďalej znížila rozpočet o sumu 500 miliónov EUR čo sa týka viazaných a o 1,8 miliárd EUR čo sa týka platobných rozpočtových prostriedkov.
<P>
Podľa mňa tento výrazne znížený rozpočet neodráža ani priority EÚ ani priority Parlamentu. Veľmi nebezpečné je znižovať prostriedky v okruhu 1, ktorý je pre trvalo udržateľný rast a zamestnanosť životne dôležitý. Nedostatok platobných rozpočtových prostriedkov hrozí najmä štrukturálnej politike, ktorá predstavuje jednu z najdôležitejších priorít Parlamentu. Jej realizácia sa už aj tak dosť odsúvala.
<P>
Je úplne jasné, že je potrebné sa zaoberať predovšetkým okruhom 1, avšak aj okruhom 4, ktorý je niekoľko rokov opakovane nedostatočne financovaný. V súčasnosti máme ťažkosti s Palestínou a Kosovom.
<P>
Nakoniec by som rád zdôraznil dve otázky. Prvou je potravinový nástroj. Komisia navrhuje približne 1 miliardu EUR na rozvoj potravinovej pomoci a výroby potravín v rozvojových krajinách. Parlament túto myšlienku podporuje, ľutuje však, že Komisia nenavrhla žiadne vhodné nástroje. Vhodnou príležitosťou je medziinštitucionálna dohoda a aj Výbor pre rozpočet je pripravený a prejavil vôľu podporiť ju v súvislosti so spomínanou otázkou.
<P>
Európsky parlament je pripravený podporiť aj obnovu Gruzínska. Rozpočtový postup ponúka príležitosti aj pre túto oblasť podpory. Dúfame, že keď Komisia v mene Európskej únie na budúcej konferencii darcov prisľúbi pomoc, prediskutuje ju vopred s rozpočtovými orgánmi.
<SPEAKER ID="203" NAME="Dalia Grybauskaitë">
členka Komisie. - Vážený pán predseda, rada by som vám pripomenula príjemnú atmosféru počas našich rokovaní, ktoré začali na jar a ktoré sme ukončili pred letnými parlamentnými prázdninami. Dúfam, že v podobnom duchu budeme pokračovať aj naďalej, počas celého postupu.
<P>
Rada by som upriamila vašu pozornosť na skutočnosť, že v rámci našich rokovaní máme štyri hlavné skupiny problémov. Prvá sa týka výšky platobných rozpočtových prostriedkov, ktoré Rada znížila o 1,8 miliardy EUR. V súvislosti s hodnotením návrhu Komisie Parlament zastáva názor, že je príliš skromný a podľa Rady je príliš ambiciózny. Dúfam teda, že v poslednom štádiu našich rokovaní sa nám podarí nájsť kompromis a vhodný rozpočet pre Európu.
<P>
Druhá skupina problémov sa sústreďuje okolo okruhu 4 a tu by som rada uviedla tri prvky: dodatočné prostriedky pre Kosovo a Palestínu, rezervy na núdzovú pomoc, predovšetkým čo sa týka potreby rýchlej reakcie v priebehu tohto a budúceho roka a samozrejme nadchádzajúca konferencia darcov s cieľom pomôcť Gruzínsku. Žiadne rozhodnutie nám nebolo predložené ešte dodnes.
<P>
Tretia skupina, ktorú považuje Komisia za problematickú, sa týka administratívnych výdavkov, pri ktorých Rada ako zvyčajne schvaľuje pracovné miesta, avšak znižuje financovanie. V tomto štádiu a na základe týchto návrhov to z pohľadu Komisie znamená, že nebude možné prijať viac zamestnancov aj napriek tomu, že sa schválilo rozšírenie o 250 pracovných miest.
<P>
Štvrtá skupina problémov sa týka potravinového nástroja. Na podnet Rady sme podali návrh, ktorý Parlament v súčasnom štádiu ešte neschválil ako nástroj. A práve to sa týka štvrtej skupiny našich rokovaní, ktoré považujem za problematické.
<P>
Vo všeobecnosti môžu ťažkosti spôsobiť len uvedené štyri body. Čo sa týka zvyšnej časti, je pripravená a vypočítaná veľmi dobre a myslím si, že pre v súvislosti s touto zvyšnou časťou dosiahneme dohodu veľmi rýchlo. Ak budeme aj naďalej spolupracovať v rovnakom duchu ako dnes, dúfam, že vyriešime všetky problémy.
<SPEAKER ID="205" NAME="Éric Woerth">
úradujúci predseda Rady. - (FR) Vážený pán predseda, v prvom rade ďakujem za túto diskusiu. Rád by som pani Haugovej povedal, že tento rozpočet je určite ambiciózny aj napriek tomu, že sumy sa v jednotlivých okruhoch nie sú úplne rovnaké. V podstate však máme rovnaký cieľ a zjavne musíme svoje názorové rozdiely zosúladiť. Máme na to dva mesiace.
<P>
Po druhé, pán Lewandowski, čo sa týka vašich poznámok o následkoch Lisabonskej zmluvy, aj my si rovnako ako vy želáme zvážiť skutočnosť, že proces ratifikácie sa ešte neuzavrel a z uvedeného dôvodu je rozumné nezačleniť príslušné výdavky do rozpočtu. Myslím si, že zhoda našich názorov je v tomto prípade zrejmá. Zmienili ste sa o Gruzínsku. Pani komisárka sa uvedenej problematiky dotkla ako jedného z najdôležitejších problémov, ktoré je potrebné vyriešiť a Rada vyjadrila svoj názor na túto problematiku. Musíme sa preto zosúladiť s cieľom pripraviť oblasti politiky, ktoré sme určili včera popoludní.
<P>
Pán Virrankoski, čo sa týka predbežného návrhu rozpočtu, tvrdíte, že už teraz je príliš skromný a že v súčasnosti ho uťahujeme ešte viac. Máte pravdu. Najskôr je však potrebné uvedomiť si rozdiel medzi viazanými a platobnými rozpočtovými prostriedkami. Čo sa týka viazaných rozpočtových prostriedkov, v porovnaní z rokom 2008 ide o nárast len o takmer 3 %. Myslím, že uvedená skutočnosť je dôkazom našej ambicióznosti. Čo sa týka platobných rozpočtových prostriedkov, je pravda, že sa plánuje zníženie v podobnom objeme. Pokúšal som sa vysvetliť, že sme vykonali veľmi podrobnú analýzu a že nejde o výsledok náhodnej a nekritickej metódy znižovania platobných rozpočtových prostriedkov. Ide jednoducho o výsledok analýzy miery využitia rozpočtových prostriedkov rozličnými politikami. Pokúsil som sa vysvetliť to postupne po jednotlivých okruhoch. Ak sa v krátkosti vrátime k okruhu 1, je pravda, že v rámci neho došlo k zníženiu, avšak zároveň s týmto znížením sa plánuje zvýšenie o 50 miliónov EUR pre krajiny a regióny usilujúce sa o konvergenciu. Túto informáciu som chcel uviesť. V rámci okruhu 4, a pani komisárka uviedla aj túto skutočnosť, došlo k zvýšeniu platobných rozpočtových prostriedkov pre Palestínu a Kosovo, a polovica zníženej sumy rozpočtových prostriedkov prešla v návrhu rozpočtu do rezervného fondu, ktorý je možné financovať, ako doteraz, prostredníctvom presunov prostriedkov. Do novembra zrejme budeme musieť podrobnejšie prediskutovať tie otázky, ktoré sú konkrétne, jasne definované a ktoré závisia od istých parametrov a budeme sa musieť zosúladiť a nájsť najlepší možný kompromis, kompromis, ktorý by nám pomohol napredovať.
<SPEAKER ID="206" NAME="Predseda">
. - Táto priebežná rozprava o rozpočte bola veľmi dôležitá. Všetci ste dokázali veľmi rýchlo zareagovať na krízu a vojnu v Gruzínsku. Ako viete, včera som v súvislosti s touto otázkou vydal vyhlásenie pre Európsku radu a mám pocit, že všetky európske inštitúcie majú rovnaký názor ako som včera vyjadril. Ďakujem.
