<CHAPTER ID="009-02">
2. Bielorusko
<SPEAKER ID="203" NAME="Predsedajúci">
- Ďalším bodom programu je rozprava o šiestich návrhoch uznesení týkajúcich sa Východného Bieloruska
<SPEAKER ID="204" NAME="Janusz Onyszkiewicz">
autor. (PL) Vážený pán predsedajúci, väčšina politických väzňov v Bielorusku už bola prepustená, vlastne takmer všetci, s jedinou výnimkou. To však neznamená, že si môžeme byť istí tým, že Bielorusko sa začína posúvať správnym smerom. V ten istý deň sa uskutočnili razie v domovoch mnohých osôb spojených s bieloruskou opozíciou. Okrem toho bol prepustený stredoškolský učiteľ. S vysvetlením, že keďže je členom opozičnej Občianskej strany, nezastupuje ideológiu štátu.
<P>
V Bielorusku panuje zvláštna situácia. V tejto krajine existuje koncepcia štátnej ideológie, a preto neprekvapuje, že keď sa uchádzači hlásia na štúdium žurnalistiky, práva a medzinárodných vzťahov, musia predkladať odporúčania úradov. Takto funguje výberový proces. Je to absolútne neprijateľné, hoci vítame prijaté kroky a opatrne sa z nich tešíme.
<P>
Čo sa týka Bieloruska, vyvstáva otázka, čo je vlastne dôvodom takýchto krokov. Zdalo by sa, že prostredníctvom týchto krokov a udelením súhlasu s otvorením delegácie Európskej komisie v Minsku chce prezident Lukašenko ukázať, že sa napriek všetkému necíti zaviazaný prijímať proruskú politiku. V Bielorusku je naozaj čoraz ťažšie vykonávať takúto politiku. Krajina sa nechce nechať úplne pohltiť Ruskom. V tomto prípade zaujal takýto postoj aj pán Lukašenko, no udalosti hovoria jasne.
<P>
Rusko si Bielorusko jednoducho kupuje. Gazprom práve uzatvoril ďalšiu transakciu, v dôsledku čoho vlastní štvrtinu podielov v spoločnostiach kontrolujúcich tranzitné ropovody a plynovody vedúce cez Bielorusko. Podiel Gazpromu čoskoro dosiahne 50 %. Taktiež sa zdá, že Rusko úspešne presvedčí Bielorusko, aby prijalo rubeľ ako národnú menu.
<P>
V dôsledku toho sa situácia stáva hrozbou. Podpora nezávislého konania Bieloruska a občianskej spoločnosti je viac než potrebná. Podpora sa už poskytuje, no je potrebné ju zvýšiť. Podpora sa musí poskytnúť najmä inštitúciám, ktoré boli v Bielorusku práve zriadené. Mám na mysli najmä televízne vysielanie do krajiny, ktoré je dôležitým zdrojom informácií pre miestnych ľudí, aby vedeli, čo sa vlastne deje. Podľa môjho názoru by sme nemali na Bielorusko zabúdať, pretože ide o problém celej Európy. Nemôžeme tolerovať situáciu, aby v strede Európy existovala krajina ako Bielorusko, ktorú riadi diktátor.
<SPEAKER ID="205" NAME="Jiří Maštálka">
autor. - (CS) Dámy a páni, napriek veľmi kritickému tónu príspevkov som rád, že môžem poukázať na dva pozitívne aspekty.
<P>
Prvým je otvorenie delegácie Európskej komisie v Minsku, ktoré, pokiaľ viem, bolo schválené prezidentom Bieloruska. Myslím si, že otvorenie delegácie EÚ poskytuje základ pre ďalší vývoj a aktivovanie vzťahov s Európskou úniou v takých vzájomne výhodných oblastiach, ako je energia, dopravy, tranzit a dokonca aj ochrana životného prostredia.
<P>
Ďalším pozitívnym faktorom, ktorý považujem za dôležitý, je stretnutie expertov v Bruseli konané vlani v júni, ktoré sa zameriavalo najmä na otázky dodávok energie, a taktiež plánované rozhovory expertov o dopravných koridoroch a životnom prostredí. Domnievam sa, že tento vývoj je veľmi dôležitý. Nesmieme zabúdať na to, že Bielorusko stále bojuje s mimoriadnymi dôsledkami černobyľskej katastrofy. Súčasné trendy vo vzájomných vzťahov odhaľujú, že na Bielorusko si určité politické kruhy v Európskej únii vytvorili určitý názor, ktorý je kritický a jednostranný.
<P>
Nepotrebujeme len kritiku, ale aj spoluprácu. Prišiel čas na vykonanie pozitívnych krokov aj na strane Bieloruska, a ja si myslím, že oficiálny bieloruský režim by mal ponúknuť minimálne moratórium na trest smrti, čo by nám umožnilo otvoriť nové rokovania týkajúce sa štatútu bieloruského členstva v Rade Európy. Zo strany EÚ by som privítal napríklad uvoľnenie vízového systému alebo podporu mladých odborníkov z Bieloruska pri pracovných skúsenostiach, ktoré by im poskytli príležitosť na oboznámenie sa s prácou európskych inštitúcií z prvej ruky.
<SPEAKER ID="206" NAME="Józef Pinior">
autor. - Vážený pán predsedajúci, dnes popoludní by som rád najskôr privítal pozitívny znak zlepšenia vzťahov medzi EÚ a Bieloruskom. Nedávny vývoj pri dohode o zriadení delegácie Európskej komisie v Minsku je pozitívnym krokom smerom k obnoveniu dialógu medzi Európskou úniou a Bieloruskom.
<P>
Radi by sme podporili Komisiu pri využívaní plného potenciálu vyplývajúceho z otvorenia delegácie. Prišiel čas na to, aby medzinárodné spoločenstvo ako celok rozšírilo svoju podporu občianskej spoločnosti v Bielorusku, a najmä aby zvýšilo finančnú pomoc nezávislým médiám, mimovládnym organizáciám a bieloruským študentom študujúcim v zahraničí. Rozhodnutie Komisie poskytnúť finančnú podporu Európskej humanitnej univerzite vo Vilniuse je veľmi múdre. Komisia a Rada by mali zvážiť ponúknutie finančnej podpory projektu, ktorý už existuje, na vytvorenie nezávislého bieloruského televízneho kanála Belsat.
<P>
Po druhé, Európsky parlament vyzýva Komisiu a Radu, aby podnikli ďalšie kroky na zjednodušenie a liberalizáciu vízových postupov pre bieloruských občanov. Vyzývame členské štáty v Schengenskom priestore, aby využili všetky dostupné nástroje, najmä náklady na vnútroštátne víza, na uľahčenie pohybu bieloruských občanov na území každého členského štátu.
<P>
Po tretie, vyzývame predovšetkým režim prezidenta Lukašenka, aby nastúpil cestu liberalizácie a demokratizácie, prepustil všetkých väzňov svedomia v krajine, zaviedol vládu zákona a slobodu združovania médií, ako aj zakázal trest smrti.
<P>
Na záver by som rád dnes popoludní vyjadril našu solidaritu so Zjednotenou demokratickou opozíciou Bieloruska, vedúcim predstaviteľom demokratického hnutia Alexandrom Milinkievičom, a všetkým bieloruskými občanmi pri ich snahe o otvorenú spoločnosť.
<SPEAKER ID="207" NAME="Adam Bielan">
autor. (PL) Ďakujem, pán predsedajúci. Kroky podniknuté diktátorskou vládou pána Lukašenka proti vlastnému ľudu v Bielorusku sú dobre známe. Od začiatku tohto roka boli brutálne potlačené tri pokojné demonštrácie. Úrady systematicky perzekvujú opozičných aktivistov. Obmedzili cestovanie do zahraničia pre duchovných predstaviteľov a učiteľov náboženstva. Zaviedli sa niektoré veľmi kuriózne opatrenia. Napríklad, každý, kto chce študovať žurnalistiku alebo právo, musí byť schválený vládnymi orgánmi. Na základe týchto krokov sa bohužiaľ uvalenie prísnejších sankcií na Bielorusko javí ako jediná možná reakcia na nedávne udalosti. Nesmieme však zabúdať, že je našim morálnym právom a povinnosťou vytvoriť a podporovať občiansku spoločnosť v Bielorusku.
<P>
Jedným z okamžitých opatrení na pomoc opozícii je prekonať nedostatok správ. Dobrým príkladom je iniciatíva poľskej národnej televíznej služby, ktorá začala 10. decembra 2007 prostredníctvom prvého nezávislého kanála Belsat vysielať do Bieloruska. Bohužiaľ, ako mi dnes povedala pani Romaszewska, producentka zodpovedná za tento projekt, z Európskej únie ešte neprišla žiadna pomoc. Neexistuje ani rozpočtová položka, z ktorej by bolo možné podporiť ľudské práva a demokraciu v Bielorusku.
<P>
Dámy a páni, pripomínam vám, že vysoké náklady na schengenské víza sú ďalším hlavným problémom pre bieloruský ľud. Ak je obmedzený vstup do Európskej únie členom Lukašenkovho režimu, musíme uľahčiť vstup do Únie ľuďom, ktorí s režimom nie sú spriaznení.
<SPEAKER ID="208" NAME="José Ribeiro e Castro">
autor. - Vážený pán predsedajúci, v januári tohto roka bolo zatknutých desať mladých aktivistov populárneho bieloruského frontu mládeže a skupiny Malady Front (Mladý front) po tom, čo sa stretli s delegáciou Demokratického spoločenstva mládeže Európy (DEMYC) v Minsku. Následne boli vylúčení z univerzít.
<P>
Toto je posledný skutočný diktátorský režim v Európe. Bielorusko má stále trest smrti, politických väzňov, svojvoľné uväzňovanie, cenzúru médií, násilie a obmedzenia prístupu k internetu. Európania by nemali slobodu považovať za samozrejmosť a mladí Európania by mali nasledovať príklad hnutia DEMYC a ukázať solidaritu so svojimi susedmi obhajovaním demokracie a ľudských práv.
<P>
Bielorusko nemôže byť partnerom EÚ, kým bude pokračovať netolerovateľné zastrašovanie a cielené zatýkanie. Po prečítanie oficiálneho internetového životopisu prezidenta Lukašenka som si uvedomil, že sa považuje za "uvedomelého pre svoje hlboké porozumenie vecí, usilovnú prácu, zmysel pre povinnosť, realizmus, spravodlivosť a vernosť zásadám". Prečo si teda pán Lukašenko neuvedomí veľmi jednoduchý a priamy fakt: že tyrani sovietskeho štýlu patria minulosti?
<P>
Čo sa týka potlačených študentov, ktorým bolo odopreté základné právo na vzdelanie, vyzývam Parlamentu, aby sa ku mne pripojil pri parafrázovaní piesne: Hej, Lukašenko, daj tým deťom pokoj!
<SPEAKER ID="209" NAME="Elisabeth Schroedter">
autorka. - (DE) Vážený pán predsedajúci, vážená pani komisárka, dámy a páni, Bielorusko je a zostáva problémovým dieťaťom našej susedskej politiky. Diktátor Lukašenko naďalej systematicky vzďaľuje a izoluje svoju krajinu od jej susedov. Pošliapava ľudské práva a udržiava trest smrti. Neznepokojuje to len nás; naráža to na masový odpor aj medzi bieloruským obyvateľstvom. Čoraz viac mladých ľudí opúšťa Bielorusko. Pre túto krajinu je to dramatická situácia.
<P>
Úlohou Európskej únie je preto pomôcť Bielorusku vrátiť sa na cestu demokracie. Z môjho pohľadu sa to nestane s prezidentom Lukašenkom a jeho diktátorskou vládou, ale len s opozíciou, občianskou spoločnosťou a mladými ľuďmi, ktorí budú tvoriť budúcu elitu krajiny.
<P>
Preto vyzývam členské štáty, aby zmenili svoju vízovú politiku pre týchto ľudí a dali im šancu zapojiť sa do výmeny mladých v Európskej únii, šancu na demokratické vzdelanie a demokratickú skúsenosť prostredníctvom návštevy Európskej únie. Vízová politika sa nesmie stať neprekonateľnou prekážkou, ktorá hádže polená ceste k demokracii. To je nesmierne dôležité.
<P>
Pri rokovaniach s Lukašenkom však nesmú byť žiadne úľavy v oblasti ľudských práv. V tomto bode panuje v Parlamente zhoda vo všetkých parlamentných skupinách: žiadame prepustenie všetkých politických väzňov, moratórium na trest smrti, slobodné médiá a dodržiavanie všetkých základných zásad demokracie. Toto sú základné predpoklady pre rokovania. Žiadne úľavy. Kľúčovým faktorom je situácia, ktorá nastane pri budúcich voľbách. Veľmi dúfam, že bieloruskému ľudu sa podarí prevziať kontrolu nad svojim osudom.
<SPEAKER ID="210" NAME="Urszula Gacek">
v mene skupiny PPE-DE. - (PL) Vážený pán predsedajúci, pán Alexander Kazulin, bývalý bieloruský prezidentský kandidát, strávil dva z piatich rokov trestu vo väzení po odsúdení za vandalizmus. Manželka pána Kazulina, Irina, neúnavne bojuje za slobodu pre svojho manžela, napriek tomu, že je vážne chorá. Prezident Lukašenko navrhol, aby pána Kazulina prepustili, aby mohol sprevádzať svoju manželku do Nemecka, kde by sa jej dostalo zdravotnej starostlivosti. Prezident bol prekvapený, keď bola jeho ponuka odmietnutá. Pre pani Kazulinovú by jej prijatie znamenalo zbabelý útek z vlasti.
<P>
Podľa môjho názoru, ak sa prezident Lukašenko naozaj snaží vylepšiť svoj imidž, mal by okamžite a bezpodmienečne oslobodiť pána Kazulina. Dúfajme, že pán a pani Kazulinovci sa už čoskoro budú môcť tešiť dobrému zdraviu a slobode vo svojej vlasti.
<SPEAKER ID="211" NAME="Ewa Tomaszewska">
v mene skupiny UEN. - (PL) Vážený pán predsedajúci, Bielorusko je susedným štátom Európskej únie. Zdieľa s nami ťažkú históriu komunistickej nadvlády, ale stále nevyužíva výhody demokratickej vlády a dodržiavania ľudských práv. Režim prezidenta Lukašenka brutálne potláča akýkoľvek pokus o vytvorenie občianskej spoločnosti. Chcem pripomenúť Parlamentu, že pán Lukašenko porušil demokratické postupy, aby mohol dlhšie zotrvať vo funkcii. Novinári a vedúci predstavitelia nezávislých mládežníckych organizácií a nezávislých odborov sú zastrašovaní. Členovia politickej opozície boli zatknutí. Mohla by som spomenúť prípad Kazulin, ktorý uviedla pani Gacek, a utláčanie národnostných menšín vrátane poľskej menšiny. V poslednom čase sa režim začal zaujímať o finančnú nezávislosť malých podnikateľov a podniká proti nim represívne opatrenia. Taká je smutná situácia v Bielorusku.
<P>
Je morálnou povinnosťou Európskej únie poskytnúť finančnú podporu a informácie tým, ktorí chcú brániť ľudské práva a demokratické slobody v Bielorusku prostredníctvom nezávislých médií, napríklad televízneho vysielania do Bieloruska.
<P>
Zriadenie delegácie Európskej únie v Minsku by bolo dobrým spôsobom, ako monitorovať situáciu. Desať rokov po černobyľskej katastrofe som sa zúčastnila demonštrácie v Minsku. Videla som, ako policajné jednotky zvláštneho nasadenia OMON privezené z Moskvy zaobchádzajú s ľuďmi, ktorých odvážali z nebezpečnej oblasti. Na uliciach Minsku som videla potoky krvi. Nemôžeme dovoliť, aby sa to znovu opakovalo.
<SPEAKER ID="212" NAME="Kathy Sinnott">
v mene skupiny IND/DEM. - Vážený pán predsedajúci, mám v pestúnskej starostlivosti synovca z Bieloruska, ktorý je už teraz dospelý, a považujem ho za nádherný prírastok do našej veľkej rodiny. Ale pamätám si, v akom bol stave v to leto, keď prvýkrát prišiel za mojou sestrou, a tento zážitok mne osobne umožňuje pochopiť ťažkosti človeka, najmä postihnutého, vychovávaného v inštitúcii v takom nestabilnom prostredí.
<P>
Bielorusko potrebuje zmenu. Nie zmenu hospodárskej alebo politickej nestability, ale zmenu pre ľudí. Bieloruský ľud je izolovaný, kontrolovaný režimom, ktorý neustále ohrozuje demokratické hodnoty a slobody, na ktoré majú ľudia nárok.
<P>
Pred Vianocami som sa stretla s dvomi zástupcami Bieloruska. Informovali sa o pretrvávajúcom probléme s obhajobou náboženskej slobody. Náboženské činnosti sú bez povolenia vlády zakázané a človeku môže byť za vykonávanie nepovolených náboženských činností uložená pokuta alebo môže ísť dokonca do väzenia, hoci získať povolenie vlády je takmer nemožné.
<SPEAKER ID="213" NAME="Jerzy Buzek" AFFILIATION="PPE-DE">
(PL) Vážený pán predsedajúci, rád by som podporil vyhlásenia predchádzajúcich rečníkov. Okrem toho by som rád zmienil ďalšiu veľmi dôležitú záležitosť, konkrétne to, že sa nemôžeme zaoberať politikou o Bielorusku oddelene od východnej politiky EÚ ako celku. Máme tendenciu odpúšťať ruskej vláde veľmi veľa nedemokratických krokov. Na to by sme mali myslieť. Viem, že udalosti v Bielorusku nemožno porovnávať s tým, čo sa v súčasnosti odohráva v Rusku, ale určite ich možno porovnávať s udalosťami v Čečensku. Nemôžeme zaujať jedno stanovisko k Bielorusku a iné k Rusku.
<P>
Vykonávanie našej východnej politiky z pohľadu rozširovania Európskej únie je ďalšou veľmi dôležitou otázkou. Osud Ukrajiny je v súčasnosti na vážkach a ak sa nakloní k demokracii, obohatí celú Európu. Ak sme pripravení otvoriť dvere ukrajinskému ľudu, vyšleme tým signál aj bieloruskému ľudu a ukážeme mu, že existuje aj iná možnosť, ktorá spočíva v užšom prepojení a vzťahoch s Európskou úniou. V budúcnosti k nim môže patriť aj členstvo v Únii, hoci to nemusí prísť ešte veľa rokov.
<SPEAKER ID="214" NAME="Predsedajúci">
Dámy a páni, narazil som na problém.
<P>
Na postup "catch-the-eye" sme vyhradili dve minúty: t. j. dvoch rečníkov. Mám tu však už ďalších osem či deväť žiadostí a vidím, že sa dvíhajú ďalšie ruky, čo bude spolu desať alebo viac.
<P>
Čiže buď dám priestor prvým dvom, čo je pre mňa jednoduchšie, alebo vás požiadam, aby sa vaše vystúpenia obmedzili na tridsať sekúnd a pokúsime sa dať priestor všetkým.
<P>
(Odsúhlasilo sa druhé riešenie.)
<SPEAKER ID="215" NAME="Jacek Protasiewicz" AFFILIATION="PPE-DE">
(PL) Vážený pán predsedajúci, z tejto rozpravy je jasné, že Parlament uznáva problém Bieloruska a prikladá mu veľký význam. Chcem poďakovať všetkým, ktorí sa zaoberali situáciou ľudských práv v Bielorusku. Taktiež by som rád upriamil pozornosť Parlamentu na fakt, že parlamentné voľby sa budú v Bielorusku konať na jeseň tohto roka. Musíme urobiť všetko, čo je v našich silách, ako poslanci tohto Parlamentu, ako aj zástupcovia veľkej európskej politickej rodiny, aby sme podporili bieloruskú opozíciu v tomto nerovnom boji za demokratické Bielorusko.
<SPEAKER ID="216" NAME="Zita Pleštinská" AFFILIATION="PPE-DE">
(SK) Odvtedy, ako sme v tejto sále aj napriek zákazu bezpečnostných služieb s Berndom Posseltom zapálili sviečku na znak solidarity s bieloruským ľudom za prítomnosti pani komisárky Ferrero-Waldner, už uplynul nejaký čas. Aké je Bielorusko dnes? Posledný európsky diktátor Alexander Lukašenko sa v Bielorusku teší popularite napriek prísnej regulácii ekonomiky a zastrašovaniu politických oponentov. Vláda zosilňuje represálie a uväzňuje opozičných aktivistov. Vláda kontroluje bieloruské médiá, preto ľudia v krajine často nevedia, že Lukašenkov režim je pre Európsku úniu neprijateľný.
<P>
Európsky parlament sa nemôže uspokojiť iba s udelením Sacharovovej ceny za slobodu myslenia Alexandrovi Milinkievčovi. Táto cena zaväzuje Európsky parlament k podrobnejšiemu monitorovaniu situácie v Bielorusku.
<SPEAKER ID="217" NAME="Filip Kaczmarek" AFFILIATION="PPE-DE">
(PL) Vážený pán predsedajúci, rád by som upriamil pozornosť na konkrétny prípad. Ide o Franka Wiecoreka, mladého opozičného aktivistu, ktorého nedávno vylúčili z univerzity. Oficiálnym dôvodom bolo, že nechodil na hodiny. Dôvodom neúčasti na hodinách však bolo to, že bol zatknutý. Vylúčenie z univerzity znamená nedobrovoľné ukončenie vzdelania. Taktiež to znamená, že mu hrozí narukovanie do armády. Viem si predstaviť, že len ľudia, ktorí majú osobnú skúsenosť so životom v diktátorskom režime vedia pochopiť, aká je služby armáde režimu pre člena opozície. Pre tohto mladého muža by mohla byť veľmi nebezpečná. Myslím, že by sme mali urobiť všetko, čo môžeme, aby sme pomohli vyriešiť situáciu v Bielorusku.
<SPEAKER ID="218" NAME="Zuzana Roithová" AFFILIATION="PPE-DE">
(CS) (Začiatok vystúpenia nebolo počuť.)...ako lekárka som osobne navštívila epicentrum oblasti postihnutej radiáciou. Lekári a vedci sú zastrašovaní a dokonca väznení za podávanie pravdivých správ o zdravotnom stave miestneho obyvateľstva. Ľuďom boli skonfiškované merače radiácie a jedia rádioaktívne jedlo.
<P>
Mám len 30 sekúnd, takže to zhrniem: Lukašenko je vrah a musí sa to povedať nahlas. A kto to má urobiť, ak nie Európska únia?
<SPEAKER ID="219" NAME="Predsedajúci">
Ďakujem, správu sme pochopili.
<SPEAKER ID="220" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, jednou z charakteristík diktátorov je to, že neberú na nikoho ohľad. My si môžeme hovoriť, čo chceme, a ani si tiež budú robiť, čo chcú. Jediný spôsob, ako odporovať diktátorstvu, je demokracia. Povedal by som pani komisárke, že keby som bol na jej mieste, snažil by som sa čo najviac pomáhať pri vyškoľovaní mysliacej demokratickej elity. Ak v tom neuspejeme v Bielorusku, môžeme to ešte stále dokázať v iných krajinách. Niekto musí viesť a ja by som sa priklonil k týmto elitám.
<SPEAKER ID="221" NAME="Marcin Libicki" AFFILIATION="UEN">
(PL) Vážený pán predsedajúci, je hanbou pre Bielorusko, krajinu, ktorá leží v geografickom srdci Európy, že sa dnes o nej diskutuje na pôde Rady Európy z dôvodu porušovania ľudských práv. Je hanbou pre Bielorusko, že je jedinou európskou krajinou vylúčenou z Rady Európy z dôvodu nedodržiavania základných ľudských práv.
<P>
Preto si myslím, že pán Bielan mal pravdu, keď povedal, že je dôležité posilniť občiansku spoločnosť v Bielorusku podporou vysielania médií z Poľska zameraných na túto spoločnosť.
<SPEAKER ID="222" NAME="Tunne Kelam" AFFILIATION="PPE-DE">
Vážený pán predsedajúci, rád by som upriamil pozornosť na pokračujúce represie proti mladým bieloruským demokratom. V polovici januára bolo niekoľko z nich uväznených na 15 dní a potom vylúčených z univerzity. Majú aj mená: Zmicer Žalezničenka, Anton Kalinovskij a Franak Vjachorka.
<P>
Vyzývam európske univerzity, aby týmto statočným mladým ľuďom ponúkli alternatívne možnosti štúdia, aby sa pre nich uľahčilo vystavenie víz a aby sa na čiernu listinu EÚ pridali mená tých univerzitných predstaviteľov, ktorí súhlasili s ich zneužitím ako nástrojov pri Lukašenkovom útlaku.
<SPEAKER ID="223" NAME="Christopher Beazley" AFFILIATION="PPE-DE">
Vážený pán predsedajúci, pochopil som, že Slobodná univerzita Minsk sa dnes nachádza vo Vilniuse v Litve. Zaujímalo by ma, či by komisár Figeľ mohol napísať list ministerstvám školstva a kultúry ďalších 26 členských štátov EÚ a navrhnúť, aby existovalo 27 Slobodných univerzít Minsk. Čo sa týka Spojeného kráľovstva, sú tam samozrejme skvelé univerzity ako Oxford a Cambridge, ale ja odporúčam Bristol.
<SPEAKER ID="224" NAME="Bernd Posselt" AFFILIATION="PPE-DE">
(DE) Vážený pán predsedajúci, pred dvadsiatimi rokmi som rečnil na tajných univerzitách v Československu a Poľsku. Preto veľmi rád počujem, ako naši kolegovia z pobaltských krajín, Slovenska, Českej republiky a Poľska podporujú opozíciu v Bielorusku. Chcel by som im za to úprimne poďakovať. Robíte niečo veľmi dôležité pre EÚ, viac než ľudia, ktorí sa zapájajú do rozhovorov, ktoré sotva podporujú skorumpovaný režim, ktorý treba zrušiť. Súhlasím s pánom Buzekom: Rusko nesie zodpovednosť. Ide o postkoloniálnu a predkoloniálnu situáciu a my to už nemôžeme ďalej prijímať.
<SPEAKER ID="225" NAME="Predsedajúci">
Týmto uzatváram náš nový rýchly postup "catch-the-eye".
<P>
Vidím, že ste dokázali povedať veľa vecí za krátky čas a za to vám ďakujem.
<P>
Teraz prejdime na reakciu Komisie.
<SPEAKER ID="226" NAME="Meglena Kuneva">
členka Komisie. - Vážený pán predsedajúci, situácia v Bielorusku sa rýchlo vyvíja. Od polovice januára bolo prepustených päť zo šiestich politických väzňov, o ktorých sa hovorilo. Jeden z týchto politických väzňov, bývalý prezidentský kandidát Alexander Kozulin, je však stále vo väzení a jeho zdravotný stav je vážny.
<P>
Komisia vyjadrila za seba prostredníctvom mojej kolegyne, komisárky Ferrero-Waldner, spokojnosť s prepustením väzňov, čo bola dlhodobá požiadavka všetkých inštitúcií EÚ vrátane Európskeho parlamentu.
<P>
Ale rovnako jasne sme sa vyjadrili, že predtým, než môžeme našim vzťahom s Bieloruskom priradiť nový rozmer, žiadame prepustenie všetkých politických väzňov a ukončenie systematického zastrašovania bieloruskej občianskej spoločnosti.
<P>
Inými slovami, náš odkaz Bielorusku je stále rovnaký: Plnohodnotné partnerstvo s Bieloruskom sa neuskutoční, kým Bielorusko nepodnikne presvedčivé kroky k demokratizácii a dodržiavaniu ľudských práv a vlády zákona.
<P>
Toto je podstatou európskeho odkazu Bielorusku, ktorý Komisia zverejnila pred vyše rokom a ktorý obsahuje 12 bodov pre demokratizáciu, o ktorých sa zmieňuje aj vaše uznesenie. Opakujem, prepustenie všetkých politických väzňov bude dôležitým krokov v tomto smere.
<P>
Okrem toho budeme pozorne sledovať parlamentné voľby v septembri 2008. Zorganizovanie slobodných a spravodlivých volieb sa bude vnímať ako rozhodujúci krok zo strany bieloruských úradov. Dúfame, že OBSE pošle plnohodnotnú pozorovateľskú misiu a že svojich zástupcov bude môcť poslať aj Európsky parlament.
<P>
Ďalším dôležitým bodom, ktorý vo svojom uznesení žiadate, je aby Bielorusko uplatnilo moratórium na trest smrti. Európska únia tento odkaz bieloruským úradom už odoslala.
<P>
Vzhľadom na nedávny vývoj v Bielorusku sa za posledných niekoľko mesiacov rýchlo zmenila aj ďalšia záležitosť blízka nášmu srdcu: otvorenie delegácie Európskej komisie v Minsku, ktoré sme oficiálne žiadali viac ako dva roky, sa teraz blíži. Dúfame, že čoskoro podpíšeme dohodu o jej zriadení, aby sa delegácia mohla otvoriť bez omeškania.
<P>
Táto delegácia nám umožní posilniť prepojenie s bieloruskou občianskou spoločnosťou a vytvoriť kontakty s administratívou na strednej úrovni, ktorá by mohla byť otvorená demokratickým zmenám.
<P>
V tejto záležitosti, ako sa zdôrazňuje aj vo vašom uznesení, sa koná množstvo stretnutí na technickej úrovni s bieloruskými odborníkmi na oblasť vzájomných záujmov, napríklad energie, dopravy a životného prostredia. Dovoľte mi však zopakovať, že rozsah týchto stretnutí zostáva obmedzený dovtedy, kým budú v Bielorusku trvať súčasné politické podmienky.
<P>
Čo sa týka činností Komisie na podporu občianskej spoločnosti v Bielorusku, Komisia sa naďalej a viac než predtým zaväzuje podporovať bieloruskú občiansku spoločnosť a náš plán pomoci na rok 2008 je zameraný najmä na stmelenie bieloruskej občianskej spoločnosti a nezávislých médií. Okrem toho, Komisia taktiež jasne ukázala, že jej podpora Európska humanitnej univerzity v exile vo Vilniuse bude pokračovať tak dlho, ako bude potrebné. Taktiež odovzdám odkaz o Slobodnej univerzite komisárovi Figeľovi. Myslím, že je to veľmi zaujímavý a múdry nápad.
<P>
Ešte pár pripomienok pánovi Piniorovi a pani Schroedter. Otvorenie rokovaní o zjednodušení víz a readmisii patrí k prvkom, ktoré sa budú zvažovať v prípade skutočného prielomu v našich vzťahoch. Podľa politiky EÚ sa môže zjednodušenie vízovej politiky zvažovať len vtedy, ak je politika readmisie Európskej komisie súčasťou skutočného partnerstva v externých vzťahoch.
<P>
Takéto vysvetlenie sa poskytlo Bielorusku v ústnej nóte odoslanej Komisiou 8. mája. Ochota Európskej únie vstúpiť do takýchto rokovaní so susednými krajinami s platným akčným plánom bola tiež opätovne potvrdená v oznámení Komisie o tejto záležitosti z decembra 2006. V prípade Bieloruska nie sú tieto podmienky splnené.
<P>
Čo sa týka bodu navrhovaného pánom Bielanom, zmluvy Komisie sa udeľujú po prísnych výberových postupoch, aby sa zabezpečila transparentná a spravodlivá hospodárska súťaž. To znamená, že Komisia nepodporuje rozhlas a televízne stanice ako také, ale konkrétne programy. Regionálny informačný a komunikačný program ENPI obsahuje podporu činností médií vo výške 7 miliónov EUR na tri roky pre sedem krajín. Výberové konanie prebieha a médiá z Európskej únie aj partnerských krajín majú nárok na predloženie ponúk na získanie zmlúv.
<SPEAKER ID="227" NAME="Predsedajúci">
Rozprava je ukončená
<P>
Hlasovanie sa uskutoční na konci rozpravy.
<P>
Písomné vyhlásenia (článok 142)
<SPEAKER ID="228" NAME="Genowefa Grabowska  " AFFILIATION="PSE">
písomne. - (PL) Ako spoluatorka uznesenia Európskeho parlamentu o Bielorusku by som rada upriamila pozornosť na stav demokracie, dodržiavanie ľudských práv a vo všeobecnosti na situáciu ľudu v Bielorusku. Bielorusko nie je len susedom Únie zapojeným do európskej susedskej politiky, ale aj najbližším susedom mojej krajiny, Poľska. Máme spoločnú hranicu.
<P>
To pravdepodobne najlepšie vysvetlenie toho, prečo je otázka naplnenia skutočných nádejí a očakávaní obyčajných ľudí v tejto krajine pre mňa a moju prácu v Európskom parlamente taká dôležitá. Koniec koncov, človek nemôže zostať ľahostajný, keď vidí, čo sa deje priamo za hranicou: reštrikcie a administratívny tlak na mimovládne organizácie, zastrašovanie, perzekúcie a väznenie aktivistov demokratickej opozície vrátane vedúcich predstaviteľov hnutí mládeže známych ako Bieloruský ľudový front a Front mládeže.
<P>
Preto by sa mal rýchlo nastoliť jedinečný dialóg medzi bieloruským úradmi a Európskou úniou. Nie je len právom Únie, ale aj jej povinnosťou žiadať od bieloruskej vlády oslobodenie všetkých politických väzňov, zaručenie slobody médií, nezávislosti súdnictva a taktiež dodržiavanie demokratických hodnôt a základných práv ľudu Bieloruska. Prioritou musí byť zrušenie trestu smrti.
<P>
Zo svojej pozície sa Európsky parlament rozhodol zjednodušiť bieloruským občanom vstup na územie EÚ a ich pobyt v ňom. Zníženie alebo dokonca úplné zrušenie vízových poplatkov sa v súčasnosti zvažuje. Je to jediný spôsob, ako zabrániť ešte väčšej izolácii Bieloruska a jeho občanov.
