<CHAPTER ID="021">
Verejné obstarávanie vo fáze pred komerčným využitím: podpora inovácií s cieľom zabezpečiť trvalo udržateľné verejné služby vysokej kvality v Európe (krátke prednesenie) 
<SPEAKER ID="210" NAME="Predsedajúci">
Ďalším bodom je krátke prednesenie správy pána Harboura v mene Výboru pre vnútorný trh a ochranu spotrebiteľa o verejnom obstarávaní vo fáze pred komerčným využitím: podpora inovácií s cieľom zabezpečiť trvalo udržateľné verejné služby vysokej kvality v Európe.
<SPEAKER ID="211" NAME="Malcolm Harbour">
spravodajca. - Vážený pán predsedajúci, je mimoriadne vhodné, že pani Redingová odpovedá za Komisiu práve dnes večer, pretože moja správa je zameraná na návrh, ktorý sme pripravovali niekoľko rokov s pomocou jej služieb. Ide o mimoriadne dôležitý návrh, ktorý prináša široké možnosti celému európskemu hospodárstvu. V prvom rade by som rád povedal pani komisárke, že ďakujem jej službám za usmerňovanie pri príprave návrhu. Musím však poznamenať, že podľa mňa je potrebné zvýšiť informovanosť o tejto iniciatíve. GR pre informačnú spoločnosť a médiá by o nej malo intenzívne informovať a myslím, že už aj začína. Ide totiž o iniciatívu, ktorá je veľmi dôležitá práve v období, v ktorom sa v súčasnosti nachádzame.
<P>
O čom teda hovorím? Podstata tejto problematiky spočíva v tom, že verejné orgány v Európskej únii vynakladajú na nákup výrobkov a služieb obrovské množstvo verejných finančných prostriedkov. Odhaduje sa, že ročne sa na verejné obstarávanie vynaloží 1 800 miliárd EUR. Aká časť tohto obstarávania sa skutočne využije na štúdium, výskum a podporu rozvoja nových riešení rozsiahlych problémov, ktoré musia verejné orgány a spoločnosť každodenne riešiť? Mám na mysli zlepšenie zdravotnej starostlivosti, kvalitnejšie riešenie dopravy, problematiku zmeny klímy alebo energeticky účinnejšie budovy. V rámci verejného obstarávania EÚ sa na výskum a vývoj vynakladá menej ako 1 % z celkového rozpočtu v oblasti obstarávania.
<P>
Ak si uvedomíme skutočnosť, že v súlade s lisabonskou stratégiou máme splniť explicitný cieľ zvýšiť investície do výskumu a vývoja na 3 % z HDP, môžeme hovoriť o veľkom potenciáli.
<P>
A práve v tomto bode prichádza na rad celé poslanie verejného obstarávania vo fáze pred komerčným využitím. Hľadáme v podstate inteligentné verejné orgány zamerané na výskum, ktoré by vytvorili požiadavky inovačných riešení a potom spolupracovali s malými i veľkými inovačnými podnikmi, predovšetkým s malými, ktoré by mohli plniť spomínané požiadavky a mať z tejto činnosti skutočné výhody. Chceme, aby títo inteligentní zákazníci boli predvídaví, aby boli nároční, aby rozmýšľali nad otázkami, na ktoré ešte neexistujú komerčné odpovede, kde však väčšinou existuje mnoho riešení, ktoré je možné vypracovať pomocou finančného príspevku verejných orgánov určených práve na financovanie výskumu a vývoja. Pri výbere riešení je možno vhodné postupovať tak, že najskôr sa uskutoční prvá fáza hodnotenia konkurenčných nápadov a v druhej fáze sa jednotlivé koncepcie rozvoja podrobia hodnoteniu z hľadiska životaschopnosti produktu alebo služby, a tie sa následne začnú realizovať.
<P>
Výhody takejto pomoci a komerčnej podpory budú pre tieto podniky, najmä pre malé, veľmi užitočné. V prípadoch, keď sa už opísaný proces spustil, je možné pozorovať skúsenosti podnikov, ktoré síce nepredložili víťazné riešenie, ale bolo im poskytnuté financovanie istých prvkov ich výskumu a vývoja. Vďaka spomínanému financovaniu je možné, aby pokračovali a vyvinuli iné výrobky, ktoré im prinesú zisk.
<P>
Táto problematika súvisí aj s druhou iniciatívou Komisie, ktorou sa vo svojej správe zaoberám, s iniciatívou vedúcich trhov. V rámci tejto iniciatívy hľadáme verejné orgány, ktoré by mali vedúce postavenie v mnohých kľúčových oblastiach technológie pri riešení otázok zdravotnej starostlivosti a zmeny klímy v oblasti dopravy. Začali sa objavovať isté známky integrovaných riešení, v mojej správe je však uvedené, že potrebujeme lepšiu odbornú prípravu, intenzívnejšiu výmenu osvedčených postupov a potrebujeme aj zvýšiť informovanosť a popularizovať tento návrh. Dúfam, že Komisia a predovšetkým kolégium sa k tejto problematike vrátia a že tento Parlament dokáže, že toto riešenie podporuje.
<P>
Na záver vás poprosím o čas navyše, lebo toto je faktická pripomienka. Predovšetkým chcem tomuto prázdnemu Parlamentu povedať, že k mojej správe boli vypracované dve stanoviská. Stanovisko pána Sakalasa z Výboru pre právne veci a stanovisko pani Podimatovej z Výboru pre priemysel, výskum a energetiku. Samozrejme nie je možné, aby tu prezentovali svoje stanoviská. Je to škoda, pretože ich príspevky boli hodnotné a zapracoval som ich do svojich pozmeňujúcich a doplňujúcich návrhov. Rád by som za spoluprácu a rovnako hodnotný príspevok poďakoval aj svojmu tieňovému spravodajcovi, pánovi Hassemu Ferreirovi.
<P>
Na záver svojho vystúpenia by som chcel povedať, že z tohto riešenia budú profitovať všetci: spoločnosť, občania, verejné orgány, podniky, inovátori aj európske hospodárstvo. Práve preto je dnes, v období, keď sa spoliehame, že verejné orgány budú aj v čase krízy naďalej investovať, môj návrh možno ešte dôležitejší ako pred pár mesiacmi, keď som na ňom začínal pracovať.
<SPEAKER ID="212" NAME="Viviane Reding">
členka Komisie. - Vážený pán predsedajúci, plne súhlasím, pretože verejné obstarávanie vo fáze pred komerčným využitím má dvojaký cieľ. Zvyšuje kvalitu verejných služieb, ale predovšetkým vytvára pre priemysel príležitosti prevziať vedenie na medzinárodných trhoch. Preto predstavuje finančné prostriedky vynaložené veľmi dobrým spôsobom, najmä v tomto období krízy, v ktorom je potrebné pomôcť nášmu priemyslu uviesť výsledky výskumu do praxe a čo najlepšie využiť technologické riešenia a inovácie.
<P>
Som veľmi rada, že spravodajca, pán Harbour spolu s Komisiou podporili to, o čom sa už dlho rokovalo. Je však rozdiel rokovať o niečom a uplatniť to v praxi. Skutočne dúfam, že správa Parlamentu bude impulzom a dôležitým prvkom, o ktorý sa doplní naša politika v oblasti výskumu a inovácií. Je pravdou, že podnecovanie výrazných požiadaviek zo strany verejného sektora, ktoré sa týkajú rozvoja a inovatívnych výrobkov a služieb, môže zmeniť veci k lepšiemu, najmä v prípade MSP. Preto túto iniciatívu vítam. Blahoželám pánovi Harbourovi k jeho práci.
<P>
Aké ďalšie konkrétne kroky budeme musieť podniknúť? V rámci okamžitej reakcie na konkrétne odporúčania uvedené v správe môžem potvrdiť, že Komisia bude podporovať činnosti zamerané na podporu výmeny skúseností a zvyšovanie informovanosti a preskúma spôsoby podnecovania obstarávateľov v mnohých členských štátoch s cieľom zaviesť spoločné uskutočňovanie obstarávania vo fáze pred komerčným využitím.
<P>
Komisia už vyhlásila výzvy na predkladanie návrhov v rámci programu INTERREG, programu pre konkurencieschopnosť a inovácie (CIP) a siedmeho rámcového programu (FP7) s cieľom podporiť vytvorenie sietí verejných orgánov, ktoré budú uskutočňovať verejné obstarávanie vo fáze pred komerčným využitím.
<P>
Zo strednodobého a dlhodobého hľadiska som presvedčená, že európske vlády by mali začleniť verejné obstarávanie vo fáze pred komerčným využitím do svojho strategického plánovania verejných investícií. Myslím, že balíky na oživenie budú vhodné na začatie tejto činnosti. Pokiaľ ide o Komisiu, túto skutočnosť zdôrazním v oznámení, ktoré je naplánované na začiatok marca tohto roka. Navrhnem v ňom posilnenú stratégiu v oblasti výskumu, vývoja a inovácií IKT pre Európu, takže súčasťou tejto správy bude aj verejné obstarávanie vo fáze pred komerčným využitím.
<P>
Ako viete, niektoré členské štáty už začali experimentovať s pilotnými projektmi v oblasti verejného obstarávania vo fáze pred komerčným využitím. Dúfame, že v nasledujúcich mesiacoch ich bude viac a žiadam členov výboru a poslancov tohto Parlamentu, aby po príchode domov informovali svojich ministrov a obce o verejnom obstarávaní vo fáze pred komerčným využitím. Zmenu môžeme dosiahnuť len spoločne. Veľmi pekne vám ďakujem za pomoc.
<SPEAKER ID="213" NAME="Predsedajúci">
- Bod je uzavretý.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="989" NAME="Zita Pleštinská  " LANGUAGE="SK">
Posilňovanie inovácie a rozvoj znalostnej ekonomiky sú kľúčové pri zabezpečovaní trvalo udržateľných verejných služieb vysokej kvality. Vo verejnom sektore v USA sa na obstarávanie výskumu a vývoja vynaloží ročne 50 miliárd USD, čo je dvakrát viac ako v EÚ, preto členské štáty musia dodržať svoj záväzok investovať 3 % HDP do výskumu a vývoja. Verejné obstarávanie je strategickým nástrojom na dosiahnutie tohto cieľa.
<P>
Dnes existuje veľa európskych výskumných programov a orgány verejnej správy zatiaľ nevyužívajú ich výsledky pri verejných obstarávaniach. Prax v EÚ vychádza zo zásady exkluzívneho vývoja, čo znamená, že každá spoločnosť si zachováva vlastnícke práva na nové inovácie, ktoré vytvára.
<P>
Napriek tomu, že obstarávanie vo fáze pred komerčným využívaním je určitým zjednodušením, celý proces je veľmi náročný. Orgánom verejnej správy môže výrazne pomôcť účasť univerzít a výskumných ústavov. Členské štáty by sa mali inšpirovať poznatkami európskych inovačných agentúr, ktoré sa zúčastňujú na výskume a vývoji.
<P>
Verím, že aj na základe odporúčaní v správe Malcolma Harboura vypracuje Komisia komplexnú, ľahko zrozumiteľnú príručku, ktorá by pomohla hlavne malým a stredným podnikom a rovnako zodpovedným organizáciám v oblasti vykonávania verejného obstarávania.
<P>
Iba úzkou spoluprácou medzi členskými štátmi EÚ v oblasti verejného obstarávania podporíme inováciu a zabezpečíme trvalo udržateľné verejné služby vysokej kvality.
