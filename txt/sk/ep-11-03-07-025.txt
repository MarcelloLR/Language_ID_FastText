<CHAPTER ID="025">
Spolupráca s rozvojovými krajinami na podpore dobrej správy v daňových záležitostiach (stručná prezentácia) 
<SPEAKER ID="223" NAME="Predsedajúci">
Ďalším bodom programu je správa pani Jolyovej v mene Výboru pre rozvoj o daniach a rozvoji - spolupráca s rozvojovými krajinami na podpore dobrej správy v daňových záležitostiach.
<SPEAKER ID="224" NAME="Eva Joly" LANGUAGE="FR">
Túto správu o daniach a rozvoji vám dnes večer predkladám s určitou mierou zadosťučinenia.
<P>
Predstavuje dôležitú fázu v boji, ktorý sa začal už dávno a ktorý teraz vediem v Európskom parlamente. Chcela by som poďakovať kolegom vo Výbore pre rozvoj, lebo spolupráca s nimi je mimoriadne produktívna. Dúfam, že počas zajtrajšieho hlasovania sa dočká schválenia.
<P>
Rozvojové krajiny do veľkej miery zasiahla finančná a hospodárska kríza a rastúce ceny poľnohospodárskych surovín a teraz viac ako kedykoľvek predtým potrebujú nové, bohaté zdroje financovania. V tomto kontexte celosvetovej krízy sú daňové príjmy, ktoré sú najstarším zdrojom financovania rozvoja, zásadnou otázkou a skutočným problémom.
<P>
Účinné daňové systémy nielen poskytujú financovanie nevyhnutných verejných služieb. Za podpory transparentného, zodpovedného používania štátnych príjmov sú tiež jedným zo základov zodpovednej demokracie. Podpora zvýšenia spravodlivých, progresívnych a transparentných daní by nijako nemala viesť k zrušeniu alebo zníženiu oficiálnej rozvojovej pomoci (ODA). Nemala by ďalej ospravedlňovať členské štáty, ktoré sa čoraz viac prikláňajú k znižovaniu svojho podielu HDP vyčleneného na pomoc ODA.
<P>
Pomoc ODA možno nie je dokonalá a treba toho na nej veľa zlepšiť, ale nie je preto menej potrebná pre krajiny, ktoré ťažko zasiahla hospodárska kríza aj kríza v oblasti klímy. Z toho dôvodu nejde o otázku náhrady pomoci, ale o jej preorientovanie na vytvorenie účinných daňových systémov, do ktorých musia nadnárodné spoločnosti prispievať na základe svojich skutočných ziskov. Takto budú chudobné krajiny môcť opäť prebrať svoj rozvoj do vlastných rúk, zmierniť chudobu a vynahradiť si stratu príjmov z cla, ktorú spôsobila liberalizácia trhov, aby si v dlhodobom horizonte dokázali poradiť aj bez zahraničnej pomoci.
<P>
Krajiny na juhu však nie sú len obeťami svojich vlastných neúčinných daňových systémov. Sú tiež obeťami daňového dampingu zavedeného brettonwoodskymi orgánmi, obeťami ceny nezákonného odlevu kapitálu a daňových rajov. Každý rok utrpia obrovské straty z daňových príjmov, ktorých výška sa odhaduje na desaťnásobok pomoci prijímanej od bohatých krajín.
<P>
Táto správa zdôrazňuje túto skutočnosť. Pokiaľ ide o usmernenia OECD, nie sú ani zďaleka primerané a v skutočnosti predstavujú hrozbu. Keďže umožňujú, aby boli jurisdikcie, ktoré nechcú spolupracovať, vymazané zo sivých zoznamov len vďaka tomu, že podpíšu dohody o spolupráci bez povinnosti automatickej výmeny informácií, vytvárajú ilúziu, že daňové raje sú legitímne, a dodávajú dôveryhodnosť systému, ktorý škodí verejným financiám rovnako na severe, ako na juhu.
<P>
Skoncovanie s daňovými rajmi je nevyhnutným krokom k rozvoju týchto krajín a musí sa stať absolútnou prioritou Európskej únie. EÚ musí prevziať svoje záväzky, ako to urobili Spojené štáty, a vytvoriť jednoznačné a záväzné právne predpisy spojené so skutočnými sankčnými mechanizmami, aby skoncovala s daňovými rajmi, ktoré sú pre rozvoj chudobných krajín ako zbrane hromadného ničenia. EÚ musí zabrániť spoločnostiam, najmä európskym, ktoré ťažia zo škodlivých daňových systémov a zároveň ich zneužívajú, aby manipulovali so ziskom a cenou za prevod. Musí zaviesť transparentný a záväzný medzinárodný mechanizmus, ktorý uloží všetkým nadnárodným spoločnostiam, najmä tým, ktoré pôsobia v ťažobnom priemysle, povinnosť automaticky priznať vytváraný zisk a dane zaplatené v každej z krajín, v ktorých pôsobia.
<P>
Toto je nevyhnutným prvým krokom smerom k zastaveniu tých, ktorí bohatnú v dôsledku chudoby krajín na juhu. Okrem toho je to prvým krokom smerom k obnove dôveryhodnosti Európskej únie.
<SPEAKER ID="225" NAME="Elena Băsescu" AFFILIATION="PPE">
(RO) V kontexte súčasnej hospodárskej krízy je podpora dobrej správy v daňových záležitostiach potrebná na úrovni EÚ aj mimo nej. Chcela by som zdôrazniť, že každý štát je zodpovedný za rozhodovanie o svojej fiškálnej politike. V tomto kontexte treba predísť stavaniu prekážok a podporiť spoluprácu medzi krajinami.
<P>
Boj proti daňovým rajom je hlavnou prioritou. Daňové raje napomáhajú znižovanie kvality politických systémov v rozvojových krajinách. Okrem toho podporujú ekonomickú trestnú činnosť, ktorá je vďaka nim výnosnejšia. Toto následne napomáha nespravodlivé rozdeľovanie daňových príjmov. Ďalšie opatrenie sa týka zlepšenia výmeny informácií medzi členskými štátmi. Zároveň je potrebné, aby bola účasť rozvojových krajín na príslušných medzinárodných fórach väčšia.
<SPEAKER ID="226" NAME="Franziska Keller" AFFILIATION="Verts/ALE">
Dane a zdaňovanie sú mimoriadne dôležitou témou, keď hovoríme o rozvojových politikách. Je to najdôležitejšia téma pre súdržnosť rozvojových politík, lebo bez riadneho daňového systému a bez náležitých politík týkajúcich sa daňových rajov nebudeme v našich rozvojových politikách nikdy súdržní, a nie sme v nich súdržní ani teraz. Preto ma táto správa veľmi teší a dúfam, že zajtra ju vy poslanci tohto Parlamentu neoslabíte.
<P>
Musíme doplniť oznámenie Komisie, ktoré má vážne nedostatky, napríklad tie, že sa nevenuje problémom v rámci OECD ani vplyvu daňovej súťaže na daňové príjmy. Ak chceme splniť Lisabonskú zmluvu, ak chceme, aby boli naše rozvojové politiky súdržné, musíme konať a žiadam vás, aby ste túto správu v plnom rozsahu podporili.
<SPEAKER ID="227" NAME="João Ferreira" AFFILIATION="GUE/NGL">
(PT) Spolupráca v oblasti daní je síce dôležitá a potrebná, ale nemali by sme ignorovať to, že daňová politika je najdôležitejším nástrojom hospodárskej a sociálnej politiky, ktorej definíciu ovplyvňujú zrejmé politické kritériá a hodnotenia. Preto Európskej únii neprináleží exportovať takzvanú "dobrú správu v daňovej oblasti", ako pani spravodajkyňa celkom správne uvádza. Zvrchovanosť, voľby a možnosti rozvojových krajín treba v plnom rozsahu rešpektovať a zároveň treba venovať pozornosť ich konkrétnym situáciám a podmienkam.
<P>
Mám dve pripomienky k dvom horúcim témam. V prvom rade ide o takzvané dohody o hospodárskom partnerstve, ktoré nanucujeme rozvojovým krajinám aj napriek ich odporu a ktoré vážne obmedzujú daňové systémy týchto krajín a pritom spôsobujú ďalšie vážne škody. V druhom rade ide o daňové raje, ktoré naďalej existujú a podľa správy vedú každý rok k strate príjmov vo výške 800 miliárd USD. Tieto dva príklady svedčia o nedôslednosti politík Európskej únie, pokiaľ ide o jej deklarované ciele rozvojovej spolupráce.
<SPEAKER ID="228" NAME="Maria Damanaki">
členka Komisie. - V mene Komisie by som chcela poďakovať Európskemu parlamentu, najmä Výboru pre rozvoj, za túto správu.
<P>
Teší ma, že v správe pani Jolyovej sa zdôrazňuje a upevňuje posolstvo oznámenia Komisie o daniach a rozvoji. Okrem toho sa v nej uvádzajú veľmi ambiciózne ciele a významné usmernenia pre Európsku úniu, ktoré sa týkajú posilnenia mobilizácie finančných zdrojov rozvojových krajín. Mobilizácia vnútroštátnych finančných zdrojov je najdôležitejšia pre udržateľný rast, zníženie chudoby, dobrú správu a zabezpečenie verejných statkov, ktoré sú potrebné na dosiahnutie rozvojových cieľov tisícročia. Musíme zlepšiť synergiu medzi daňovými a rozvojovými politikami a pomôcť rozvojovým krajinám pri vytváraní lepších daňových systémov a správ.
<P>
Čelíme vážnemu problému. Na mňa osobne zapôsobili vaše údaje, ktoré hovoria o tom, že nezákonné odlivy kapitálu predstavujú približne desaťnásobok finančných prostriedkov poskytovaných v rámci pomoci rozvojovým krajinám. Toto je naozaj ohromujúce.
<P>
Takže musíme pracovať simultánne na dvoch doplňujúcich sa úrovniach. Po prvé musíme podporiť účinné vnútroštátne daňové systémy a po druhé musíme pracovať na transparentnom, na spoluprácu zameranom a spravodlivom medzinárodnom daňovom prostredí, aby sme pomohli rozvojovým krajinám v boji proti daňovým únikom a škodlivej daňovej súťaži.
<P>
Vo vašej správe vyzývate Komisiu, aby, po prvé, lepšie zohľadnila vplyv liberalizácie obchodu, a po druhé, aby sa v boji proti daňovým únikom a škodlivej daňovej súťaži neobmedzovala len na zásady OECD. O týchto otázkach by som chcela hovoriť.
<P>
Pokiaľ ide o prvú otázku, môžem vás uistiť, že sme sa plne zaviazali podporiť úspešný fiškálny prechod prostredníctvom väčšej podpory budovania kapacít, iniciatív týkajúcich sa rozvoja regionálnych a medzinárodných kapacít riadených dopytom a lepšej koordinácie darcov na úrovni EÚ aj na medzinárodnej úrovni.
<P>
Pokiaľ ide o druhú otázku, Komisia považuje daňové úniky a škodlivú daňovú súťaž za veľké prekážky mobilizácie vnútroštátnych zdrojov. Preto pomáhame rozvojovým krajinám pri budovaní kapacít, ktoré sa budú zaoberať týmito problémami, a okrem toho podporujeme lepšiu medzinárodnú spoluprácu v daňových záležitostiach.
<P>
Od prijatia nášho oznámenia sa urobilo už veľa práce. Finančná podpora Parlamentu umožnila prijatie konkrétnych opatrení. Suma vo výške 708 000 EUR, ktorú ste vyčlenili na rok 2010, nám umožnila financovať celý rad dôležitých činností s cieľom podporiť správu daní. Medzi tieto činnosti patria odborné semináre Afrického fóra pre daňovú správu, podpora ťažobného priemyslu, iniciatívy týkajúce sa transparentnosti a financovanie vedľajších aktivít v Organizácii Spojených národov, ktoré sa týkajú mobilizácie vnútroštátnych zdrojov. Okrem toho poskytneme odbornú pomoc s cieľom zrealizovať dohody o výmene informácií týkajúcich sa daní.
<P>
Komisia okrem toho pripravuje oznámenie s cieľom posúdiť realizovateľnosť zavedenia požiadavky výkazníctva podľa jednotlivých krajín do právnych predpisov EÚ. V januári sa skončila verejná konzultácia a teraz budeme pokračovať v posudzovaní vplyvov, pokiaľ ide o túto dôležitú otázku. Mohlo by to pomôcť rozvojovým krajinám, aby účinnejšie bojovali proti daňovým únikom.
<P>
Rada by som úprimne poďakovala Parlamentu za podporu a odhodlanie, pokiaľ ide o tieto otázky. Som presvedčená, že smerom k posilneniu daňovej správy možno urobiť veľký pokrok, a som rada, že tieto témy boli zaradené aj do programov skupín G20 a G8.
<SPEAKER ID="229" NAME="Predsedajúci">
Rozprava sa skončila.
<P>
Hlasovanie sa uskutoční napoludnie v utorok 8. marca.
