<CHAPTER ID="013">
Reforma Svetovej obchodnej organizácie (rozprava) 
<SPEAKER ID="330" NAME="Predsedajúca">
Ďalším bodom rokovania je správa pani Cristiany Muscardiniovej v mene Výboru pre medzinárodný obchod k reforme Svetovej obchodnej organizácie.
<SPEAKER ID="331" NAME="Cristiana Muscardini">
spravodajkyňa. - (IT) Vážený pán predsedajúci, vážená pani komisárka, dámy a páni, dovoľte mi v prvom rade vyjadriť úprimnú vďaku sekretariátu, ktorý bol veľmi aktívny a nápomocný všetkým členom výboru počas prípravy návrhu tohto textu. Dnes Komisii predkladáme súbor myšlienok, ktorý je výsledkom hĺbkových rokovaní, ktoré prebehli v konštruktívnom duchu, a ku ktorým prispeli všetci členovia Výboru pre medzinárodný obchod.
<P>
Náš výbor chce, aby bola Svetová obchodná organizácia účinnejšia a demokratickejšia, a aby bola z hľadiska inštitucionálnej prevádzky dostatočne vybavená na plnenie dôležitej úlohy regulácie medzinárodného obchodu. Aby sme tento cieľ dosiahli, je nevyhnutné uskutočniť reformy.
<P>
Nedávny vstup mnohých nových členov, spomeňme napríklad Čínu a blížiaci sa vstup Ruska, zvýraznil úspech tohto orgánu, ktorý je v súčasnosti zložený zo 152 krajín. Ale práve v súvislosti s tým, že sa WTO rozrastá, je potrebné zamyslieť sa nad jej reorganizáciou.
<P>
V správe poukazujeme na základné príčiny, prečo WTO a obchodná multilaterálnosť potrebujú novú, silnejšiu, dynamickejšiu a demokratickejšiu štruktúru. Pravidelným bodom nášho programu je cyklus rokovaní v Dauhe. Vieme, že k dohode sme vždy veľmi blízko, no stále sa nám ju nedarí uzavrieť. Výbor pre medzinárodný obchod si uvedomuje tento problém, a preto znova zopakoval, že podporuje tieto rokovania, ktoré by mali viesť k vyváženejšiemu a spravodlivejšiemu obchodu. Zároveň sme presvedčení, že nastal čas smelo a ambiciózne sa pozrieť vpred, na obdobie po rokovaniach v Dauhe.
<P>
Keď dnes predkladáme naše myšlienky Komisii, vyzývame exekutívu Spoločenstva, aby bola rovnako smelá a ambiciózna, a aby v Ženeve prevzala politickú iniciatívu, čo by mohlo viesť k prehodnoteniu fungovania určitých mechanizmov, ktoré v súčasnosti očividne nefungujú správne.
<P>
Inštitucionálnu štruktúru Svetovej obchodnej organizácie možno zlepšiť rozlíšením medzi činnosťami súvisiacimi s rokovaniami o nových medzinárodných pravidlách a záväzkoch a činnosťami súvisiacimi s vykonávaním existujúcich dohôd. Zásada konsenzu je, a mala by aj ostať normou pre ministerské konferencie, no malo by byť možné navrhnúť aj iné metódy ako metódu jednomyseľnosti pre postupy vedúce ku konečným rozhodnutiam. Po rozšírení organizácie je potrebné využívať iné mechanizmy. O zavedení takýchto mechanizmov sa uvažovalo v Európe, teraz je tiež potrebné uvažovať o ich zavedení vo WTO!
<P>
Smerodajným kritériom cyklu rokovaní v Dauhe bolo zapojiť všetky členské krajiny do rokovaní o celej škále otázok. V organizácii s takouto širokou základňou je však potrebné uprednostniť mnohostranný prístup zahŕňajúci určité premenlivé usporiadanie. V minulosti sme o rovnakom prístupe rozprávali v súvislosti s Európou, teraz je tento prístup potrebné uplatniť na WTO!
<P>
Rozvoj predstavuje dôležitú tému. V posledných rokoch je skupina rozvojových krajín čoraz väčšia a rozmanitejšia. Týka sa to aj rozvíjajúcich sa hospodárstiev a tiež krajín, ktoré sa už v dôsledku tohto procesu "rozvinuli", napríklad Čína, India, Brazília a Južná Afrika. Bolo by preto vhodné, a je to v záujme najmä skutočne rozvojových krajín, aby sme prehodnotili súčasné usporiadanie krajín a usporiadali ich nanovo do jasnejšie vymedzených a rovnorodejších skupín na základe hospodárskej situácie v jednotlivých krajinách. Bolo by tiež vhodné vyžadovať od všetkých krajín, aby napĺňali svoje zodpovednosti pri zachovaní svojej hospodárskej sily.
<P>
Sekretariát WTO je napriek svojej prestíži, odbornosti a kompetentnosti dosť obmedzený z hľadiska personálu (počas mesiacov, keď sme sa venovali našej práci, sme so sekretariátom často konzultovali). Bolo by potrebné posilniť úlohu sekretariátu a umožniť mu predkladať iniciatívy a navrhovať kompromisy. Posilnenie sekretariátu znamená, že z hľadiska geografického zastúpenia bude reprezentatívnejší, bude sa považovať za motor, za hybnú silu činnosti Svetovej obchodnej organizácie v záujme všetkých jej členov, predovšetkým však v záujme tých rozvojových krajín, ktorým je v súčasnosti venovaná nedostatočná pozornosť na to, aby mohli dosahovať skutočný rast.
<P>
Čo sa týka transparentnosti a parlamentného rozmeru WTO, je potrebné zvýšiť transparentnosť procesu riešenia medzinárodných sporov, čím sa zlepší aj imidž WTO navonok. Podpora parlamentného rozmeru by mohla vychádzať z existencie Parlamentnej konferencie o WTO. Mohlo by dôjsť k jej rozšíreniu a k vytvoreniu plnohodnotného parlamentného zhromaždenia, ktoré by malo poradnú právomoc, čím by sa zabezpečila legitímnosť rokovaní takéhoto parlamentného zhromaždenia.
<P>
Je veľmi dôležité, aby existoval súlad a koordinácia s ostatnými medzinárodnými organizáciami. V tejto súvislosti je potrebné posilniť vzťahy s Medzinárodnou organizáciou práce a s niektorými agentúrami OSN, keďže najdôležitejšie medzinárodné sociálne a environmentálne otázky nemôžu byť mimo poľa pôsobnosti Svetovej obchodnej organizácie.
<P>
Predovšetkým nesmieme zabúdať na to, že systém riešenia sporov predstavuje jedinečnú charakteristiku WTO. Ak nenájdeme spôsob, ako zjednodušiť a urýchliť tieto procesy, existuje riziko, že spory budú trvať mnoho rokov, čo bude mať škodlivé následky na spoločnosť, členské krajiny a spotrebiteľov. Preto úprimne vyzývame Komisiu, aby bola pri určovaní nových pravidiel, ktoré zmodernizujú fungovanie Svetovej obchodnej organizácie, rovnako smelá, ako bol parlamentný výbor.
<SPEAKER ID="332" NAME="Androula Vassiliou">
členka Komisie. - Vážená pani predsedajúca, Komisia je Parlamentu vďačná za túto dôslednú a aktuálnu správu.
<P>
Jednou z hlavných priorít Európskej únie by mala byť snaha zabezpečiť, aby bola Svetová obchodná organizácia schopná reagovať na výzvy rýchlo sa meniaceho svetového hospodárstva. Okrem toho vzhľadom na súčasné hospodárske ťažkosti, ktorým musia čeliť mnohé členské krajiny WTO, je dnes potrebnejšie ako kedykoľvek v minulosti, aby existovala silná mnohostranná inštitúcia schopná bojovať proti tendenciám zavádzať protekcionistické politiky na ochudobnenie susedov (beggar-thy-neighbour).
<P>
Správa pripisuje ústredný význam rozvojovému programu z Dauhy. Komisia by chcela znova zopakovať, že je potrebné, aby všetky iniciatívy prijaté v Ženeve týkajúce sa budúcnosti Svetovej obchodnej organizácie boli založené na výsledku rozvojového programu z Dauhy, o ktorom veríme, že bude úspešný.
<P>
Dnes, v období, ktoré by mohlo byť poslednou fázou rokovaní v rámci rozvojového programu z Dauhy, žiadne členské krajiny WTO nemajú dostatok politickej vôle a/alebo administratívnych zdrojov na to, aby sa angažovali v zmysluplnom zhodnotení reformy Svetovej obchodnej organizácie. Očakávame a dúfame, že vývoj tejto situácie bude smerovať ku konečnej dohode v rámci rozvojového programu z Dauhy, ktorá bude podpísaná do konca roka 2008. Táto dohoda by tiež pripravila podmienky na diskusiu o budúcnosti Svetovej obchodnej organizácie. Ide o diskusiu, ktorá je vo veľkej miere závislá od toho, či sa rozvojový program z Dauhy podarí úspešne dokončiť.
<P>
Čo sa týka myšlienok, ktoré sú uvedené v správe, Komisia s väčšinou z nich v zásade súhlasí, hoci je jasné, že určité členské krajiny WTO budú zásadne proti niektorým návrhom, ktoré sú predložené v tomto návrhu uznesenia.
<P>
Pokiaľ ide o inštitucionálne otázky, Komisia aj naďalej podporuje rozšírenie parlamentného rozmeru Svetovej obchodnej organizácie. Komisia podporuje aj ďalšie myšlienky, napríklad poskytnutie dodatočných zdrojov sekretariátu WTO, rozšírenie úloh sekretariátu WTO, posilnenie aktívnych mechanizmov transparentnosti v rámci WTO a monitorovanie a dohľad nad účinným uplatňovaním pravidiel.
<P>
Berieme do úvahy výzvu na otvorenosť pri postupoch riešenia sporov. Chcela by som zdôrazniť, že práve na základe našej iniciatívy boli niektoré vypočutia v rámci prípadov WTO týkajúce sa Európskej únie otvorené verejnosti.
<P>
Čo sa týka podstatných návrhov predložených v tejto správe, potreba integrovať neobchodné záujmy v rámci pravidiel Svetovej obchodnej organizácie, bude aj naďalej hlavnou zásadou politiky Európskej únie v multilaterálnom rámci, no tiež v rámci dvojstranných rokovaní, ktoré Európska únia nedávno začala na základe oznámenia Globálna Európa, a tiež pri jednostranných iniciatívach v prospech rozvojových krajín. Nový jednostranný systém colných úľav v prospech rozvojových krajín, všeobecný systém preferencií plus, je jedným z príkladov tohto procesu.
<P>
Jednou z dôležitých oblastí bude nepochybne vzťah medzi obchodnou politikou a prácou a životným prostredím. Na programe môžu byť aj ďalšie obchodné témy.
<P>
Vytváranie novej multilaterálnej politiky po dokončení dauhaského kola rokovaní bude pre európsku obchodnú politiku jednou z najpodnecujúcejších a najzložitejších výziev. Parlament bude pri vytváraní a vedení tejto politiky zohrávať čoraz významnejšiu úlohu, najmä po tom, čo nadobudne platnosť Lisabonská zmluva.
<P>
Komisia, najmä môj kolega, pán komisár Mandelson, sa teší na to, že s vami bude môcť viesť otvorený a konštruktívny dialóg, prostredníctvom ktorého budeme môcť dospieť k praktickým a realistickým záverom zameraným na posilnenie Svetovej obchodnej organizácie a tiež na posilnenie celého multilaterálneho obchodného systému.
<SPEAKER ID="333" NAME="Johan Van Hecke">
spravodajca Výboru pre rozvoj požiadaného o stanovisko. - (NL) Vážený pán predsedajúci, vážená pani komisárka, náš Výbor pre rozvoj v plnej miere podporuje argumenty, ktoré predkladá spravodajkyňa, pani Muscardiniová, v prospech radikálnej reformy Svetovej obchodnej organizácie. V roku 2001 odštartovala Sutherlandova správa veľmi živú diskusiu v samotnej Svetovej obchodnej organizácii o inštitucionálnej reforme. Táto diskusia sa, žiaľ, skončila príliš rýchlo. Niektorí ľudia si myslia, že v súčasnosti nie je vhodné diskutovať o reforme. Chcú počkať na výsledok rozvojového programu z Dauhy a až potom viesť diskusiu o základných otázkach týkajúcich sa tejto inštitúcie ako takej. Podľa nášho názoru sa však tieto dve diskusie navzájom nevylučujú.
<P>
Z hľadiska rozvoja by sme boli radi, keby došlo k novému rozlíšeniu rozvojových krajín vo WTO na základe rozvojových potrieb jednotlivých krajín, a nie na základe kategórií krajín. Pani Muscardiniová už vysvetlila, prečo je to potrebné. Vo WTO je potrebná nielen väčšia transparentnosť, nevyhnutná je tiež lepšia spolupráca s inými medzinárodnými organizáciami, napríklad s Medzinárodnou organizáciou práce a Konferenciou OSN o obchode a rozvoji (UNCTAD). Náš výbor považuje za kľúčový návrh obsiahnutý v Sutherlandovej správe, podľa ktorého je potrebné vnímať podmienky financovania technickej pomoci pre najmenej rozvinuté krajiny ako ich zmluvné právo, na základe čoho sa môžu tieto krajiny v plnej miere podieľať na multilaterálnom obchodnom systéme. Na záver mi dovoľte povedať, že v súlade so Sutherlandovými odporúčaniami je potrebné prehodnotiť riešenie sporov, z ktorých z dôvodov, ktoré sú nám všetkým známe vychádzajú rozvojové krajiny často najhoršie.
<P>
V krátkosti, reforma Svetovej obchodnej organizácie je nesmierne dôležitá, nielen z hľadiska posilnenia jej legitímnosti vzhľadom na všetkých jej členov vrátane tých najchudobnejších, ale podľa môjho názoru aj z hľadiska zaručenia mnohostrannosti.
<SPEAKER ID="334" NAME="Gunnar Hökmark">
spravodajca Výboru pre hospodárske a menové veci požiadaného o stanovisko. - Vážená pani predsedajúca, chcel by som sa poďakovať pani spravodajkyni a Výboru pre medzinárodný obchod za túto správu. Myslím si, že stojí za to pri diskusii o Svetovej obchodnej organizácii zdôrazniť aj skutočnosť, že globalizácia a voľný obchod dali miliónom a miliónom ľudí nové príležitosti. V posledných dvoch desaťročiach sme boli svedkami najväčšieho pokroku v histórii v boji proti chudobe.
<P>
Táto skutočnosť poukazuje na to, že je potrebné zabezpečiť stabilný rámec spravodlivých a mnohostranných pravidiel pre voľný trh. Práve to je hlavnou úlohou Svetovej obchodnej organizácie, a práve preto je dôležité, aby WTO bola silná. Preto je tiež potrebné WTO posilniť. Je potrebné zabezpečiť intenzívnejší medzinárodný obchod a konkurenciu bez narušení. Preto Výbor pre hospodárske a menové veci poukázal na potrebu znížiť štátnu pomoc, odstrániť necolné obchodné prekážky a pomôcť rozvojovým krajinám, aby získali lepšie postavenie pri rokovaniach o mnohostrannom rámci a o pravidlách voľného trhu.
<P>
Táto skutočnosť znova poukazuje na to, prečo potrebujeme silnú Svetovú obchodnú organizáciu a silný sekretariát. Sú potrebné, aby prijímali rozhodnutia a schvaľovali pravidlá, ale tiež aby bolo možné vytvoriť mnohostranný obchodný systém.
<P>
Ak sa nám podarí vybudovať silnú Svetovú obchodnú organizáciu a silný sekretariát, bude to dôležitý krok k zabezpečeniu toho, aby sa globálne obchodné príležitosti rozvíjali v rámci slobodných a spravodlivých pravidiel. Taká je naša úloha, nič viac a nič menej.
<P>
V tomto zmysle je tiež potrebné poukázať na niektoré veci, ktoré je potrebné vykonať. Je potrebné rozšíriť voľný obchod so službami, je potrebné zvýšiť otvorenosť v oblasti finančných služieb, je potrebné zabezpečiť rozšírenie voľného obchodu v poľnohospodárstve. Keď hovoríme o rastúcich cenách potravín, vidíme, aké je otváranie trhov dôležité.
<P>
No bez silnej Svetovej obchodnej organizácie sa nám to nikdy nepodarí. Nikdy sa nám to nepodarí bez možnosti vytvoriť silný rámec, ktorý bude dobrý pre rozvojové krajiny, ktorý poskytne chudobným ľuďom nové a lepšie príležitosti, a ktorý nám všetkým pomôže využiť príležitosti, ktoré ponúka voľný obchod.
<SPEAKER ID="335" NAME="Georgios Papastamkos">
v mene skupiny PPE-DE. - (EL) Vážená pani predsedajúca, na prvý pohľad sa môže zdať zvláštne, že máme diskutovať o reforme Svetovej obchodnej organizácie v situácii, keď cyklus rokovaní v Dauhe uviazol na mŕtvom bode. Napriek tomu rozhodne stojí za to diskutovať o fungovaní a budúcnosti Svetovej obchodnej organizácie, pretože v tomto mŕtvom bode sme sa ocitli v dôsledku štrukturálnych a inštitucionálnych problémov a nedostatkov v systéme svetového obchodu. Preukazuje to aj správa pani Muscardiniovej.
<P>
Myslím si, že hlavné výzvy plánovanej reformy možno zhrnúť do troch bodov. Po prvé musí dôjsť k čo najväčšej a vzájomne výhodnej liberalizácii obchodnej výmeny, pretože je dokázané, že výsledkom jej zavedenia je hospodársky rast. Cieľom, samozrejme, zostáva rovnomerné rozdelenie výhod medzi členskými krajinami Svetovej obchodnej organizácie a harmonické zapracovanie rozvojových krajín do systému svetového obchodu.
<P>
Po druhé výzvy spočívajú v inštitucionálnom usporiadaní, ktoré je potrebné na zaručenie konsenzu, jednotného záväzku, demokratickej legitímnosti, transparentnosti a účinnosti organizovaného riadenia svetového obchodu. Po tretie je potrebné nájsť primeranú rovnováhu medzi obchodnými a neobchodnými otázkami.
<P>
Členské štáty Svetovej obchodnej organizácie majú plné právo uplatniť reštriktívne obchodné opatrenia v snahe chrániť životné prostredie, verejné zdravie a spotrebiteľov. Typickým príkladom sú prípady, ktoré boli našimi obchodnými partnermi predložené pred tribunály WTO proti EÚ týkajúce sa geneticky modifikovaných organizmov a zákazu dovozu hovädzieho mäsa, ktoré obsahuje hormóny pochádzajúce zo Spojených štátov amerických a Kanady. Je však potrebné chápať, že riešenie nespočíva v tom, že Svetovej obchodnej organizácii pridelíme veľké množstvo ďalších zodpovedností. Riešenie spočíva v prepojení vzájomnej podpory a zhody s cieľmi a opatreniami, prostredníctvom Svetovej obchodnej organizácie a ostatných medzinárodných organizácií.
<P>
Vážené dámy, vážení páni, poslaním Svetovej obchodnej organizácie nie je vyplniť operačné medzery, ktoré zanechali ostatné špecializované orgány systému OSN. Svetové spoločenstvo sa momentálne nachádza v znepokojivej finančnej a hospodárskej kríze, pričom zároveň prebieha potravinová katastrofa. Keďže musíme čeliť týmto dvom pohromám, jednoducho nestačí urobiť len kozmetické úpravy, napríklad odstrániť prekážky. Globálne výzvy si vyžadujú globálne pochopenie, systematickú konvergenciu a súdržný režim riadenia. Platí to aj pre sociálnu zodpovednosť, ochranu životného prostredia a hospodársku konkurencieschopnosť.
<SPEAKER ID="336" NAME="Harlem Désir">
v mene skupiny PSE. - (FR) Vážená pani predsedajúca, vážená pani komisárka, je nesmierne dôležité dokončiť dauhaské kolo rokovaní, no nesmierne dôležité je tiež znova posúdiť fungovanie Svetovej obchodnej organizácie. Každý deň sme svedkami toho, že WTO sužujú problémy týkajúce sa jej účinnosti a legitímnosti a vzájomnej komunikácie s ostatnými orgánmi multilaterálneho systému.
<P>
Do určitej miery bolo nevyhnutné, aby sa približne po desiatich rokoch fungovania tejto organizácie, vykonalo prehodnotenie jej operačných mechanizmov. Premenou z GATT na WTO nedošlo len k zmene rozmeru multilaterálneho obchodného systému, ale z určitého hľadiska aj k zmene jeho charakteru. Došlo k rozšíreniu obchodných pravidiel na pozoruhodné množstvo nových oblastí, medzi ktoré patria služby, duševné vlastníctvo, investovanie, necolné prekážky. K pôvodným členským krajinám sa pripojili nové. V dôsledku tohto rozšírenia sa WTO stala rozmanitou organizáciou združujúcou krajiny, v ktorých vládne rozdielna situácia, a ktoré majú rozdielne problémy. Všetky tieto skutočnosti, samozrejme, poukazujú na to, že okrem snahy dokončiť cyklus rokovaní o rozvoji je nevyhnutné preskúmať potrebné reformy.
<P>
Vítam prácu, ktorú vykonala naša spravodajkyňa, pani Muscardiniová, a tiež skutočnosť, že sme s ňou a s ostatnými skupinami mohli spolupracovať. Dovoľte mi zdôrazniť niekoľko bodov nachádzajúcich sa v tejto mimoriadne dôležitej správe, ktorá, ako dúfam, bude zajtra v tomto Parlamente prijatá veľkou väčšinou hlasov.
<P>
Prvým bodom je rovnováha z hľadiska medzinárodných noriem a vybudovanie nových vzťahov medzi Svetovou obchodnou organizáciou a ostatnými medzinárodnými organizáciami. V správe môžete vidieť, že v tejto súvislosti spomíname interakciu s otázkami životného prostredia, otázkami zdravia (táto oblasť je zjavne kľúčová, čo dokazuje aj prípad generických liekov a duševného vlastníctva), no tiež interakciu so sociálnymi otázkami. O tejto téme musíme vo WTO diskutovať.
<P>
Spolupráca medzi Medzinárodnou organizáciou práce a Svetovou obchodnou organizáciou, ktorú obnovili generálni riaditelia týchto organizácií, musí byť oveľa intenzívnejšia. Európska únia musí byť hybnou silou tohto procesu. Predkladáme dva špecifické návrhy. Prvým návrhom je, že Medzinárodnej organizácii práce by mal byť vo WTO priznaný štatút pozorovateľa, rovnako ako je to v prípade Medzinárodného menového fondu. Podľa druhého návrhu, ktorý by mala Únia predložiť, by mala WTO podľa vzoru Výboru pre obchod a životné prostredie vytvoriť výbor pre obchod a dôstojnú prácu, vďaka čomu by bolo možné dosiahnuť veľký pokrok, pokiaľ ide o interakciu medzi environmentálnymi a obchodnými pravidlami.
<P>
Po druhé dovoľte mi poukázať na aspekty správy, ktoré podnecujú Svetovú obchodnú organizáciu k tomu, aby poskytovala viac zdrojov svojim najslabším členom, najmenej rozvinutým krajinám, s cieľom zabezpečiť ich vyváženú, účinnú a riadnu účasť na všetkých rokovaniach a vo všetkých výboroch, v ktorých sa tvoria budúce dohody a obchodné politiky.
<P>
Po tretie chceme zdôrazniť, že veľmi dôležitá je tiež transparentnosť navonok. Vo WTO by mali významnejšiu úlohu plniť poslanci a občianska spoločnosť, mal by sa tu vytvoriť skutočne dynamický parlamentný rozmer. Chceme, aby sa vytvorilo skutočné parlamentné zhromaždenie. V súčasnosti sa pri WTO schádza parlamentná konferencia. Generálny riaditeľ ju nedávno oslovil, a tiež ministrov obchodu, my však chceme, aby došlo k jej uznaniu, preto predkladáme veľmi špecifické návrhy, napríklad čo sa týka odvolacieho orgánu alebo riešenia sporov. Keďže je toto konanie podobné ako na súde alebo tribunáli, malo by byť verejné a všetky dokumenty by mali byť prístupné verejnosti. Som tiež presvedčený o tom, že takýto prístup by pomohol rozptýliť niektoré mýty a organizácia by vďaka nemu bola transparentnejšia.
<P>
Na záver mi dovoľte povedať, že ďalšou dôležitou otázkou, na ktorú táto správa poukazuje, sú zdroje poskytnuté sekretariátu. Súčasný rozpočet Svetovej obchodnej organizácie je 135 miliónov USD, je teda šesťkrát nižší ako rozpočet Medzinárodného menového fondu a takmer desaťkrát nižší ako rozpočet Svetovej banky. Vo Svetovej obchodnej organizácii pracuje približne 600 zamestnancov, čo je, znova, oveľa menej ako v prípade ostatných multilaterálnych organizácií. Preto jednou z podmienok vytvorenia lepších obchodných pravidiel, ktoré podporujú rozvoj, je podľa môjho názoru zvýšenie zdrojov pre WTO, pričom je potrebné, aby bola táto organizácia lepšie zapracovaná do systému multilaterálnych organizácií.
<SPEAKER ID="337" NAME="Mariela Velichkova Baeva">
v mene skupiny ALDE. - (BG) Dynamický proces hospodárskej a finančnej integrácie v globálnom meradle je rozhodujúcim faktorom v náročnom medzinárodnom hospodárskom prostredí. Analýzy, ktoré vypracovali vedúce svetové organizácie zaoberajúce sa makroekonomickými politikami a globálnymi trendmi, naznačujú, že v nasledujúcich desiatich rokoch budeme vo veľkej miere svedkami politickej a hospodárskej neistoty. V súčasnosti sa musíme vyrovnať s určitými hrozbami, napríklad s rastúcimi cenami energií, ktoré majú dosah na ceny poľnohospodárskych výrobkov. Tieto faktory spoločne vytvárajú inflačné tlaky, spôsobujú potravinovú neistotu a finančnú nestabilitu. Schopnosť infraštruktúry prepravovať tovar, ktorý je nevyhnutný pre medzinárodný trh, je v dôsledku týchto faktorov obmedzená. Upozorňujem vás na tieto riziká a neistotu nie preto, že by som vás chcela pripraviť o pokojný spánok, ale preto, že chcem poukázať na niektoré parametre medzinárodného hospodárskeho prostredia a na to, že je potrebné zaviesť politiku, ktorou by bolo možné vyrovnávať nerovnováhu a podporovať zraniteľné hospodárstva. Dovoľte mi pripomenúť vám, že dva z hlavných priemyselných odvetví, na ktoré mala liberalizácia obchodu najväčší vplyv, sú výroba a poľnohospodárstvo. Rastúce ceny potravín spôsobili, že v mnohých regiónoch na celom svete došlo k násilným protestom.
<P>
V reakcii na hospodársky a politický vývoj by mala Svetová obchodná organizácia, ako systém obchodu s pravidlami, ktoré sú záväzné pre medzinárodný obchod, zlepšiť svoje prevádzkové predpisy, organizačnú štruktúru a rozhodovacie procesy. WTO by sa mala vyznačovať pragmatickejšou inštitucionálnou pružnosťou a prispôsobivosťou. V tomto úsilí by si WTO, samozrejme, mala uvedomiť, že je skutočne náročné viesť rokovania so 150 štátmi, ktoré sa nachádzajú na rôznej úrovni vývoja, majú rôznu štruktúru hospodárstva a v hospodárskych sektoroch zavádzajú rozdielne reformy. Ak však Sofia, Cotonou, Santiago a Brusel navrhnú rôzne možnosti, diskusie v Ženeve predstavujú mechanizmus, prostredníctvom ktorého sa môžeme dopracovať k dohode, a ktorý by mal v čoraz väčšej miere odstraňovať prekážky.
<SPEAKER ID="338" NAME="Seán Ó Neachtain">
v mene skupiny UEN. - (GA) Vážená pani predsedajúca, pri dohode o Svetovej obchodnej organizácii by poľnohospodárstvo nemalo ťahať za kratší koniec. Pán komisár Mandelson v súčasnosti rokuje o veľmi nerovnomernej dohode, ktorá poškodí európskych poľnohospodárov a aj celý poľnohospodársko-potravinársky sektor v Európskej únii.
<P>
Mám taký pocit, že program volieb v Spojených štátoch amerických riadi časový harmonogram rokovaní Svetovej obchodnej organizácie. Na takýto nezmysel by sme nemali pristúpiť. Obsah a podstata dohody je oveľa dôležitejšia ako akékoľvek voľby.
<P>
Hoci je Írsko štvrtým najväčším vývozcom hovädzieho mäsa na svete, dôsledky tejto dohody by boli pre Írsko veľmi nepriaznivé. Dohody uzavreté v rámci WTO oslabia v Írsku domáci trh s hovädzím a jahňacím mäsom, ktorého hodnota je v súčasnosti viac ako 2,5 miliardy EUR. Zníženie dovozných taríf na výrobky z hovädzieho a jahňacieho mäsa až do výšky 70 %, ktoré navrhuje pán Mandelson, to je jednoducho priveľa.
<P>
Minulý týždeň pochodovalo ulicami Dublinu desaťtisíc poľnohospodárov, čím chceli vyjadriť svoj protest proti návšteve pána predsedu Barossa. Pán Barosso pozná hnev írskych poľnohospodárov, nastal čas, aby pána komisára Mandelsona trochu pribrzdil.
<P>
Na záver mi dovoľte povedať, že je nevyhnutne potrebné, aby sme v rámci Svetovej obchodnej organizácie dospeli k dohode, ktorá všetkých uspokojí, k dohode, ktorá bude na prospech Európe, poľnohospodárom a poľnohospodárstvu, a vďaka ktorej bude možné ochrániť potravinové zdroje.
<SPEAKER ID="339" NAME="Caroline Lucas">
v mene skupiny Verts/ALE. - Vážená pani predsedníčka, skupina zelených rozhodne podporuje všeobecné smerovanie tejto správy, najmä výzvu na väčšiu súdržnosť medzi stanovovaním pravidiel v rámci Svetovej obchodnej organizácie, prácou agentúr OSN a existujúcimi sociálnymi záväzkami a záväzkami v oblasti životného prostredia a ľudských práv. Sme presvedčení, že je potrebné zaviesť status pozorovateľa pre Medzinárodnú organizáciu práce a tiež opatrenia proti sociálnemu a ekologickému dampingu.
<P>
Podporujeme úlohu parlamentnej kontroly, prostredníctvom ktorej by sa mal vyriešiť nedostatok zodpovednosti a legitímnosti WTO. Podporujeme tiež úsilie vypracovať systém riešenia sporov v rámci WTO na základe medzinárodného environmentálneho a sociálneho práva, pričom je potrebné zabezpečiť, aby bolo v rámci tohto systému možné ukladať reálne tresty.
<P>
Som však znepokojená, že si autori správy nedokážu priznať, že príčina neúspechu dauhaského kola rokovaní spočíva práve v nedostatkoch WTO ako organizácie. Tieto dve veci od seba nemožno oddeliť. Stagnácia dauhaského kola rokovaní v plnej miere súvisí so systematickým zneužívaním jeho rozhodovacích procesov zo strany niektorých mocných krajín, pričom dochádza k postupnému vylúčeniu slabších krajín.
<P>
Myslím si, že v správe tiež chýba priznanie skutočnosti, že bolo potrebné, aby došlo minimálne k revolúcii v roku 2003 v Cancúne zo strany rozvojových krajín a zo strany niektorých rýchlo sa rozvíjajúcich krajín pred konferenciou, ktorá sa konala v Hongkongu, aby sa začal búrať starý feudálny systém, na základe ktorého Svetová obchodná organizácia fungovala už príliš dlho. Myslím si, že je jasné, že by sme už nemali čakať na výsledky dauhaského kola rokovaní. Mali by sme okamžite začať s reformou Svetovej obchodnej organizácie. Je potrebné zreformovať všetky jej postupy a politiky, pretože reforma samotného postupu jednoducho nestačí. Mnoho z platných pravidiel v 21. storočí, keď musíme čeliť novým výzvam, napríklad zmene klímy, je úplne neaktuálnych.
<P>
Preto je potrebné, aby sme niektoré pravidlá prehodnotili, napríklad pravidlo o zákaze rozlišovania výrobkov podľa toho, ako boli vyrobené. Takáto diskriminácia je kľúčová, ak máme byť schopní podporovať veci ako napríklad energetická účinnosť alebo zníženie množstva emisií.
<P>
Chceme tiež, aby došlo k úplnej zmene zamerania procesu riešenia sporov. Dovolím si váženým kolegom odporúčať pozmeňujúci a doplňujúci návrh, ktorý predložila skupina zelených, a v ktorom veľmi konkrétne žiadame o nový prístup k mechanizmu riešenia sporov, pričom je potrebné zabezpečiť, aby bol založený na zásadách Charty OSN, a aby bol oddelený od súčasnej podoby WTO.
<SPEAKER ID="340" NAME="Jacky Hénin">
, v mene skupiny GUE/NGL. - (FR) Vážená pani predsedajúca, jediná vec, na ktorej sa zhodneme, je skutočnosť, že je naliehavo potrebné, aby v Svetovej obchodnej organizácii došlo k prevratným zmenám.
<P>
Čo sa týka záujmov ľudí, Svetová obchodná organizácia je rovnako ako Medzinárodný menový fond nelegitímna, nedemokratická a nebezpečná organizácia. Pôvodne bola vytvorená, aby sa zabezpečila finančná a priemyselná nadvláda Spojených štátov amerických a veľkých nadnárodných skupín.
<P>
Európska únia sa, samozrejme, úplne otrocky podriadila tomuto systému, keďže dúfala, že sa jej podarí získať niekoľko odrobiniek zo stola amerického pána. Tento neovládaný voľný trh sa dnes obrátil proti jeho zakladateľom a svetové stredisko hospodárskej príťažlivosti sa presunulo na východ, najmä do Ázie, výsledkom čoho je najhroznejšia finančná a potravinová kríza, akú kedy svet zažil.
<P>
Je len málo krajín, ktoré boli včera považované za rozvíjajúce sa krajiny, následne sa stali dravcami, a potom sa vzdali svojej úlohy dravcov z nejakého dôvodu pre blaho ľudstva, keďže celý globálny obchodný systém je postavený na tom, že Svetová obchodná organizácia podnecuje krajiny, aby vytrvali v úlohe dravcov. Pravidlá pre všetkých aktérov sú takéto: stať sa bohatým čo najskôr bez ohľadu na prostriedky, dokonca nehľadiac na to, či ide o špekulácie s liekmi alebo základnými potravinami.
<P>
Rozdiely v Únii sa drasticky prehĺbili, pracujúca a stredná trieda je čoraz chudobnejšia. Potravinová kríza, ktorá ovplyvňuje najchudobnejšie obyvateľstvo, je priamym dôsledkom politiky WTO zameranej na zničenie plodín určených na vlastnú spotrebu na úkor vývozných plodín. Biopalivá sú len obyčajným obetným baránkom ziskuchtivého systému, v ktorom je potrebné čo najskôr zaviesť prevratné zmeny.
<P>
Dovoľte mi využiť túto príležitosť, aby som verejne odsúdil nezodpovedné vyjadrenia pána Mandelsona, ktorý vyzval na ďalšiu dereguláciu poľnohospodárskych trhov, a to v čase, keď Svetový program výživy poukazuje na prudký nárast cien potravín, ktorý nazýva, citujem: "tichou vlnou cunami, v dôsledku ktorej hrozí, že viac ako 100 miliónov ľudí bude ohrozených hladom". Chce pán Mandelson, aby mu história prisúdila hanlivý prívlastok niekoho, kto bol zodpovedný za hladomor?
<P>
Vo Svetovej obchodnej organizácii je preto potrebné zaviesť prevratné zmeny, aby bolo možné zabrániť špekuláciám a podporiť radšej výrobcov ako niekoľkých podvodníkov, ktorí ťažia z globálnych finančných trhov. Takýmto spôsobom bude možné podnietiť obyvateľov, aby sa stali nezávislými z hľadiska potravín a priemyslu a vyzvať krajiny, aby spolupracovali, a nie aby navzájom súťažili.
<SPEAKER ID="341" NAME="Derek Roland Clark">
v mene skupiny IND/DEM. - Vážená pani predsedajúca, správa navodzuje dojem, že EÚ vyžaduje od všetkých členských štátov, aby v rámci rokovaní WTO dosiahli konsenzus alebo aby svoje stanovisko písomne odôvodnili. Teda napríklad Spojené kráľovstvo musí nasledovať zvyšok Európskej únie. Musíme dodržiavať pravidlá. Jednoducho povedané znamená to, že pokiaľ ide o reformu Svetovej obchodnej organizácie, Veľká Británia bude dôslednejšie nútená obchodovať s takými krajinami, ktoré jej povolí Európska únia. No my obchodujeme s celým svetom. Robíme to už celé storočia. Čo sa týka globálneho obchodovania, máme veľké skúsenosti a poznatky. Napríklad náš objem obchodu so Spojenými štátmi americkými je väčší ako má Francúzsko a Nemecko dokopy. Zdá sa však, že členské štáty Európskej únie nechcú využiť naše skúsenosti. Obmedzujú nás už obchodné dohody EÚ, čo ničí povesť Veľkej Británie ako globálneho obchodníka. Nesmieme v dostatočnej miere obchodovať s našimi tradičnými partnermi v rámci Britského spoločenstva národov. Pritom toto obchodovanie nie je výlučné. Nesnažili by sme sa zabrániť ďalším európskym krajinám, aby sa k nám pripojili a tiež obchodovali s našimi priateľmi zo Spoločenstva národov. Bolo by to v záujme všetkých zúčastnených. Členské štáty Európskej únie by prosperovali a v mnohých krajinách tretieho sveta by došlo k zvýšeniu životnej úrovne. Svetová obchodná organizácia bola vytvorená, aby podporovala obchod a priateľstvo. Európska únia neustále opakuje, že chce pomôcť znevýhodneným krajinám. Jeden zo spôsobov, ako to dosiahnuť, je rozšíriť obchodné kanály, a nie ich prerušiť.
<SPEAKER ID="342" NAME="Irena Belohorská" AFFILIATION="NI">
(SK) Tak, ako málokto pochybuje o význame WTO, takmer nikto nepochybuje o potrebe reformy tejto organizácie, ktorej cieľom ostáva najmä boj s chudobou a pomoc rozvojovým krajinám.
<P>
Reforma sa má uskutočniť na základe Sutherlandovej správy. Ako vieme, pán Sutherland v súčasnosti stojí na čele dvoch nadnárodných gigantov: BP a Goldman Sachs International. Ostatní členovia jeho tímu sú bývalí diplomati, podnikatelia, akademici, z ktorých žiadny nie je známy kritikou toho terajšieho súčasného systému.
<P>
Pri všetkej úcte k týmto pánom sa pýtam: koho záujmy bude reforma WTO, ktorú navrhujú uvedení páni, obhajovať? Budú to záujmy rozvojových krajín alebo záujmy nadnárodných spoločností? Aký signál to vysiela rozvojovým, resp. menej rozvinutým krajinám?
<P>
Ako všetci vieme, dôvera je v ekonomike i v politike veľmi dôležitá. WTO je nielen ekonomickou, ale aj politickou inštitúciou, a preto je dôvera medzi členmi dôležitá. Uveria však ľudia v rozvojových krajinách tomu, že pánom z nadnárodných korporácií ide o ich dobro? Prečo máme týmto spôsobom zbytočne dávať argumenty do rúk odporcom WTO a hazardovať s imidžom tejto inštitúcie?
<SPEAKER ID="343" NAME="Tokia Saïfi" AFFILIATION="PPE-DE">
(FR) Vážená pani predsedajúca, v čase, keď rokovania v rámci dauhaského kola strácajú smer a stagnujú, je otázka fungovania Svetovej obchodnej organizácie aktuálnejšia ako kedykoľvek predtým.
<P>
Nie je možné dostať sa z tejto bezvýchodiskovej situácie prostredníctvom reformy WTO? Ak nie je možné dosiahnuť dohodu o podstate problému, nebolo by možné aspoň zefektívniť proces, ktorým sa k tejto dohode má dospieť? Zdá sa, že takéto oživenie Svetovej obchodnej organizácie je možné, vďaka nemu bude môcť táto organizácia fungovať a prijímať rozhodnutia účinnejšie.
<P>
Uvažuje sa o zavedení reforiem na dvoch úrovniach: po prvé reformy zamerané na zlepšenie rokovacieho procesu, a po druhé reformy zamerané na zvýšenie legitímnosti WTO, keďže práve legitímnosť je kľúčovým faktorom tejto organizácie. V tejto súvislosti je dôležité zdôrazniť parlamentný rozmer WTO, pričom je potrebné v čo najväčšej miere využiť nás, legitímnych zástupcov občanov. Takto možno dosiahnuť, že sa otázky globalizácie stanú transparentnejšími a demokratickejšími.
<P>
Musíme vynaložiť veľa úsilia, aby sme zabezpečili súdržnosť medzinárodných politík. Nemá význam odstrániť prekážky na hraniciach, ak za nimi stoja prekážky v investovaní, pohŕdanie sociálnymi právami a priestupky voči environmentálnym normám. Preto je nevyhnutné, aby WTO fungovala účinne, aby bolo možné dosiahnuť väčšiu mieru obchodu a liberalizácie, pričom regulačnú funkciu bude vykonávať trh. Pravidlá však neznamenajú protekcionizmus. Liberalizácia bez akýchkoľvek záruk v skutočnosti nedokáže vyriešiť všetky problémy, najmä nedokáže vyriešiť tie problémy, ktorým musíme čeliť v súčasnosti, ktoré súvisia s rastúcimi cenami poľnohospodárskych surovín a následným šírením hladu.
<P>
Falconerov návrh na zníženie ciel je preto pre európske poľnohospodárstvo neprijateľný, mal by nesmierne dôsledky na poľnohospodársku výrobu najchudobnejších krajín.
<P>
Okrem toho, aby bolo možné dokončiť dauhaské kolo rokovaní, je nevyhnutne potrebné v rámci týchto rokovaní obnoviť rovnováhu a dosiahnuť skutočne vzájomné dohody o prístupe na trh. Ešte nie sme pripravení obetovať naše poľnohospodárstvo a našu úlohu prispievateľov k bezpečnosti potravín, len aby sme s hanbou dosiahli určité zníženie našich priemyselných taríf.
<SPEAKER ID="344" NAME="Kader Arif" AFFILIATION="PSE">
(FR) Vážená pani predsedajúca, vážená pani komisárka, dámy a páni, vítam dnešnú rozpravu o správe pani Muscardiniovej k reforme Svetovej obchodnej organizácie.
<P>
Potravinová kríza, ktorá v súčasnosti ťažko dolieha na rozvojové krajiny, dokonale ilustruje naliehavú potrebu zaviesť lepšiu reguláciu svetového obchodu. Túto úlohu by mala plniť zreformovaná Svetová obchodná organizácia, ktorá bude schopná kontrolovať svetové ceny a podporovať spravodlivejšie obchodné pravidlá. Táto kríza je štrukturálna, nie cyklická. Je to znakom toho, že vážne problémy odkláňajú svetový obchod od jeho hlavného cieľa, ktorým by malo byť zabezpečiť rozvoj pre všetkých, najmä pre najchudobnejšie krajiny na planéte.
<P>
Bolo predložených mnoho teórií, ktoré sa snažia vysvetliť pôvod tejto krízy. O ich opodstatnenosti nepochybujem. Myslím si však, že by sme sa spoločne mali zamyslieť nad viacerými otázkami. Bola by táto kríza taká rozsiahla aj v prípade, že by sa vo WTO viac prihliadalo na priority rozvojových krajín? Ak by bola lepšia súčinnosť medzi WTO a inými medzinárodnými organizáciami, napríklad UNDP a Organizáciou pre výživu a poľnohospodárstvo? Ak by naše dohody o voľnom obchode nepodnecovali rozvojové krajiny k tomu, aby sa špecializovali na pestovanie vývozných plodín na úkor ich tradičných plodín určených na vlastnú spotrebu a na zabezpečenie potravinovej sebestačnosti? Ak by sme vypočuli africké krajiny, a ak by sme ich podporili v rámci WTO, keď žiadali, aby sa do súčasného kola rokovaní zaradili aj opatrenia týkajúce sa cien základných výrobkov? V tejto súvislosti musím poukázať na skutočnosť, že podľa článku 38 Všeobecnej dohody o clách a obchode sú všetky členské krajiny WTO povinné stabilizovať a zlepšovať situáciu na trhu primárnych výrobkov, ktoré majú pre rozvojové krajiny mimoriadny význam.
<P>
Predmetná správa navrhuje niekoľko opatrení na riešenie súčasných problémov a na zlepšenie účinnosti a legitímnosti Svetovej obchodnej organizácie. Aby bolo možné zaistiť, že sa vypočujú hlasy, názory a záujmy rozvojových krajín, a že sa tiež zohľadnia, správa zdôrazňuje, že je potrebné zaviesť demokratickejší systém rozhodovania a zlepšiť zastúpenie v rámci sekretariátu Svetovej obchodnej organizácie, ktorému je tiež potrebné poskytnúť dodatočné finančné a ľudské zdroje.
<P>
Aby bolo možné zaručiť väčšiu transparentnosť práce a diskusií, ktoré prebiehajú v rámci tejto organizácie, je potrebné prijať ustanovenia, ktorými sa zvýši informovanosť, zlepší sa dialóg medzi Svetovou obchodnou organizáciou a zástupcami občianskej spoločnosti a umožní sa prístup verejnosti na zasadnutia, najmä čo sa týka procesu riešenia sporov.
<P>
Napokon je potrebné posilniť parlamentný rozmer Svetovej obchodnej organizácie, ktorý zaručí demokratickú legitímnosť a transparentnosť rokovaní. Najmä je potrebné vytvoriť parlamentné zhromaždenie Svetovej obchodnej organizácie, ktoré bude mať poradné právomoci.
<P>
Okrem týchto opatrení je potrebné prehodnotiť samotné ciele multilaterálneho obchodného systému, najmä z hľadiska zabezpečenia súdržnosti s inými medzinárodnými organizáciami. Len odhodlaná reforma v tomto smere nám umožní dokončiť dauhaské kolo rokovaní tak, aby jeho výsledky smerovali k rozvoju a k dosiahnutiu miléniových cieľov. Dovoľte mi v tejto súvislosti poukázať na to, že prvým z týchto cieľov je odstránenie chudoby a hladu. Žiaľ, momentálna situácia poukazuje na to, že naše záväzky ostávajú nenaplnené.
<SPEAKER ID="345" NAME="Daniel Dăianu" AFFILIATION="ALDE">
Vážená pani predsedajúca, dovoľte mi zdôrazniť, že reforma Svetovej obchodnej organizácie musí byť súčasťou reorganizácie celého inštitucionálneho usporiadania, ktoré sa zaoberá riešením globálnych výziev.
<P>
Len sa pozrite na dôsledky globálneho otepľovania a finančnej krízy, ktorá je spojená s obrovskou hospodárskou nerovnováhou. Voľný obchod musí byť spravodlivý. Okrem toho sa musí riadiť politikami, ktoré pomôžu chudobným krajinám v rozvoji, najmä prostredníctvom poľnohospodárstva. Obrovský nárast cien potravín bude viesť k protekcionizmu a k nárastu obmedzení, ak sa nezameriame na zabezpečenie rozvoja potravinovej výroby na celom svete.
<P>
Všeobecná situácia je veľmi zložitá aj z dôvodu rastúcich cien základných komodít. Na potraviny sa v bohatých aj chudobných krajinách bude čoraz viac hľadieť ako na problém národnej bezpečnosti. Preto je potrebné prehodnotiť reformu spoločnej poľnohospodárskej politiky, politiku Európskej únie v oblasti rozvojovej pomoci, a tiež energetické politiky EÚ, pričom je potrebné zohľadniť dramatické zmeny, ktoré nastali v medzinárodnom kontexte.
<SPEAKER ID="346" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, vážená pani komisárka, v kontexte tejto rozpravy by som chcel poukázať na tri otázky.
<P>
Po prvé mnohé krajiny, napriek tomu že sú členmi Svetovej obchodnej organizácie, nedodržiavajú sociálne a environmentálne normy a normy v oblasti starostlivosti o zvieratá. Následne sú ich výrobné náklady nižšie, a, žiaľ, nie je možné konkurovať výrobkom, ktoré boli vyrobené v takýchto hospodárstvach. Tento aspekt je potrebné zohľadniť v rámci procesu zlepšovania prístupu tovaru z tretích krajín na európsky trh, inak mnohé európske výrobné sektory jednoducho prestanú existovať.
<P>
Po druhé európsky trh sa aj naďalej otvára poľnohospodárskym výrobkom z tretích krajín. Na druhej strane, tieto krajiny robia ústupky, čo sa týka vývozu priemyselných výrobkov a služieb z Európy. Dochádza teda k oslabovaniu poľnohospodárskeho potenciálu Európy.
<P>
Po tretie v plnej miere podporujem odporúčania pani Muscardiniovej, ktoré sa týkajú vytvorenia parlamentného zhromaždenia Svetovej obchodnej organizácie, zmien rozdelenia krajín na rozvinuté a rozvojové, potreby užšej spolupráce medzi WTO a OSN, a tiež čo sa týka odporúčania prestať sa riadiť zásadou konsenzu, najmä na úrovni pracovných skupín a výborov v rámci WTO.
<SPEAKER ID="347" NAME="Kartika Tamara Liotard" AFFILIATION="GUE/NGL">
(NL) Vážený pán predsedajúci, veľmi rada by som sa obšírne vyjadrila o svojich názoroch na reformu Svetovej obchodnej organizácie, no namiesto toho položím radšej Komisii niekoľko konkrétnych otázok, na ktoré by som chcela počuť odpovede. Otázky poukazujú na ďalšie oblasti, ktoré musíme vziať do úvahy v diskusii o reforme WTO okrem už spomínaných procedurálnych reforiem, medzi ktoré patrí napríklad problematika transparentnosti.
<P>
V kontexte zmeny klímy sa vyvíja čoraz väčší tlak na používanie biopalív. Nechcem sa teraz púšťať do diskusie o tom, či je to dobré alebo zlé, no chcem položiť nasledujúce otázky týkajúce sa záväzkov Európskej únie vyplývajúcich z WTO. Klimatický balík EÚ obsahuje viacero environmentálnych kritérií, ktoré musia biopalivá spĺňať. Ja a mnohí moji kolegovia by sme však boli radi, keby došlo k uplatneniu sociálnych kritérií, napríklad minimálnej mzdy a zákazu práce detí. Je to zlučiteľné s požiadavkami WTO? Ak nie, nie sme teda tlačení do pozície, že súhlasíme s prácou detí a s príliš nízkymi mzdami? Mám ďalšiu otázku, ktorá sa týka obchodovania s geneticky modifikovanými potravinami. Ak sa nemýlim, na základe Kartagenského protokolu sa môžu členské štáty samostatne rozhodnúť, či schvália požívanie geneticky modifikovaných organizmov. Je to zlučiteľné s WTO, a ak nie, ako tento problém vyriešime? V Parlamente sa ukázalo, že väčšina poslancov je proti obchodovaniu s tuleními kožušinami. Kanada teraz hrozí tým, že toto rozhodnutie napadne prostredníctvom WTO. Ako možno, podľa vášho názoru, dosiahnuť, aby sme sa v tejto oblasti pridŕžali vôle väčšiny obyvateľov Európskej únie? Myslím si, že tieto otázky sú veľmi dôležité, a že je potrebné vziať ich do úvahy pri tvorbe reformy.
<SPEAKER ID="348" NAME="Patrick Louis" AFFILIATION="IND/DEM">
(FR) Vážená pani predsedajúca, dámy a páni, obchod prebiehajúci medzi národmi je dobrá vec. Voľný trh je žiaduci, no dnešný svet sa zmenil a pravidlá Svetovej obchodnej organizácie sa tejto zmene neprispôsobili, v mnohých prípadoch je potrebná ich novelizácia.
<P>
Zmenil sa samotný charakter medzinárodného obchodu. V minulosti bol obchod založený na komplementárnosti, usilovali sme sa získať to, čo nám chýbalo, a vyvážali sme nadprodukciu. Pokiaľ vládol takýto systém, národy prosperovali. V súčasnosti však vládne sociálny damping. Prestávame vyrábať to, čo vieme robiť dobre, aby sme namiesto toho dovážali lacnejšie výrobky vyrobené niekým iným, nie preto, že by to bolo pre nás ziskovejšie, ale preto, že sú s tým spojené nižšie náklady, nižšie dane a menšie sociálne obmedzenia.
<P>
Tento systém fungovania WTO umožňuje, aby chudobné krajiny a chudobní v bohatých krajinách robili na bohatých v chudobných krajinách, ktorí sú v dôsledku toho ešte bohatší. Tento systém je čoraz menej založený na solidarite a na vzájomných dohodách medzi krajinami, naopak, tento systém spôsobuje rozkoly medzi národmi a spory medzi víťazmi a porazenými.
<P>
Je preto nutné zmeniť pravidlá Svetovej obchodnej organizácie. Nové pravidlá musia znova zohľadňovať priority Spoločenstva a oživiť duch Rímskej zmluvy, ktorou sa zaviedol spoločný colný sadzobník. Toto opatrenie nemožno považovať za prehnanú ochranu, ide o spravodlivú kompenzáciu voči sociálnemu dampingu. Otcovia zakladatelia sa nie vždy mýlili. WTO musí zahrnúť výkyvy premenlivého výmenného kurzu do svojho hodnotenia obchodných obmedzení. Je neprijateľné, aby bol jüan aj naďalej na takej nízkej úrovni, keď má Čína taký vysoký prebytok zahraničného obchodu. Je šokujúce, že EADS príde o miliardu eur vždy, keď dolár klesne o 10 centov voči ideologickému euru.
<P>
Na záver mi dovoľte povedať, že budúcnosť skutočne voľného obchodu nám pripomína, že máme pred sebou ešte veľa práce, kým si budeme môcť oddýchnuť so založenými rukami. Na jednej strane je potrebné obnoviť hranicu ako podmienku politiky, t. j. slobody ľudí, na druhej strane je potrebné, aby menová a finančná politika prepustila popredné miesto reálnemu hospodárstvu, produktívnemu hospodárstvu, pretože práve vďaka tomuto samotnému hospodárstvu tu môžu žiť ľudia slobodne.
<SPEAKER ID="349" NAME="Jim Allister" AFFILIATION="NI">
Vážená pani predsedajúca, Svetová obchodná organizácia má veľa nedostatkov, no nepochybne jej najnezmyslenejším nedostatkom je, že Číne, Indii a Brazílii dáva nespravodlivú výhodu tým, že im priznáva priaznivý status rozvojových krajín. V minulosti to boli rozvíjajúce sa hospodárstva, no v súčasnosti sú už rozhodne v plnej miere rozvinuté a môžu súperiť s tými najlepšími. Tieto hospodárstva sú dokonca až také úspešné, že vo viacerých oblastiach zastávajú postavenie svetových lídrov. My im však nelogicky poskytujeme výhody rozvojových krajín, v dôsledku čoho im umožňujeme uplatňovať nižšie štandardy a menšie záväzky.
<P>
Niet sa teda čo čudovať, že moji voliči často vnímajú WTO ako organizáciu, ktorá neháji ich záujmy. Tento ich pocit sa ešte posilňuje, keď vidia, ako pán komisár Mandelson robí v poľnohospodárskej oblasti jeden ústupok za druhým.
<P>
Pán komisár, dosiahnuť dobrú dohodu je dôležitejšie ako len dosiahnuť dohodu. A dohoda nebude dobrá, ak náš poľnohospodársko-potravinársky priemysel zmietne prílivová vlna dovozu lacných výrobkov z krajín, ktoré zvýhodňujeme viac, ako by bolo vzhľadom na ich mohutnú hospodársku kapacitu potrebné.
<SPEAKER ID="350" NAME="Zbigniew Zaleski" AFFILIATION="PPE-DE">
(PL) Vážená pani predsedajúca, inštitúciu, ktorá nefunguje správne, je potrebné zreformovať, aby sa zaručilo, že bude všetkým zúčastneným stranám a spotrebiteľom dobre slúžiť. Podporujeme voľný obchod, no ten žiaľ často sprevádza pokušenie podľahnúť lakomstvu. Pri liberalizácii trhu je potrebné zaviesť kontrolný mechanizmus, a práve to je zmysel existencie silnej a správne fungujúcej Svetovej obchodnej organizácie. Medzinárodný obchod sa rozrástol do obrovských rozmerov, je veľmi rýchly a rôznorodý, preto je nevyhnutná dobrá koordinácia. Európsky parlament sa nemôže len nečinne prizerať. Som preto pevne presvedčený, že práca pani Muscardiniovej týkajúca sa reformy WTO prispeje k splneniu týchto očakávaní a jej výsledkom bude medzinárodný orgán schopný nasmerovať obchod dobrým a jasne stanoveným smerom.
<SPEAKER ID="351" NAME="David Martin" AFFILIATION="PSE">
Vážená pani predsedajúca, v prvom rade mi dovoľte, aby som pani Muscardiniovej zablahoželal k vynikajúcej správe.
<P>
Svetová obchodná organizácia musí vo svete ešte stále zohrávať významnú úlohu. Túto úlohu si ešte stále dobre plní, no napriek tomu je potrebné WTO zmodernizovať a zreformovať. Myslím si, že jednou z kľúčových reforiem je zaviesť do WTO parlamentnú demokraciu. Je potrebné vytvoriť parlamentné zhromaždenie, ktoré bude pravidelne zasadať a monitorovať prácu, ktorá prebieha okolo rokovacieho stola Svetovej obchodnej organizácie.
<P>
Takisto je potrebné aktualizovať pravidlá WTO, aby sa pri rokovaniach WTO venovala väčšia pozornosť environmentálnej udržateľnosti a zmene klímy, a aby sa rokovania zamerali aj na ustanovenia týkajúce sa práce a sociálnej oblasti. Bolo by dobré, keby Svetová obchodná organizácia užšie spolupracovala s Medzinárodnou organizáciou práce.
<P>
Čo sa týka správy ako celku, v plnej miere podporujem prácu, ktorú pani Muscardiniová odviedla vo Výbore pre medzinárodný obchod.
<SPEAKER ID="352" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, spoločný trh a obchod bez obmedzení predstavujú základné predpoklady hospodárskeho rozvoja. Slovné spojenie "bez obmedzení" však neznamená, že by malo ísť o obchod neregulovaný, alebo že by nemali existovať žiadne zásady, ktoré by stanovovali podmienky obchodnej výmeny, a ktoré by zároveň zabezpečovali konkurencieschopnosť. Primeraná regulácia obchodu na svetovej úrovni je obzvlášť potrebná najmä v kontexte globalizácie. Preto je úloha Svetovej obchodnej organizácie taká dôležitá. Svetová obchodná organizácia je inštitúcia so širokou základňou, ktorá spája viac ako 150 členských krajín. WTO bude fungovať oveľa účinnejšie, keď budú jasne stanovené jej právomoci, a keď sa tieto právomoci budú týkať len obchodnej politiky.
<P>
Pokiaľ ide o čistotu a konkurencieschopnosť, je potrebné predovšetkým zabezpečiť, aby výrobný proces spĺňal stanovené normy a požiadavky na kvalitu, ktoré sa vzťahujú napríklad na ochranu životného prostredia, pracovné a platové podmienky a na starostlivosť o zvieratá. Konkurencieschopnosť sa nemeria len z hľadiska výrobných nákladov a ceny. Na záver mi dovoľte povedať, že reforma Svetovej obchodnej organizácie je vyjadrením ochoty spolupracovať v záujme rozvoja a s cieľom bojovať proti chudobe.
<SPEAKER ID="353" NAME="Avril Doyle" AFFILIATION="PPE-DE">
Vážená pani predsedajúca, dovoľte mi zablahoželať všetkým, ktorí sa podieľali na príprave tejto správy, najmä pani spravodajkyni.
<P>
Ak mi dovolíte voľne citovať z dôvodovej správy, vidím, že analýza celej Svetovej obchodnej organizácie, v ktorej sa chce Výbor pre medzinárodný obchod angažovať, bude vo veľmi veľkej miere založená na záveroch Sutherlandovej správy, ktorá dlhé roky len ležala na poličke a padal na ňu prach. Potom, čo výbor vypracuje vlastnú správu, bude úlohou Komisie podniknúť potrebné kroky v Ženeve, aby dokázala presadiť odporúčané zlepšenia.
<P>
Akú máme záruku, že nejakej novej správe sa dostane viac pozornosti ako výbornej Sutherlandovej správe? Budú aspekty týkajúce sa životného prostredia a zmeny klímy súčasťou nejakého nového balíka WTO? Čo sa týka otázky, ktorá už bola spomínaná v súvislosti s nedostatočnou rovnorodosťou rozvojových krajín, najmä vzhľadom na súčasné postavenie Číny, Brazílie a Indie, budeme na tejto úrovni rozlišovať medzi rozličnými úrovňami rozvoja?
<P>
Moja posledná otázka znie takto: bude legitímne uvažovať o regionálnej potravinovej bezpečnosti pre všetky regióny?
<SPEAKER ID="354" NAME="Androula Vassiliou">
členka Komisie. - Vážená pani predsedajúca, vážené dámy, vážení páni, chcem sa Vám poďakovať za Vaše návrhy a pripomienky, ktoré Komisia určite zohľadní vo svojich úvahách o reforme Svetovej obchodnej organizácie.
<P>
Aj Komisiu znepokojujú mnohé veci, na ktoré ste počas diskusie poukázali. Komisia tiež podporuje mnohé z návrhov predložených v správe pani Muscardiniovej. Musíme si však priznať, že niektoré návrhy budú musieť čeliť silnému odporu, no Komisia ich určite podporí.
<P>
Komisia v plnej miere podporuje najmä výzvu na zabezpečenie jednotnosti medzi Svetovou obchodnou organizáciou a ostatnými medzinárodnými organizáciami a výzvy na väčšiu transparentnosť a na posilnenie úlohy parlamentov, hlavne čo sa týka monitorovania a hodnotenia obchodnej politiky. Komisia zdieľa názor, že vytvorenie silnej Svetovej obchodnej organizácie je v záujme rozvojových krajín.
<P>
Chcela by som tiež reagovať na pripomienky pani Liotardovej, ktoré idú nad rámec reformy WTO. V tejto chvíli ešte nemôžem uviesť podrobnosti, no chcem vás ubezpečiť, že spolu s našimi partnermi sa už zaoberáme problematikou detskej práce a ďalšími súvisiacimi otázkami. Podporujeme aj spoluprácu medzi Medzinárodnou organizáciou práce a Svetovou obchodnou organizáciou.
<P>
Na záver mi dovoľte povedať, že určite odovzdám vaše pripomienky pánovi komisárovi Mandelsonovi, aby boli v plnej miere vzaté do úvahy pri rokovaniach s inými členskými krajinami WTO.
<SPEAKER ID="355" NAME="Cristiana Muscardini">
spravodajkyňa. - (IT) Vážená pani predsedajúca, dámy a páni, chcem sa poďakovať Komisii za to, že si váži prácu nášho výboru. Som vďačná aj za pomoc, ktorú nám poskytli spravodajcovia Výboru pre rozvoj a Výboru pre hospodárske a menové veci požiadaných o stanovisko, a tiež za pomoc mnohých poslancov, ktorí dnes vystúpili. Dovolím si v plnej miere využiť ich politickú a takpovediac technickú podporu, aby som dnes večer opäť upozornila Komisiu na to, že nesmieme strácať čas. Beda tým, ktorí majú čas a premrhajú ho! Inak povedané, je pravda, že dauhaské kolo rokovaní môže v konečnom dôsledku nájsť riešenie, no toto riešenie bolo v posledných rokoch pričasto odkladané na neskôr. Teraz, keď sa musíme vyrovnať s veľmi vážnou potravinovou krízou, musíme mať tiež na zreteli, že časť zodpovednosti spočíva v určitých postupoch, aj zo strany Európskej únie, ktoré pred mnohými rokmi predpokladali, že poľnohospodársky a potravinársky sektor sa budú vyvíjať inak.
<P>
Ak sa chceme vyhnúť konfrontácii medzi skutočne chudobnými rozvojovými krajinami a krajinami, ktoré sú už rozvinuté, ak chceme vytvoriť spravodlivý trh, pričom trh môže byť spravodlivý a voľný len na základe pravidiel, potom musíme byť odvážni a smelí, pretože nemôžeme súhlasiť s tým, že riešenie sa opäť presunie na neskôr, ak chceme hájiť koncepciu dôstojnej práce a urýchliť proces riešenia sporov.
<P>
Výbor pre medzinárodný obchod si uvedomuje, že existujú ťažkosti súvisiace s reformou Svetovej obchodnej organizácie, kde už v priebehu času boli zavedené určité metódy práce. Náš výbor si však tiež uvedomuje, že ak sa majú splniť očakávania rôznych zúčastnených strán, a ak sa má Svetová obchodná organizácia stať modernou organizáciou tretieho tisícročia, musí WTO nejako nájsť silu a odvahu pustiť sa na cestu reformy. Teraz je na Komisii, aby zohľadnila naše úvahy, ktoré tento Parlament zajtra veľkou väčšinou formálne vyjadrí vo forme politickej požiadavky.
<SPEAKER ID="356" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="357" NAME="Kathy Sinnott  " AFFILIATION="IND/DEM">
písomne. - V roku 2001 bolo cieľom dauhaského kola rokovaní znížiť obchodné prekážky na celom svete, čo by umožnilo zaviesť voľný obchod medzi krajinami s rôznym stupňom hospodárskeho blahobytu.
<P>
V roku 2005 znížila Európska únia ceny ponúkané pestovateľom cukrových plodín o takmer 40 % v súvislosti s odhodlaním Svetovej obchodnej organizácie pomôcť chudobnejším krajinám, napríklad Austrálii, Brazílii a Thajsku, aby prosperovali na tomto svetovom trhu. Žiaľ, toto rozhodnutie malo mimoriadne nepriaznivé dôsledky pre krajiny v rámci Európskej únie, napríklad pre Írsko, kde došlo k zničeniu cukrovarníckeho priemyslu, a na najchudobnejšie africké, karibské a tichomorské krajiny vyrábajúce cukor, napríklad na Maurícius, Belize a Fidži.
<P>
V súčasnosti, v roku 2008, v mnohých týchto najchudobnejších krajinách, na ktoré mala reštrukturalizácia cukrovarníckeho priemyslu v EÚ nepriaznivý dosah, dochádza k občianskym nepokojom pre vysoké ceny základných potravín, napríklad ryže a kukurice, ktoré si už nemôžu dovoliť kúpiť, pretože už nemajú príjem za predaj cukru.
<P>
Skôr než sa pustíme do zavedenia nových opatrení na odbúranie ochrany obchodu, mali by sme vykonať poctivé hodnotenie vplyvu a stanoviť, aké dôsledky môže mať toto konanie zo strany EÚ na jej chudobnejších susedov, aby žiadne zmeny tohto druhu už nemali ničivé následky.
