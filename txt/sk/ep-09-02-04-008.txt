<CHAPTER ID="008">
Vysvetlenia hlasovania
<P>

<SPEAKER ID="113" NAME="Reinhard Rack" AFFILIATION="PPE-DE">
(DE) Vážená pani predsedajúca, počas poslednej slávnostnej schôdze som požiadal, či by sa používanie kamery nemohlo zjednodušiť ponechaním jedného prázdneho kresla. Dnes sa tak znova nestalo. Kamera nebola pri mne, ale pri generálovi Morillonovi a potom pri pánovi Groschovi. Možno by sa mohlo zabezpečiť, aby sa uľahčila práca kameramana, rovnako ako naša.
<SPEAKER ID="114" NAME="Predsedajúca">
- Ďakujem vám, pán Rack, upozorníme na to službu.
<P>
Ústne vysvetlenia hlasovania
<SPEAKER ID="117" NAME="David Sumberg" AFFILIATION="PPE-DE">
- Vážená pani predsedajúca, nakoniec som hlasoval za túto správu, pretože celkovo sme všetci za zachovanie nášho životného prostredia. Je to vznešená tradícia mojej strany - Konzervatívnej strany v Británii - ale myslím si, že musím dodať dve veci.
<P>
Prvou je, že náležitú politiku v oblasti zmeny klímy môžeme dosiahnuť len vtedy, keď sa k nám všetci pripoja. Pre Európsku úniu či jednotlivú krajinu je to jednoducho strata času mať takúto politiku. Z tohto dôvodu musíme zapojiť ázijské krajiny.
<P>
Druhá vec je, že v neistých časoch, v ktorých žijeme, sa politika v oblasti zmeny klímy musí vyvážiť potrebou energetickej bezpečnosti. V súčasnosti čelíme situácii, keď všetky naše krajiny potrebujú rýchlu dodávku energie. Musí to byť prioritou, pretože bez toho by hospodárstva, blaho a blahobyt našich obyvateľov neboli udržateľné.
<SPEAKER ID="118" NAME="Bogdan Pęk" AFFILIATION="UEN">
- (PL) Vážená pani predsedajúca, rád by som hovoril o predmete tejto smernice. Hlasoval som proti tejto smernici, keďže som celkom presvedčený, že je veľmi nebezpečná a predstavuje hrozbu pre rozvoj Európy. Spája pochopiteľnú problematiku potreby citlivej ochrany životného prostredia s úplne pokryteckou myšlienkou, konkrétne, že ľudstvo môže ovplyvniť cyklické zmeny našej klímy.
<P>
Presne to, teda problematika zníženia emisií oxidu uhličitého, tvorí najdôležitejšiu časť tohto dokumentu. Premárni sa obrovské množstvo peňazí, ktoré sa odhaduje na stovky miliárd, a ktoré sa majú minúť na tento cieľ, namiesto toho, aby sa vynaložili na vytvorenie skutočnej environmentálnej a energetickej bezpečnosti v Európskej únii. Je to veľmi biedne a veľmi nešťastné riešenie.
<SPEAKER ID="119" NAME="Avril Doyle" AFFILIATION="PPE-DE">
- Vážená pani predsedajúca, niekoľko odsekov a častí správy pána Florenza, konkrétne odsek 190, sa týkajú prispenia poľnohospodárstva k zmene klímy. Zatiaľ čo plytká orba alebo šetrné obrábanie pôdy sú možnosťou pre väčšinu štátov EÚ, a sú výhodné pre hospodárstvo a zmenu klímy - a podľa môjho názoru si zaslúžia oveľa viac podpory - diskusia o poľnohospodárstve a výskum sa do veľkej miery zameriavajú na emisie metánu a oxidu dusného prežúvajúceho dobytka.
<P>
Aj keď sa dosahuje pokrok, nepodporujem členské štáty, ktoré musia plniť svoje ciele neobchodného sektora týkajúce sa zníženia emisií povinným znížením stád dobytka v Európe. Nezabúdajme, že to, čo nevyrobíme tu v Európe, to budeme musieť doviezť. Kilo hovädzieho mäsa vyprodukovaného v Brazílii má za následok šesťkrát viac emisií oxidu uhličitého ako kilo hovädzieho mäsa vyprodukovaného v Írsku.
<SPEAKER ID="120" NAME="Leopold Józef Rutowicz" AFFILIATION="UEN">
(PL) Vážená pani predsedajúca, európske hospodárstvo je najväčším dovozcom fosílnych palív. Nárast ceny týchto palív z dôvodu väčšieho dopytu môže mať významný negatívny vplyv na kvalitu života našich občanov a zapríčiniť menšiu konkurencieschopnosť hospodárstva Európskej únie.
<P>
Snaha o úsporu energie a zavedenie čistých zdrojov energie, ktoré pomôžu vyrobiť energiu za stabilné a relatívne nízke ceny, by mohli narušiť tento trend. Zužitkovanie vedeckého výskumu a jeho využitie na rozvoj technologických riešení automaticky zníži emisie oxidu uhličitého. Šírenie kontroverzných teórií a strašenie informáciami o oxide uhličitom však nemá pridanú hodnotu a sťažuje technický a materiálny proces znižovania emisií oxidu uhličitého a obmedzovania používania fosílnych palív na výrobu energie.
<P>
Podporujem všetky technické a vedecké činnosti zamerané na zníženie používania fosílnych palív. Nemôžem však žiaľ súhlasiť s teóriami, ktoré sú obsiahnuté v správe pána Florenza. Nepodporujem túto správu.
<SPEAKER ID="121" NAME="Zuzana Roithová" AFFILIATION="PPE-DE">
- (CS) Vážená pani predsedajúca, chcem poďakovať Karlovi Florenzovi za jeho úsilie a demokratický spôsob, akým riadil dočasný výbor pre zmenu klímy. Jeho pôvodná správa však bola lepšia než tento kompromis, ale aj tak som ho podporila. V dnešnej vecnej diskusii sa objavil celý rad, celá škála názorov vrátane tých kritických, jedno však mali spoločné: zmeny klímy sú naštartované a niet pochýb o tom, že ich pri dnešnej úrovni civilizácie dokážeme ovplyvniť, a našou zodpovednosťou voči budúcim generáciám je preto dosiahnuť dohodu o účinných opatreniach. Žiadne nie je univerzálne a všetky sa musia týkať všetkých kontinentov. Verím, že české predsedníctvo, bez ohľadu na extrémne názory prezidenta, dokáže pohnúť USA k novým záväzkom.
<SPEAKER ID="122" NAME="Hynek Fajmon" AFFILIATION="PPE-DE">
- (CS) Vážená pani predsedajúca, dámy a páni, hlasoval som proti správe pána Florenza. Prijatie tejto správy je pre občanov Európskej únie zlou správou. Klíma na Zemi sa menila, mení a bude meniť bez ohľadu na to, či si to želáme alebo nie. Nič na tom nezmenia akékoľvek nezmyselné záväzky, ktoré si Európska únia v tejto oblasti kladie. V správe pána Florenza sa tvrdí, že klimatické záväzky, ktoré EÚ prijala v roku 2007, sú nedostatočné a že je nutné ich ďalej zvýšiť. S tým nesúhlasím. Ak bude EÚ jedinou časťou sveta, ktorá znižuje svoje emisie, tak sa cieľ zníženia globálnych emisií nikdy nemôže podariť dosiahnuť. Dosiahneme len to, že sa veľká časť európskeho biznisu presunie a my stratíme pracovné miesta. Autori správy plánujú zmeniť v Európe úplne všetko, od jedálneho lístka až po cestovný ruch, kde sa oficiálnym cieľom stáva sociálny cestovný ruch. Za takúto kultúrnu revolúciu, keď sa všetko staré odvrhne a nahradí novým prístupom, by sa nemusel hanbiť ani Mao Ce-tung. S takýmto prístupom nemôže žiadny rozumný človek súhlasiť a preto som hlasoval proti.
<SPEAKER ID="123" NAME="Czesław Adam Siekierski" AFFILIATION="PPE-DE">
- (PL) Vážená pani predsedajúca, hoci 70 % zemského povrchu tvorí voda, naše zásoby vody, najmä pitnej vody, sa zmenšujú na obávanú mieru. Čoraz väčšie oblasti našej planéty čelia hrozbe nedostatku vody. Čím rýchlejší je rozvoj, tým väčší je dopyt po vode. Výskum ukázal, že čím sú spoločnosti bohatšie, tým väčšmi stúpa dopyt po vode. Bez vody nedosiahneme žiadny pokrok.
<P>
Mnoho regiónov sveta sa nachádza na pokraji katastrofy. Zachovanie status quo, pokiaľ ide o riadenie zásob vody, by mohlo viesť k situácii, keď prístup k zdrojom vody nebude len príčinou sporov, ale povedie dokonca k vojne. Materiálna situácia krajín predurčí ich úspech skôr než ich prípadné vojenské spôsobilosti. Nedostatok vody veľmi skoro povedie k potravinovej kríze.
<P>
Potrebujeme udržateľnú, integrovanú politiku, ktorá nám pomôže zachovať a obnoviť vodné zdroje. Musíme zracionalizovať využívanie vody.
<SPEAKER ID="124" NAME="Ivo Strejček" AFFILIATION="PPE-DE">
Vážená pani predsedajúca, dovoľte mi vysvetliť, prečo som hlasoval proti správe pána Florenza o zmene klímy.
<P>
Politiky v oblasti zmeny klímy sú do veľkej miery založené na ideológiách paniky. Dôkazy pre zmenu klímy sú kontroverzné. Hypotézy zvaľujúce vinu za túto zmenu na človeka sú takisto, mierne povedané, diskutabilné. Človek sa považuje za bytosť, ktorá škodí životnému prostrediu bez pozitívneho prispenia. S týmto názorom nesúhlasím.
<P>
Obsah správy je priamym dôsledkom pokračujúcej modernej ekologickej ideológie, ktorá tvrdí, že v prvom rade musíme klásť dôraz na prírodu a planétu, a že sa nemôžeme starať o ľudí, ich potreby a záujmy.
<P>
Niekoľko pozmeňujúcich a doplňujúcich návrhov k tejto správe, ktoré vyzývajú na ďalší pokrok v oblasti nukleárnej energie a na podporu pokroku v oblasti jadrovej syntézy, môže len ťažko zmierniť jej negatívny vplyv na celé európske hospodárstvo a poľnohospodárstvo.
<P>
Hlasoval som proti tejto správe, pretože je návrhom, ktorý spôsobí vážne politické problémy. Namiesto predkladania návrhov, o ktoré nemá nikto záujem, by sme sa mali starať o ľudí a ich potreby.
<SPEAKER ID="125" NAME="Mairead McGuinness" AFFILIATION="PPE-DE">
- Vážená pani predsedajúca, podporila som túto správu najmä preto, že odseky, ktoré mi robili starosti, boli buď odstránené alebo modifikované spôsobom, ktorý som považovala za primeraný. Konkrétne sa týkali živočíšnej výroby v rámci poľnohospodárstva. Podporila by som názor, že Európska únia značne znížila svoju živočíšnu výrobu z dôvodu reforiem SPP v minulosti, takže sme teraz čistí dovozcovia hovädzieho mäsa, ktoré sa produkuje inde a ktorého produkcia sa spája s obavami týkajúcimi sa zmeny klímy.
<P>
Z toho jasne vyplýva, aké je dôležité, aby sme v tejto otázke dosiahli globálnu dohodu a kým bude Európa raziť cestu, musíme sa pokúsiť naliehať na ostatných, aby nás nasledovali, pretože ak budeme jediní, ktorí pôjdu za týmto cieľom, poškodíme len sami seba.
<P>
Nakoniec podporujem myšlienku uvedenú v tejto správe, ktorá sa týka konkrétneho roka zameraného na poskytovanie informácií a riešenie otázky zmeny klímy spôsobom, na základe ktorého sa k nám pridajú ostatní. V tejto oblasti sa už odvádza dobrá práca.
<SPEAKER ID="126" NAME="Nirj Deva" AFFILIATION="PPE-DE">
- Vážená pani predsedajúca, hlasoval som za túto správu, pretože sa po prvýkrát domnievam, že Európska únia je v súlade so Spojenými štátmi. Prezident Obama bol zvolený do úradu s tým, že uviedol, že životné prostredie zaradí na začiatok svojho programu.
<P>
Neviem však, či moji voliči budú akceptovať, že v súčasnosti plánujeme urobiť rozdiely. Dokonca aj keď budú Spojené štáty a Európska únia konať v súlade s obmedzením emisií uhlíka, musíme zvážiť, čo sa stane, ak dostatočne nepovzbudíme Indiu a Čínu, aby urobili to isté - prostredníctvom prenosu technológie a pomoci obyvateľom Číny a Indie, aby získali najmodernejšiu nízkouhlíkovú technológiu, ktorú môžeme vyvážať, a pomôcť im, aby sa zapojili. Faktom však je, že zatiaľ čo my vedieme diskusiu, Čína každé dva týždne uvedie do prevádzky uhoľné elektrárne produkujúce množstvo uhlíka. Takže čo nám je platné to, že obmedzíme emisie, ak neposkytneme pomoc pri prenose technológie?
<SPEAKER ID="127" NAME="Daniel Hannan" AFFILIATION="NI">
Vážená pani predsedajúca, znovu sme svedkami toho, ako Európska únia žije vo virtuálnom svete - svete, ktorý existuje len v parlamentných uzneseniach, v oznámeniach Komisie a v tlačových vyhláseniach Rady.
<P>
Odsudzujeme globálne otepľovanie, no naše mesačné presuny medzi Bruselom a Štrasburgom produkujú státisíce ton skleníkových plynov. Kážeme o udržateľnom využívaní pôdy, ale naša spoločná poľnohospodárska politika nás núti vytínať živé ploty, používať chemické hnojivá a vyvážať za nízku cenu prebytky na zraniteľné trhy tretích krajín. Presadzujeme úspory, ale naša spoločná politika rybolovu spôsobila ekologickú katastrofu tým, že zničila to, čo bolo kedysi veľkým, obnoviteľným zdrojom.
<P>
Kolegovia, myslíte si, že naši voliči si to nevšimli? Myslíte si, že tak ako Descartov zlý démon môžete manipulovať ich skutočnú situáciu kontrolovaním ich vnímania? Faktom je, že naši voliči nás už dávno prekukli, a to je dôvod, prečo pri každej príležitosti hlasovali "nie". Ak si myslíte, že sa mýlim, dokážte mi, že nemám pravdu. Dajte hlasovať o Lisabonskej zmluve v referende: Pactio Olisipiensis censenda est.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Aj keď som hlasovala za správu pána Favu, mám zásadné výhrady k názvu smernice o sankciách voči zamestnávateľom, ktorí zamestnávajú nelegálnych prisťahovalcov z tretích krajín. Je to pokrytectvo, pretože práca načierno sa týka aj miliónov európskych robotníkov, remeselníkov, pomocníkov v domácnostiach a ďalších a harmonizácia sankcií sa predsa musí týkať práce načierno bez ohľadu na to, odkiaľ zamestnanec pochádza.
<SPEAKER ID="130" NAME="Emine Bozkurt" AFFILIATION="PSE">
- (NL) Delegácia z holandskej Strany práce (PvdA) podporuje cieľ tejto smernice, konkrétne penalizovať zamestnávanie nelegálnych prisťahovalcov, so zámerom odradiť od nezákonnej práce, ktorá je jedným z faktorov priťahujúcich nelegálnych migrantov, a zároveň zabrániť vykorisťovaniu migrantov a kontrolovať ho.
<P>
Napriek množstvu pozitívnych prvkov v tomto kompromise sme však boli nútení hlasovať proti nemu z mnohých dôvodov. Po prvé, pre zodpovednosť týkajúcu sa celého reťazca až po hlavného zamestnávateľa. Táto klauzula však žiaľ neviedla ku kompromisu medzi Radou a Parlamentom, a v súčasnosti sa obmedzuje na prvý stupeň v oblasti outsourcingu alebo subdodávateľských zmlúv. Je to kontraproduktívne a ešte viac podporuje outsourcing s cieľom zabrániť sociálnej zodpovednosti.
<P>
Ďalej neexistujú dostatočné záruky, že migranti budú chránení a zamestnávatelia potrestaní za porušenie pravidiel. Migranti nebudú oprávnení získať zostávajúce odmeny pred svojou deportáciou, ani nebudú môcť počkať na výplatu v Európskej únii. Šanca, že získajú svoje peniaze potom, ako boli deportovaní, neexistuje. To znamená, že nelegálni prisťahovalci, ktorí sa stanú obeťami vykorisťovania a ktorí chcú bojovať za svoje práva, nemajú skoro žiadne vyhliadky.
<SPEAKER ID="131" NAME="David Sumberg" AFFILIATION="PPE-DE">
Vážená pani predsedajúca, zdržal som sa pri tomto dôležitom hlasovaní v Parlamente. Samozrejme, že nie som za to, aby nelegálni prisťahovalci prichádzali do našich krajín a odoberali prácu tým, ktorí platili svoje dane konzistentným spôsobom, myslím si však, že zodpovednosť by nemala ležať najmä na zamestnávateľoch, ale na národných vládach jednotlivých krajín.
<P>
Je šanca, že na základe toho, že som sa zdržal hlasovania, bude zaznamenaný môj názor, že naša súčasná britská vláda žiaľ nedisponuje riadnou politikou v oblasti prisťahovalectva v našej krajine - politikou, ktorá by sledovala, kto prichádza a odchádza, ktorá by zabezpečila, že medzi tými, ktorí sú oprávnení na vstup do krajiny a medzi tými, ktorí oprávnení nie sú, bude existovať spravodlivosť, a predovšetkým, politikou, ktorá zachová dobré vzťahy založené na skutočnosti, že obyvatelia Británie sa domnievajú, že existuje spravodlivá a dobrá vyváženosť medzi tými, ktorí vstupujú do krajiny, tými, ktorú tu sú a tými, ktorí odchádzajú.
<SPEAKER ID="133" NAME="Francesco Enrico Speroni" AFFILIATION="UEN">
(IT) Vážená pani predsedajúca, chcel som vzniesť faktickú poznámku, pretože ak som dobre rozumel, nehlasovali sme o správe pána Favu. Nerozumiem, ako môžeme poskytovať vysvetlenia hlasovania, keď sa hlasovanie ešte nekonalo.
<SPEAKER ID="134" NAME="Predsedajúca">
Hlasovali sme o správe, nekonalo sa konečné hlasovanie, takže poniektorí si želali vyjadriť sa k predchádzajúcim hlasovaniam.
<P>

<SPEAKER ID="135" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, demografická kríza predstavuje jednu z najdôležitejších výziev, ktorým bude Európska únia čeliť v blízkej budúcnosti. Nízka miera pôrodnosti a dlhšia priemerná dĺžka života znamenajú, že naša spoločnosť starne. Zatiaľ bude musieť čoraz menšia skupina občanov platiť príslušné poplatky.
<P>
Nedostatok uchádzačov o niektoré pracovné miesta znamená, že sa zamestnávajú nelegálni prisťahovalci, keďže náklady na ich prácu sú podstatne nižšie. Nelegálne zamestnávanie by sa malo trestať a jeho negatívne následky by v prvom rade mali pocítiť zamestnávatelia, a až potom samotní pracovníci.
<P>
Smernica stanovuje primerané administratívne požiadavky, ktoré zamestnávatelia musia splniť. Tieto požiadavky by však nemali byť prehnané, keďže môžu mať negatívny vplyv na situáciu osôb, ktoré vstúpili do Európskej únie legálnym spôsobom a ktorí majú platné pracovné povolenie. Povinnosť preskúmať dokumenty uchádzačov môže zamestnávateľov odradiť od zamestnávania pracovníkov zo zahraničia a nakoniec viesť k poklesu miery zamestnanosti a narušiť pracovný trh.
<SPEAKER ID="136" NAME="Philip Claeys" AFFILIATION="NI">
- (NL) Budem hlasovať za správu pána Favu, aj keď má, samozrejme, ďaleko k dokonalosti. Rád by som v každom prípade vyjadril svoju podporu smernici, ktorá sa snaží vyriešiť problematiku zamestnávania nelegálnych prisťahovalcov.
<P>
Je to samozrejme len vrcholec ľadovca, pretože by sme sa museli zaoberať aj problematikou obchodovania s ľuďmi, sieťami, ktoré poskytujú podporu nelegálnym prisťahovalcom a samozrejme takisto vládami členských štátov, ktoré vo veľkej miere legalizujú pobyt nelegálnych prisťahovalcov. Koniec koncov, je to práve táto beztrestnosť, ktorá je jedným z najväčších nedostatkov v celej problematike nelegálneho prisťahovalectva. Nelegálni prisťahovalci môžu zorganizovať akýkoľvek protest, aký sa im zapáči, klásť požiadavky a vypisovať petície bez toho, že by sa vystavovali riziku dostihnutia alebo vrátenia do svojej rodnej krajiny. Politika návratu by sa mala prijať, pretože je účinná a pretože presne vystihuje to, čo je potrebné.
<SPEAKER ID="137" NAME="Daniel Hannan" AFFILIATION="NI">
Vážená pani predsedajúca, právo na určenie, kto môže prekročiť vaše hranice a usadiť sa na vašom území, je charakteristickým znakom štátnosti. Tento Parlament sa po mnoho rokov snažil udeliť Európskej únii tento znak štátnosti bez súhlasu voličov a, pokiaľ možno usudzovať z výsledkov francúzskeho, holandského a írskeho referenda, napriek aktívnej opozícii voličov. Otázka nelegálnej migrácie by mala byť národnou výsadou a otázka sankcií voči zamestnávateľom nelegálnych prisťahovalcov by celkom isto mala patriť do právomocí členských štátov.
<P>
Ak chce Európska únia rozšíriť svoju jurisdikciu na túto oblasť, v prvom rade by mala zabezpečiť úplný súhlas ľudí pre právny základ, na ktorom sa tak snaží urobiť. To znamená dať o Lisabonskej zmluve hlasovať v referende. Pactio Olisipiensis censenda est.
<SPEAKER ID="138" NAME="Nirj Deva" AFFILIATION="PPE-DE">
- Vážená pani predsedajúca, toto je strašný príklad legislatívy. Je strašný, pretože kriminalizuje zamestnávateľov a nekriminalizuje nezákonných prisťahovalcov. Je to nezmysel. Medzi zamestnávateľmi to vytvorí akýsi druh zlej predtuchy, kedykoľvek budú musieť niekoho zamestnať. Viete si predstaviť, čo sa stane, keď potenciálny zamestnávateľ bude hľadať potenciálneho zamestnanca a začne klásť otázky, ktoré majú veľmi dotieravý charakter?
<P>
Okrem toho to s Európskou úniou nemá vôbec nič spoločné. Rozhodnutie, koho chcú a koho nechcú členské štáty by malo byť záležitosťou vnútroštátnych právnych predpisov a národných vlád - národných parlamentov. Kriminalizácia národných zamestnávateľov v čase prehlbujúcej sa recesie je absurdná. Táto časť legislatívy nikdy nemala uzrieť svetlo sveta.
<SPEAKER ID="140" NAME="Zuzana Roithová" AFFILIATION="PPE-DE">
- (CS) Európska únia už má za sebou prvé výsledky spoločnej energetickej politiky. V roku 2015 začnú aukcie s emisiami, sú naštartované programy obnoviteľnej energie. Až prijatie Lisabonskej zmluvy umožní efektívnejšie riadenie európskych priorít v oblasti energií a tie sa teraz menia. To najdôležitejšie je politická nezávislosť. Dodávky energií nesmú byť zdrojom politického vydierania. Druhou prioritou je zvyšovanie podielu čistej energie a obnoviteľných zdrojov. Tieto technológie, ako aj nukleárna energia a jej bezpečná prevádzka a likvidácia odpadu preto musia byť cieľom investícii do výskumu. To najpodstatnejšie, čo táto diskusia prináša, je hľadanie spôsobu, ako obmedzovať spotrebu a správať sa k prírodným zdrojom s úctou. To sa však začína pri výchove našich detí.
<SPEAKER ID="141" NAME="Syed Kamall" AFFILIATION="PPE-DE">
- Vážená pani predsedajúca, pamätám si, ako mi raz jeden prednášajúci, keď som bol ešte študentom magisterského štúdia, povedal, že technológia ponúka mnohé riešenia, ale ak chcete niečo dosiahnuť, často potrebujete politickú a manažérsku vôľu, aby ste svoj cieľ dosiahli.
<P>
A znovu sa k tomu dostávame v Európskom parlamente. Hovoríme o zmene klímy. Hovoríme o energetickej účinnosti. Spomeňte si, že 12-krát ročne sa presúvame z Bruselu do Štrasburgu, nehovoriac o ďalších budovách, ktoré máme v Luxemburgu. Nielen že to európskych daňových poplatníkov stojí 200 miliónov EUR ročne navyše, ale produkuje sa tým 192 000 ton CO2, čo je rovnaké množstvo ako vyprodukuje 49 000 teplovzdušných balónov Preto nastal čas, aby politici v tomto Parlamente prestali vypúšťať svoj vlastný teplý vzduch prázdnych rečí o energetickej účinnosti a zmene klímy, skončili s pokrytectvom a zatvorili sídlo Parlamentu v Štrasburgu.
<SPEAKER ID="142" NAME="Francesco Enrico Speroni" AFFILIATION="UEN">
(IT) Vážená pani predsedajúca, jazdím autom, a ako vodič som neustále otrávený všetkým tým obťažovaním, ktorému musíme čeliť. Niektoré návrhy uvedené v tejto správe sú toho typickými príkladmi, a z tohto dôvodu som hlasoval proti nej.
<SPEAKER ID="143" NAME="Nirj Deva" AFFILIATION="PPE-DE">
Vážená pani predsedajúca, túto správu som podporil neochotne, hoci by som bol radšej, keby som za ňu nemusel hlasovať. Dôvodom je, že nemôžeme vytvoriť účinnosť bez konkurencieschopnosti. Konkurencieschopnosť je hnacím motorom účinnosti na každom trhu, či už s energiou alebo niečím iným, a v tomto prípade používame v Európskej únii nástroj - technológiu - na riadenie energeticky účinného trhu.
<P>
Celkom isto by sme energetickú účinnosť mohli riadiť prostredníctvom konkurencieschopnosti v Európskej únii. Keby sme to urobili a pozreli sa, ako môžeme medzi sebou súťažiť v zvyšovaní našej energetickej účinnosti, mali by sme ten najlepší energeticky účinný trh na svete. Preto som povedal, že som za túto správu hlasoval neochotne.
<SPEAKER ID="145" NAME="David Sumberg" AFFILIATION="PPE-DE">
- Vážená pani predsedajúca, predtým, ako dáme zbohom Guantánamu kombináciou uznesenia tohto Parlamentu a výkonným rozhodnutím prezidenta Spojených štátov - čo je nehanebná kombinácia holej sily - dovoľte mi, aby som spomenul dve skutočnosti.
<P>
V prvom rade, Guantánamo bolo zriadené s cieľom chrániť všetkých našich občanov. Kým sa to týkalo Spojených štátov, tak to fungovalo. Od útokov z 11. septembra sa na pevnine Spojených štátov neudial žiaden teroristický čin. Keďže prezident Georgea W. Bush odchádza z funkcie, vzdajme v tejto súvislosti poctu jeho pamiatke. Uvedomujem si, že som sa tým v tomto Parlamente dopustil kacírstva, ale je to pravda.
<P>
Po druhé, pripomeňme si aj to, že tak, ako sa nám ľahko radilo Američanom, pozrime sa, čo Európa robí teraz, keď ide o zdieľanie bremena vzhľadom na niektorých z týchto väzňov a ochranu našich občanov pred budúcimi teroristickými útokmi. Ja svoj dych nezatajím.
<SPEAKER ID="146" NAME="Jim Allister" AFFILIATION="NI">
Vážená pani predsedajúca, Európsky parlament, ktorý sa čoraz nedočkavejšie vrhá do každej aktivity, dnes požiadal, aby členské štáty otvorili svoje dvere väzňom z Guantánama, práve v deň, keď bezpečnostné služby odhalili, že Mullah Sakir, ktorý bol prepustený minulý rok, je v súčasnosti vrchným veliteľom al-Káidy a riadi útoky na jednotky Británie a NATO v Afganistane. Práve v ten deň, keď sme vyhlásili, že EÚ je otvorená pre takýchto teroristických aktivistov. Zbláznili sme sa? Pamätajte si, že keď týchto ľudí prijmeme za občanov, budú sa môcť voľne pohybovať v každom členskom štáte EÚ. Spolieham sa na to, že tí, ktorí hlasovali za toto šialenstvo, sa budú za to zodpovedať, keď to všetko zle dopadne.
<SPEAKER ID="147" NAME="Zuzana Roithová" AFFILIATION="PPE-DE">
- (CS) Vážená pani predsedajúca, dovoľte mi vysvetliť, prečo som sa zdržala hlasovania o uznesení, ktoré je venované problému uzatvorenia väzenia v Guantáname. Včerajšia diskusia ukázala, že všetci tento populárny alebo populistický plán amerického prezidenta vítajú, ale to je asi tak všetko, čo môžeme urobiť. Uznesenie obsahuje hodnotenie, pre ktoré nemáme dostatok overených hodnotení či overených údajov. Včera sme venovali tri hodiny búrlivej diskusii o tom, kde majú byť umiestnení väzni a tí, ktorým zločiny neboli dokázané. Riešenie je samozrejme na americkom Kongrese a prípadne na jednotlivých vládach niektorých európskych krajín, nie však na Európskom parlamente. Preto som za toto uznesenie nehlasovala.
<SPEAKER ID="148" NAME="Philip Claeys" AFFILIATION="NI">
- (NL) Zatiaľ čo uznesenie o Guantáname obsahuje množstvo prvkov, ktoré potvrdzujú základy právneho štátu, nie som, samozrejme, spokojný so smerovaním tohto textu, konkrétne tým, že väzni z Guantánama by mali byť obeťami istého druhu, ktoré si zaslúžia naše sympatie. Nie sú až takí čistí. Sú to ľudia, ktorí sú podozriví z toho, že sa dopustili teroristických činov, na čo však chýbajú presvedčivé dôkazy.
<P>
Členské štáty by mali urobiť potrebné opatrenia na prijatie obyvateľov Guantánama, alebo ako sa to v tomto uznesení požaduje. Mierne povedané, táto záležitosť je problematická. Problém radikálneho islamského fundamentalizmu je podľa môjho názoru v Európe dosť významný, a svedčí o istej úrovni krátkozrakosti, chcieť bojovať proti terorizmu, no zároveň otvoriť dvere ľuďom, ktorí sú podozriví z prepojenia na al-Káidu, Taliban a súvisiace zoskupenia.
<SPEAKER ID="149" NAME="Daniel Hannan" AFFILIATION="NI">
- Vážená pani predsedajúca, tento Parlament mnoho rokov kritizoval Spojené štáty z porušovania občianskych slobôd vzhľadom na prevádzkovanie základne na Guantáname. Aj ja som pridal svoj hlas k tým, ktoré vyjadrovali obavu.
<P>
Súhlasil som, na rozdiel od niektorých poslancov v tomto Parlamente, že táto záležitosť bola zložitá a citlivá. Množstvo zadržaných bolo prepustených len preto, aby mohli byť znova zadržaní na miestach bojov v Afganistane. Jeden z nich sa vyhodil do vzduchu na trhu v Iraku, pričom zabil tucty ľudí. Niektoré zásady sú však absolútne a nemožno ich obetovať osobným záujmom. Jednou takouto zásadou je, že nikto nesmie byť zadržaný bez toho, aby bol obžalovaný z trestného činu.
<P>
Kolegovia, každé z našich uznesení o Guantáname sme začali prejavmi dobrej vôle. Ako priatelia Spojených štátov sme hovorili a naliehali. Teraz máme šancu toto chvastanie potvrdiť. Vláda USA robí to, o čo sme ju dlho žiadali, a žiada našu pomoc. Neposkytnúť ju by bolo hanebné, rozporuplné, pokrytecké a kontraproduktívne.
<SPEAKER ID="150" NAME="Syed Kamall" AFFILIATION="PPE-DE">
- Vážená pani predsedajúca, tí z nás, ktorí veria v nezávislosť, slobodu jednotlivca a právny štát, sa mnoho rokov snažili presvedčiť našich amerických priateľov, aby uzatvorili záliv Guantánamo, alebo väzenie, ktoré sa tam nachádza. Krajina, ktorá sama seba nazýva lídrom slobodného sveta, nemôže zo svojho presvedčenia odsunúť tieto hodnoty, aj keď z pochopiteľných bezpečnostných dôvodov.
<P>
Teraz, keď prezident Obama oznámil uzavretie zálivu Guantánamo, by sme mali byť v každom ohľade nápomocní. Nie je však záležitosťou Európskej únie určiť, kto vstúpi do krajín Európskej únie. Malo by to byť záležitosťou členských štátov, preto vyzvime členské štáty Európskej únie, aby v tomto čase prispeli svojou pomocou našim americkým priateľom. Svoju vôľu už ukázali. Načúvali nám. Teraz sme na rade, aby sme im načúvali my, ako by európska politická elita mala načúvať svojím voličom, keď referendum po referende odmietli Lisabonskú zmluvu. Je načase, aby sme počúvali hlasy, ktoré sú dôležité.
<SPEAKER ID="151" NAME="Nirj Deva" AFFILIATION="PPE-DE">
- Vážená pani predsedajúca, Magna Charta a habeas corpus sú základmi, na ktorých bola spísaná americká ústava. Sú takisto základmi, na ktorých boli spísané zákony mojej krajiny. Nemôžete niekoho obviniť a uväzniť ho bez toho, aby bol obžalovaný a súdený. V tomto Parlamente sme však rok čo rok odsúdili prezidenta Busha za to, čo urobil so zálivom Guantánamo. Teraz sa nachádzame v situácii, keď sa prezident Obama celkom správne rozhodol s týmto problémom vyrovnať.
<P>
Keď úradujúci americký prezident počúval, čo sme mu hovorili, teraz je na nás, aby sme povzbudili členské štáty k tomu, aby pomohli nášmu americkému spojencovi. Nie je to však záležitosť, v ktorej môže tento Parlament diktovať ostatným parlamentom. Je na národných parlamentoch, aby sa rozhodli, že je v ich záujme pomôcť Američanom v čase núdze.
<P>
Písomné vysvetlenia hlasovania
<SPEAKER ID="154" NAME="Šarūnas Birutis  " AFFILIATION="ALDE">
písomne. - (LT) Európa potrebuje jednotnú strategickú energetickú politiku, ktorá by zabezpečila účinné využívanie zdrojov a minimalizovala vplyv na životné prostredie.
<P>
EÚ a členské štáty musia zabezpečiť rozvoj energetickej infraštruktúry Európy, ktorá je nutná, ak sa snažíme diverzifikovať energetické zdroje EÚ a znížiť závislosť od fosílnych palív.
<P>
V súčasnosti najvyššie množstvo využitej energie a najviac emisií CO2 predstavuje vyhrievanie budov v EÚ - približne 40 % všetkých emisií CO2. Najmä v tejto oblasti existujú mnohé možnosti na úsporu energie.
<P>
Súhlasím s návrhom spravodajcu zorganizovať pre občanov informačnú kampaň na národnej úrovni, zameranú na zvýšenie účinného využívania energie, počas ktorej by majitelia domov a bytov získali tepelný obraz o svojom vlastníctve a dostali by informácie o ich energetickej účinnosti a odporúčania na financovanie prípadnej rekonštrukcie pomocou žiadosti o mikroúver. Slabá energetická účinnosť je chúlostivá otázka, pokiaľ ide o budovy postsovietskej éry, a mnohí vlastníci nevedia, ako a akými prostriedkami môžu usporiť energiu. Myslím si, že je potrebné zvýšiť pomoc zo štrukturálnych fondov do výšky 15 % (v súčasnosti sú to 3 %) na renováciu príbytkov.
<SPEAKER ID="155" NAME="John Bowis  " AFFILIATION="PPE-DE">
písomne. - Britskí konzervatívci vítajú široký záber správy o Dočasnom výbore pre klimatické zmeny. Myslíme si, že správa je výrazným príspevkom do diskusie, čo povedie k účinnej medzinárodnej dohode o zmenách klímy v Kodani v roku 2009. Podporujeme najmä cieľ ambiciózneho strednodobého a dlhodobého zníženia emisií, podporu obnoviteľnej energie a zvýšenú energetickú účinnosť, ako aj výzvu na udržateľný prístup k lesnému hospodárstvu, dažďovým pralesom a odlesňovaniu. Takisto si myslíme, že nízkouhlíkové hospodárstvo bude spúšťacím faktorom väčšej inovácie, čím sa vytvoria nové a konkurencieschopné podniky a nové pracovné miesta v oblastiach čistej technológie, obnoviteľných energií a ekologických podnikov.
<P>
Nemôžme však podporiť koncept, že európska bezpečnostná stratégia a európska bezpečnosť, ako aj obranná politika budú musieť zohrávať úlohu pri riešení vplyvov zmeny klímy.
<P>
Takisto sme dôrazne proti zmienkam o Lisabonskej zmluve, najmä tým, ktoré uvádzajú, že právomoci Európskej únie v oblasti zmeny klímy ešte nie sú dostatočné. Domnievame sa, že EÚ má všetky právomoci, ktoré potrebuje na pomoc obyvateľom Európy spoločne pracovať na úspechu a byť príkladom v oblasti zmeny klímy.
<SPEAKER ID="156" NAME="Nicodim Bulzesc  " AFFILIATION="PPE-DE">
písomne. - (RO) Hlasoval som za správu pána Florenza, pretože súhlasím s odporúčaniami týkajúcimi sa budúcej integrovanej politiky v oblasti boja proti zmene klímy.
<P>
Táto správa vyzýva Komisiu, aby podrobne monitorovala a analyzovala najnovšie vedecké zistenia s cieľom vyhodnotiť najmä to, či sa pomocou plánu EÚ udržať limity 2 ºC skutočne podarí zabrániť nebezpečným vplyvom zmeny klímy.
<P>
Zároveň zdôrazňuje význam určenia EÚ a ostatných priemyselne rozvinutých krajín ako skupiny strednodobého cieľa zníženia emisií skleníkových plynov o 25 - 40 % do roku 2020, ako aj dlhodobého cieľa na zníženie emisií aspoň o 80 % do roku 2050 v porovnaní s rokom 1990, zatiaľ čo sa ďalej zameriava na cieľ obmedziť zvýšenie priemernej globálnej teploty o najviac 2 ºC v porovnaní s úrovňou predindustriálneho obdobia, čo bude znamenať 50 % pravdepodobnosť dosiahnutia tohto cieľa.
<SPEAKER ID="157" NAME="David Casa  " AFFILIATION="PPE-DE">
písomne. - Táto správa ukazuje cestu vpred a všetkým vysiela jasný odkaz, aby začali konať, kým nebude neskoro. Nemôžeme riskovať, keď ide o ochranu prírody a ľudstva. Potrebujeme integrovanú politiku, aby sme zabránili prekrývaniu činností a musíme zharmonizovať naše ciele a stratégie. Európska únia by mala prevziať vedúcu úlohu v boji proti zmenám klímy a táto správa je veľkým krokom týmto smerom. Práva na život, bezpečnosť, zdravie, vzdelanie a ochranu životného prostredia sú základnými právami a je našou povinnosťou ich zachovať pre budúce generácie. Sme si vedomí obrovských škôd, ktoré zapríčiňuje zmena klímy a sme povinní tieto škody čo najviac minimalizovať.
<SPEAKER ID="158" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " AFFILIATION="PPE-DE">
písomne. - (SV) Dnes sme hlasovali za správu o budúcej integrovanej politike EÚ v oblasti zmeny klímy. V tejto súvislosti by sme však radi zdôraznili, že výnosy z obchodovania s emisnými povolenkami by mali pripadnúť členským štátom.
<SPEAKER ID="159" NAME="Călin Cătălin Chiriţă" LANGUAGE="RO">
Hlasoval som za správu "2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy", pretože zmena klímy môže spôsobiť nenapraviteľné škody a éra lacnej fosílnej energie sa končí.
<P>
Práve preto EÚ musí spojiť sily so svojimi strategickými partnermi v úsilí o zníženie svojej súčasnej závislosti od fosílnych palív a podstatne zvýšiť podiel použitej obnoviteľnej energie.
<P>
Energetická účinnosť európskeho hospodárstva musí na základe primeraných investícií rásť, pričom emisie znečisťujúcich skleníkových plynov sa v nasledujúcich 12 rokoch musia znížiť o viac ako 25 %.
<P>
EÚ musí prijať potrebné pevné opatrenia na dosiahnutie nasledujúcich cieľov do roku 2050: zníženie emisií skleníkových plynov, 60 % úroveň využívania obnoviteľnej energie a energetickú účinnosť.
<P>
Európsky rok tvorivosti a inovácie môže byť v tejto súvislosti hlavným meradlom, ktoré upozorní na základný význam investovania do vedeckého výskumu a nových technológií.
<SPEAKER ID="160" NAME="Konstantinos Droutsas  " AFFILIATION="GUE/NGL">
písomne. - (EL) Zmena klímy je výsledkom nezodpovedného využívania prírodných zdrojov kapitálom v prospech zisku.
<P>
EÚ považuje za vinných pracovníkov, ich spôsob života a ich spotrebiteľské zvyky. Chce urobiť capa záhradníkom namiesto toho, aby vzala na zodpovednosť za zmiernenie zmeny klímy práve tých, ktorí ho spôsobili: monopoly a nadnárodné spoločnosti. Energia, voda, lesy, odpad a poľnohospodárska výroba boli sprivatizované a sústredené v rukách niekoľkých nadnárodných spoločností, teraz v mene životného prostredia. Neprerušená prevádzka "voľného trhu", liberalizácia trhov a kapitalistické reštrukturalizácie tvoria jadro navrhovaných opatrení v správe Európskeho parlamentu.
<P>
V dohodách EÚ s tretími krajinami sa požaduje liberalizácia trhov a verejných služieb vo všetkých týchto odvetviach. Sú do nich zahrnuté aj ciele, ako napríklad pre bionaftu, ktorá ničí veľké plochy lesov. Podporujú sa mutácie a jednotlivé plodiny, čím sa ničí biodiverzita.
<P>
Ochrana životného prostredia sa dokonca používa ako zámienka pre imperialistické intervencie v súlade so "Solanovou doktrínou".
<P>
Ekologické hospodárstvo, ktoré propagujú EÚ a USA, ponúka východisko s cieľom nazhromaždenia kapitálu, zachovania ziskov pre monopoly a zvýšeného využívania pracovníkov a prírodných zdrojov. Nielenže nič nerieši, práve naopak, ešte zhoršuje problém zmeny klímy.
<SPEAKER ID="161" NAME="Edite Estrela  " AFFILIATION="PSE">
písomne. - (PT) Hlasovala som za správu pána Florenza o problematike "2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy", pretože zastupuje Európsku úniu, členské štáty a ich občanov množstvom návrhov na splnenie ambicióznych cieľov týkajúcich sa zníženia emisií skleníkových plynov v Európskej únii.
<P>
Rada by som zdôraznila, že problematika zmeny klímy si vyžaduje prierezový prístup na všetkých úrovniach tvorby verejnej politiky, a že investícia do ekologických technológií je takisto požiadavkou súčasnej hospodárskej krízy, pretože pomôže vytvoriť viac pracovných miest.
<P>
Myslím si, že záverečná správa Dočasného výboru pre klimatické zmeny, ktorého som bola členom, je vysoko pozitívnym príspevkom k boju proti zmene klímy a jasne demonštruje potrebu dosiahnuť medzinárodnú dohodu na konferencii v Kodani, ktorá sa uskutoční koncom roka.
<SPEAKER ID="162" NAME="Ilda Figueiredo  " AFFILIATION="GUE/NGL">
písomne. - (PT) V správe sa nerieši kľúčová otázka príčiny environmentálneho zneužívania, ktorou je bezohľadná podstata kapitalizmu. Snaží sa len rozdeliť zodpovednosť medzi všetky strany a odôvodniť tak návrhy, ktoré sú v podstate založené na liberalizácii trhov, pričom náklady budú znášať užívatelia a pracovníci.
<P>
Hoci konečný text prijatý v pléne je umiernenejší ako pôvodný návrh a obsahuje niektoré pozitívne aspekty, nesúhlasíme s ostatnými bodmi, konkrétne keď sa environmentálna ochrana používa ako ospravedlnenie ďalšieho vystupňovania ideologickej ofenzívy, s cieľom preniesť zodpovednosť na bežných ľudí a pracovníkov a speňažiť všetky environmentálne činnosti a dosiahnuť z nich zisk.
<P>
Z tohto dôvodu sme hlasovali za niektoré návrhy vrátane návrhov, ktoré predložila naša skupina a ktoré sa snažia vylepšiť obsah správy, ale museli sme prejaviť svoj nesúhlas s pokusom o speňaženie všetkého, čo je podstatné pre ľudský život vrátane vzduchu, ktorý dýchame.
<SPEAKER ID="163" NAME="Glyn Ford  " AFFILIATION="PSE">
písomne. Zmena klímy je jedna z najväčších výziev, ktorým musí svet čeliť. Som za energeticky úsporné žiarovky, ale úprimne povedané, to nestačí. My všetci sa budeme musieť vyrovnať a zmieriť so zmenami nášho životného štýlu a života, ktoré sú oveľa drastickejšie a výraznejšie.
<P>
Nedávno som na verejnom zasadnutí v Cheltenhame vo svojom volebnom obvode dostal otázku, čo si myslím, že je najdôležitejšie, aby sme urobili v rámci boja proti globálnemu otepľovaniu a zmenám klímy. Moja odpoveď bola jasná: ratifikovať Lisabonskú zmluvu. Nemyslím si, že bez silnej a vplyvnej EÚ, ktorá bude disponovať právomocami v spoločnej zahraničnej a bezpečnostnej politike, prinútime USA a Japonsko, Čínu a Indiu, aby prijali potrebné opatrenia.
<P>
Podpora a povzbudenie vplyvnej EÚ, ktorá bude hovoriť jedným hlasom, prispeje k boju proti zmene klímy viac ako milióny energeticky úsporných žiaroviek.
<SPEAKER ID="164" NAME="Duarte Freitas  " LANGUAGE="PT">
Táto správa spája stanoviská niekoľkých politických skupín a odvetvových záujmov na základe najnovších a spoľahlivých vedeckých údajov. Tento dokument je preto nepopierateľne dôkladný, zoširoka skoncipovaný, aktuálny a relevantný.
<P>
Celkovo so správou súhlasím, ale hlasoval som proti priamejším odkazom na vplyv dobytka na zmenu klímy, pretože sa domnievam, že boli zbytočné. Poľnohospodárstvo sa nesmie ignorovať. Namiesto toho treba zdôrazniť výrobu a spotrebu miestnych produktov, pretože ich preprava spôsobuje menej emisií skleníkových plynov.
<P>
Na druhej strane som hlasoval za odkazy na problémy, ktorým čelí poľnohospodárstvo v dôsledku zmeny klímy, pretože sa domnievam, že väčšine najviac postihnutých regiónov by sa mali poskytnúť náležité kompenzácie. Pokiaľ ide o adaptáciu na zmeny klímy, súhlasím, že je veľmi potrebné implementovať novú rámcovú smernicu o ochrane pôdy, a že kohézna politika, politika ochrany vodných zdrojov a sieť Natura 2000 sa musia prispôsobiť tak, aby sa vyrovnali s očakávanými vplyvmi.
<P>
Nakoniec, hlasoval som za odkazy na potreby zabrániť nadmernému využívaniu flexibilných mechanizmov Kjótskeho protokolu, keďže Európa musí v súčasnosti znížiť svoje emisie, ak si chce udržať svoju vedúcu úlohu v medzinárodných rokovaniach a zabezpečiť globálnu dohodu v Kodani.
<SPEAKER ID="165" NAME="Jaromír Kohlíček  " LANGUAGE="CS">
Zmena klímy je fakt. Napriek tomu ju niektorí vedci kvalifikovane spochybňujú. Podobne vplyv ľudskej činnosti, o ktorom aj táto správa hovorí ako o hlavnom dôvode zmeny klímy, je určitou časťou vedeckej verejnosti spochybňovaný. V každom prípade správa v rozsahu 22 kapitol poskytuje dobrý prehľad o problematike z pohľadu väčšinového názoru svetovej odbornej verejnosti. Pokiaľ ide o jednotlivé kapitoly, kapitola Energetika je pomerne neúplná. Správne konštatuje obmedzenosť zdrojov fosílnych palív, ale vôbec nerieši kľúčovú otázku, ktorou je zaistenie dostatočného množstva energie v situácii, keď sa má svetová spotreba do roku 2030 zvýšiť o 60 %.
<P>
Je teda zrejmé, že už v najbližšej dobe bude nutné začať s výstavbou jadrových elektrární. Tento dnes jediný uznávaný zdroj čistej energie vyrobiteľnej vo veľkých objemoch má svojich ideologických odporcov aj v Európskom parlamente. Od doby zvládnutia termojadrovej fúzie však nemá nukleárna energia pri hľadaní zdroja čistej energie alternatívu. S touto výhradou so správou súhlasím.
<SPEAKER ID="166" NAME="Marie-Noëlle Lienemann  " LANGUAGE="FR">
Správa pána Florenza obsahuje veľmi podrobný zoznam opatrení, ktoré treba prijať v oblasti boja proti zmene klímy a rozvoja podporných politík. Z hľadiska štruktúry je však slabá, pokiaľ ide o dôležité a želateľné presmerovanie Európskej únie.
<P>
Najväčšie nedostatky sú tie finančné.
<P>
Hoci správa skúma zavedenie dane z oxidu uhličitého, jej analýza a implementácia, ako aj systematická kompenzácia oxidu uhličitého na výrobok nie sú zahrnuté do akčného plánu na obdobie 2009 - 2014. Je to však podstatný prvok.
<P>
Pre definitívne cielené činnosti a projekty, verejnú infraštruktúru alebo inovačné priemyselné politiky, regionálny rozvoj, pomoc miestnym orgánom alebo pre výskum a vývoj neboli stanovené žiadne rozpočtové čísla.
<P>
Pokiaľ ide o priemysel, odkaz na "legislatívne nástroje" nestačí.
<P>
Podobne, zriadenie Európskeho klimatického fondu je predmetom požiadavky "umožniť trhu, aby určil, ktoré technológie by sa mali použiť...".
<P>
Z tohto dôvodu neprinesie prospech ani dlhodobej vízii, ani všeobecnému záujmu. Je to absurdné.
<P>
Preto je dôležité, aby EÚ veľmi rýchlo preskúmala otázku dane z oxidu uhličitého, verejnej pomoci na podporu nového ekologického dohovoru a rozpočtu Spoločenstva na ochranu pred zmenou klímy.
<SPEAKER ID="167" NAME="Nils Lundgren  " AFFILIATION="IND/DEM">
písomne. - (SV) Niet pochýb o tom, že klíma sa mení. Nie je však jasné, či je to najmä alebo prevažne z dôvodu ľudskej činnosti alebo či je to najmä alebo prevažne súčasťou prírodného procesu. Pokiaľ ide o to, čo sa deje a čo by sme mali urobiť, panuje značná neistota. Je to práve táto neistota, ktorá napríklad signalizuje, že by sme mali urobiť prvé opatrenia na zníženie emisií oxidu uhličitého do atmosféry. To vysvetľuje, prečo som pri predchádzajúcej príležitosti hlasoval za návrh na zníženie týchto emisií o 20 % do roku 2020.
<P>
Dočasný výbor Európskeho parlamentu pre klimatické zmeny teraz predložil správu o tom, ako by EÚ mala konať, pokiaľ ide o zmenu klímy. Táto správa je veľmi rozsiahla. Zdá sa, akoby zainteresovaní poslanci boli zapojení do uspokojovania konkrétnych záujmov, ako je poľnohospodárstvo a cestovný ruch. V správe sa zároveň požaduje poskytnutie väčšieho množstva finančných prostriedkov a nových mechanizmov, čo v praxi znamená navrhovanie veľkých krokov k centralizovanému plánovanému hospodárstvu s agitačnými kampaňami v školách a voľnočasových zariadeniach, kontrolovanými z Bruselu.
<P>
Správa je taká vzdialená od kľúčových otázok, že som bol nútený hlasovať proti nej. Nemôžeme stále hovoriť "áno" na všetko, čo sa nám predloží, aby sme ukázali svoju oprávnenú obavu, neistotu a pripravenosť konať, pokiaľ ide o problematiku boja proti zmene klímy.
<SPEAKER ID="998" NAME="David Martin  " AFFILIATION="PSE">
písomne. - Podporujem túto správu, ktorá obnovuje krátkodobý záväzok EÚ znížiť emisie do roku 2020 o 30 % v prípade, že sa dosiahne medzinárodná dohoda. Takisto obnovuje cieľ obsiahnutý v pláne z Bali, podľa ktorého by priemyselné krajiny mali do roku 2050 znížiť emisie o 80 %. Vítam túto správu, ktorá vyzýva Komisiu a Radu, aby v nadchádzajúcich rokovaniach po skončení Kjótskeho protokolu v Kodani zaujali vedúcu úlohu a vyzýva na minimálne normy energetickej účinnosti EÚ pre nové a zrekonštruované budovy. Správa vyzýva ECOFIN, aby zaviedla znížené sadzby DPH pre obnoviteľnú energiu a energeticky úsporné výrobky.
<P>
Podporujem výzvu na hospodárske iniciatívy, ako je systém obchodovania s emisiami oxidu uhličitého pre krajiny na ochranu ich tropických dažďových pralesov, a výzvu na prijatie opatrení v oblasti energetickej účinnosti na miestnej a regionálnej úrovni v záujme boja proti energetickej chudobe.
<SPEAKER ID="168" NAME="Iosif Matula  " LANGUAGE="RO">
Prijatie tejto správy Európskou úniou dokazuje, že sa aktívne zapája do boja proti škodlivým vplyvom zapríčineným zmenou klímy. Globálne otepľovanie je jedným z najzložitejších problémov, ktorým čelí celá planéta. Z tohto dôvodu je potrebné spoločné úsilie zahŕňajúce všetky krajiny. Viac ako 150 odporúčaní obsiahnutých v tejto správe pokrýva väčšinu oblastí, v ktorých je možné urobiť zlepšenia na dosiahnutie európskeho cieľa, ktorým je zníženie nárastu teploty na najviac 2 ºC.
<P>
Na zabezpečenie dosiahnutia tohto cieľa sa každý jednotlivec musí aktívne zapojiť a musí byť náležite informovaný o tom, ako chrániť životné prostredie a prevziať zodpovednosť voči budúcim generáciám.
<P>
Plán hospodárskej obnovy Európy podporuje boj proti globálnemu otepľovaniu nielen poskytnutím prostriedkov na rozvoj inovačných technológií, ale aj využívaním spôsobov, ktoré podporia energetickú účinnosť. Investície do výskumu a inovácií umožnia rozvoj čistých technológií ako reakciu na problémy, ktoré predstavuje zmena klímy.
<P>
Domnievam sa, že navrhované opatrenia sú dosiahnuteľné a že sa môžu realizovať v strednodobom a dlhodobom horizonte. Hoci väčšina krajín čelí množstvu hospodárskych a finančných problémov, osobitná pozornosť musí byť zameraná na zastavenie nepriaznivých vplyvov zmeny klímy.
<SPEAKER ID="169" NAME="Mary Lou McDonald  " AFFILIATION="GUE/NGL">
písomne. - Som rada, že som mohla podporiť záverečnú správu Dočasného výboru pre klimatické zmeny.
<P>
Dnešná správa pána Florenza je založená na vedeckých zásadách a mapuje výzvy, ktorým čelí naša spoločnosť v rôznych oblastiach, ako je doprava, využívanie pôdy, energia a riadenie odpadu. Súčasná hospodárska kríza by sa nemala využívať ako zámienka na upustenie od našich klimatických záväzkov. O niečo menej progresívne sily sa snažili využiť hospodársky pokles ako zámienku na porušenie potrebných klimatických záväzkov. Mali by sme to považovať nielen za cynické správanie síl, ktoré absolútne nemajú záujem o to, aby čelili realite zmeny klímy, ale aj za extrémne krátkozraké správanie.
<P>
Konkrétne som odmietla názor, aby nukleárna energia zohrávala v ekologickom hospodárstve zajtrajška a neskôr akúkoľvek úlohu. Írsko musí zostať ostrovom bez nukleárnej energie. Základom nášho zásobovania energiou by mali byť čisté a obnoviteľné zdroje energie, a nie nebezpečné a krátkodobé šialenstvo, aké predstavuje nukleárna energia.
<SPEAKER ID="170" NAME="Miroslav Mikolášik  " AFFILIATION="PPE-DE">
písomne. - (SK) Dobrý deň prajem všetkým. Správu plne podporujem a ďakujem Vám, pán Florenz, za podrobné zdokumentovanie budúcej politiky Európskej únie s ohľadom na klimatické zmeny. Je strašné, že globálne zmeny klímy ovplyvňujú a budú ovplyvňovať naše životné prostredie, a tým naše zdravie a spoločnosť. Je preto povinnosťou pokračovať na našej ceste zhodujúcej sa s politikou, ktorá pomôže spomaliť vplyvy vyvolania budúcej katastrofy.
<P>
Od rozhodnutia Parlamentu v apríli o vytvorení dočasnej Komisie o klimatických zmenách boli rokovania o pomoci integrácie európskych reakcií do svetového kontextu úspešné. Musíme však kontinuálne prehodnocovať svoje výhrady vzhľadom na redukčné ciele, energetickú spotrebu a úlohy poľnohospodárstva. Spoluprácou hádam dokážeme zredukovať uhlíkové emisie a spomaliť proces globálneho otepľovania v Európe a na celom svete.
<P>
Ako pán Florenz spomenul, nie je jediný spôsob, ako zápasiť s klimatickými zmenami, ale vieme, že je správne začať so zvýšením efektívnosti a s lepším riadením zdrojov. Globálne klimatické zmeny sú škodlivé pre naše životné prostredie, pre náš súčasný spôsob života a pre príležitosti budúcich generácií. Musíme spraviť to najlepšie, aby sme tento proces spomalili, ak nie aj zastavili. Ďakujem vám všetkým.
<SPEAKER ID="171" NAME="Jan Mulder  " LANGUAGE="NL">
Hoci táto správa počas konečného hlasovania získala moju podporu, nebráni mi to v tom, aby som vyjadril vážne námietky voči niektorým jej častiam. Nemyslím si, že pestovanie kŕmnych plodín pre intenzívny chov dobytka bude mať negatívny vplyv na klímu. Takisto si nemyslím, že by sa mala zaviesť európska smernica o pôde na riešenie problematiky zmeny klímy.
<SPEAKER ID="997" NAME="Alexandru Nazare  " LANGUAGE="RO">
V súčasnej hospodárskej klíme je čoraz ťažšie financovať investície do čistej technológie a ekologickej energie, ktoré sú v boji proti globálnemu otepľovaniu také potrebné. Preto by som sa rád pridal ku svojim kolegom, ktorí podporili túto správu a navrhli opatrenia zamerané na zvýšenie "inteligentných" investícií, čo je riešením nielen pre klimatickú krízu, ale aj pre poskytovanie úverov, pretože má potenciál vytvoriť nové pracovné miesta.
<P>
Jedným z takýchto opatrení je návrh nariadenia Komisie prediskutovaný v Parlamente, v ktorom sa navrhuje, aby členské štáty zo štrukturálnych a kohéznych fondov financovali širokú škálu verejných pracovných programov na obnovu bývania. Môže to priniesť množstvo výhod. Napríklad rodiny s nízkym príjmom môžu získať finančnú podporu na modernizáciu svojich vykurovacích systémov a značne ušetriť za účty na údržbu. Toto opatrenie okrem toho pomôže znížiť energetickú závislosť Európy, čo je vzhľadom na nedávnu energetickú krízu v Európe priorita.
<SPEAKER ID="996" NAME="James Nicholson  " AFFILIATION="PPE-DE">
písomne. - Táto správa sa zaoberá kľúčovými otázkami týkajúcimi sa zmeny klímy, ako je výzva na výrazné zníženie emisií skleníkových plynov, podpora obnoviteľných zdrojov energie a zlepšenie energetickej účinnosti.
<P>
V súčasnosti čelíme situácii, keď sa vplyvy zmeny klímy a globálneho otepľovania dostavujú rýchlejšie, ako sme očakávali. Z tohto dôvodu je dôležité, aby bola environmentálna politika pre EÚ a jednotlivé členské štáty naďalej hlavnou prioritou.
<P>
V súlade s klimatickým a energetickým balíkom prijatým v decembri, EÚ jasne vedie, pokiaľ ide o environmentálne právne predpisy, a je v pozícii, keď môže povzbudiť krajiny ležiace mimo Európy, aby nasledovali jej príklad a podporovali politiky zamerané na riešenie zmeny klímy.
<P>
Jednoducho si nemôžeme dovoliť túto problematiku ignorovať a čakať päťdesiat rokov, aby sme videli, aké to môže mať následky.
<SPEAKER ID="172" NAME="Rovana Plumb  " AFFILIATION="PSE">
písomne. - (RO) Hlasovala som za túto správu, pretože poskytuje "plán v 12 akčných bodoch" budúcej integrovanej politiky v oblasti boja proti zmene klímy.
<P>
Správa zdôrazňuje význam určenia EÚ a ostatných priemyselne rozvinutých krajín ako skupiny strednodobého cieľa na zníženie emisií skleníkových plynov o 25 - 40 % do roku 2020, ako aj dlhodobého cieľa na zníženie emisií o 80 % do roku 2050 v porovnaní s rokom 1990.
<P>
Na dosiahnutie týchto cieľov a ich prispôsobenie zmenám klímy musia byť na úrovni EÚ poskytnuté finančné prostriedky vo výške približne 175 miliónov EUR. Zahŕňa to vytvorenie klimatického fondu financovaného z výnosov zo schémy obchodovania s emisiami alebo ekvivalentných súkromných fondov v členských štátoch s cieľom poskytnúť investície a solidaritu, ktoré sú potrebné na financovanie budúcej politiky v oblasti klímy.
<P>
Osobitná pozornosť sa musí zamerať na výskum, aby sa zabezpečila vedecká podpora pre rozvoj a realizáciu "čistých" technológií. Environmentálna politika sa musí využívať ako príležitosť pre stratégiu na prispôsobenie sa vplyvom zmeny klímy. Takisto sa musí uplatňovať správnym spôsobom a medzi sektormi pri riešení vplyvov krízy, a to prostredníctvom vytvorenia nových, ekologických pracovných miest v konkurencieschopných podnikoch.
<SPEAKER ID="173" NAME="Zdzisław Zbigniew Podkański  " AFFILIATION="UEN">
písomne. - (PL) Doteraz, počas rôznych legislatívnych období, bolo predložených trinásť uznesení Európskeho parlamentu o zmene klímy. Napriek úsiliu Komisie aj Parlamentu vyvoláva táto záležitosť polemiku. Správa pána Florenza nemení pozíciu tých, ktorí nie sú presvedčení o rozhodujúcom vplyve ľudskej činnosti na zmenu klímy, ktorá bola milióny rokov len vecou zákonov prírody.
<P>
Ďalší problém zahŕňa vynikajúcu myšlienku integrovanej politiky pre všetky európske krajiny. Majúc na pamäti, že správa nerobí rozdiely medzi osobitnou situáciou nových členských štátov alebo, čo je dôležitejšie, úsilím, ktoré vynaložili od roku 1989 na zníženie znečistenia a emisií skleníkových plynov, o integrovanom prístupe nemôže byť ani reči. Rôzne krajiny majú právo na stanovenie rôznych cieľov. Krajiny musia mať právo vybrať si technológiu, ktorú používajú na získanie energie. Vzhľadom na odporúčania Komisii týkajúce sa stanovenia záväzného cieľa 20 % na zlepšenie energetickej účinnosti sa zdá, že podozrenie z podporovania drahej, zahraničnej energetickej technológie, nie je neodôvodnené.
<SPEAKER ID="174" NAME="Lydie Polfer  " LANGUAGE="FR">
Hlasovala som za správu pána Florenza. Ide o vynikajúcu prácu, pretože v tejto správe sa podrobne uvádza široká škála opatrení, ktoré treba prijať v oblastiach zahŕňajúcich energetiku, bionaftu, energetickú účinnosť, mobilitu, cestovný ruch, poľnohospodárstvo a chov dobytka, ochranu pôdy a riadenie vodných zdrojov, ako aj riadenie odpadu a zdrojov, budúce témy, vzdelávanie a odbornú prípravu.
<P>
Vynikajúca práca Dočasného výboru pre klimatické zmeny, ktorý bol zriadený 25. apríla 2007, je vizionárska a jej návrhy zamerané na boj proti zmenám klímy si zaslúžia podporu všetkých, ktorí sú zapojení do politického, hospodárskeho a spoločenského života.
<SPEAKER ID="175" NAME="Luís Queiró  " LANGUAGE="PT">
Diskusia o budúcej integrovanej politike EÚ v oblasti boja proti zmene klímy sa zaoberala veľkým množstvom rôznych oblastí a mala by nás nasmerovať k hľadaniu primeraných a realizovateľných riešení založených na vedeckých základoch. Fanatická diskusia, ktorá odmieta akúkoľvek vedu odlišnú od oficiálnej verzie, ignorujúc potrebu výskumu a predchádzajúce neistoty vedeckého výskumu, mení vedu v dogmu, a dogma má pre politických činiteľov len malý význam.
<P>
Naša priorita sa preto musí zameriavať na diverzifikovanú a účinnú výrobu energie a spotrebu, ktorá môže znížiť našu závislosť a zaručiť kvalitu života pre každého, či už občanov žijúcich v Európe alebo mimo nej.
<P>
Preto čelíme veľkým vedeckým výzvam, v rámci ktorých majú verejné orgány povinnosť stanoviť za prioritu investície do výskumu a vývoja, a tiež, najmä ak sú sami trhovými operátormi, posilniť vytváranie ziskových trhov pre viac energeticky účinných výrobkov. Zmena klímy si vyžaduje, aby sme vo vývoji urobili krok vpred, nie krok vzad. Snažme sa o to.
<SPEAKER ID="176" NAME="Peter Skinner  " AFFILIATION="PSE">
písomne. - Ciele, ktoré stanovila EÚ na dosiahnutie koordinovaného zníženia, sú dôležité, ak sa tým dosiahne príslušná zmena k lepšiemu v našom životnom prostredí.
<P>
Hlasoval som za zlepšenie štruktúry tejto koordinácie využitím rôznych zdrojov - vrátane prospešného vplyvu výroby bezpečnej jadrovej energie - ktoré sa musia všetky vyhodnotiť vzhľadom na odporúčanie národných inšpektorátov a zmeny v technológii.
<P>
Keďže je potrebné financovanie, hlasoval som aj za to, aby sa zisky z obchodovania s emisiami použili na úhradu nákladov na všetky potrebné zmeny. Sem patria investície do novej technológie.
<P>
Systém obchodovania s emisiami pre letectvo, aj keď má iba okrajový vplyv, je stále primeranou cestou vpred.
<SPEAKER ID="177" NAME="Catherine Stihler  " AFFILIATION="PSE">
písomne. - Diskusia o integrovanej politike v oblasti boja proti zmene klímy je dôležitá, ak chceme do roku 2050 znížiť emisie oxidu uhličitého o 50 %.
<SPEAKER ID="995" NAME="Andrzej Jan Szejna  " AFFILIATION="PSE">
písomne. - (PL) Hlasoval som za prijatie správy pána Florenza s názvom "2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy". Túto správu vypracoval Dočasný výbor pre klimatické zmeny, ktorý bol vymenovaný v júni 2007.
<P>
Správa je konkrétnym zoznamom odporúčaní týkajúcich sa zníženia emisií oxidu uhličitého, ktorý majú zaviesť orgány Spoločenstva (najmä Európska komisia) a členské štáty. V záujme dosiahnutia týchto cieľov bude takisto potrebné prijať opatrenia na miestnej úrovni.
<P>
Zmeny našej klímy sú náhle a majú vážne negatívne vplyvy. EÚ a priemyselne rozvinuté krajiny by mali prijať cieľ na zníženie emisií skleníkových plynov do roku 2020 od 25 do 40 % a snažiť sa v dlhodobom horizonte znížiť emisie o 80 % do roku 2050 v porovnaní s úrovňami v roku 1990.
<P>
Zvyšné odporúčania obsiahnuté v správe zahŕňajú partnerstvo a spoluprácu v oblasti výroby solárnej energie s tretími krajinami v oblasti Stredozemia, dosiahnutie nulovej čistej spotreby energie v nových obytných budovách do roku 2015 a vo všetkých nových budovách do roku 2020 s možnosťou rozšírenia tohto cieľa na dlhšie obdobie a zahrnutia renovovaných budov. Tieto plány zahŕňajú aj zriadenie európskeho spoločenstva pre obnoviteľnú energiu s cieľom podporiť činnosti v oblasti výskumu a vývoja na rozvoj nových priekopníckych technológií.
<SPEAKER ID="994" NAME="Thomas Ulmer  " AFFILIATION="PPE-DE">
písomne. - (DE) Zdržal som sa hlasovania o správe na tému zmena klímy. To však neznamená, že si celú správu považujem za zlú. Prelínajú sa v nej správne vedecké údaje a falošné polemiky. Všetka práca, ktorú výbor vykonal, bola jednostranná a nezohľadnila sa široká škála vedeckých stanovísk. Na takomto základe nie je možné vypracovať vyváženú správu. Tento druh prístupu sa, žiaľ, stal čoraz bežnejším vzhľadom na blížiace sa európske voľby.
<SPEAKER ID="993" NAME="Guy Bono  " LANGUAGE="FR">
Hlasoval som za správu pána Favu o návrhu smernice o sankciách voči zamestnávateľom nelegálnych prisťahovalcov.
<P>
Podľa údajov Komisie žije nelegálne v Európskej únii približne 4,5 až 8 miliónov štátnych príslušníkov tretích krajín, ktorí sú preto obľúbeným cieľom bezohľadných zamestnávateľov využívajúcich nelegálnu prácu.
<P>
Je pre nás dôležité, aby sme objasnili tieto praktiky, ktoré sú nehodné Európy, kde by sa rešpektovanie základných ľudských práv malo uplatňovať na každého. Nastal čas na zdôraznenie zodpovednosti tých, ktorí profitujú z týchto osobitne zraniteľných osôb. Musíme zastaviť kriminalizáciu týchto obetí stigmatizovaním nelegálnych prisťahovalcov. Vzhľadom na opatrenia, ktoré tu odporúčame, to nie je len otázkou penalizácie nečestných nadriadených, ale aj ochrany konkrétneho množstva sociálnych práv, ako je právo na zastupovanie odbormi.
<P>
Nemali by sme sa však priskoro tešiť z víťazstva, pretože hrozba sankcií nie je dostatočná, a mali by sme skôr disponovať vhodnými právnymi nástrojmi na kontrolu. Len potom budeme môcť realizovať účinnú spoločnú imigračnú politiku.
<SPEAKER ID="992" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " AFFILIATION="PPE-DE">
písomne. - (SV) Európsky parlament dnes hlasoval o správe, ktorú predložil pán Fava (Socialistická skupina v Európskom parlamente, Taliansko), týkajúcej sa následkov pre zamestnávateľov, ktorí zamestnávajú štátnych príslušníkov tretích krajín bez povolenia na pobyt v EÚ.
<P>
Keďže správa kladie členským štátom zodpovednosť za ukladanie sankcií podľa trestného práva, my, švédski konzervatívci, sme sa rozhodli túto správu nepodporiť.
<SPEAKER ID="180" NAME="Gérard Deprez  " AFFILIATION="ALDE">
písomne. - (FR) Podporujem správu pána Favu, ktorú použijeme na zavedenie tvrdších trestov pre zamestnávateľov, ktorí využívajú nelegálnu pracovnú silu.
<P>
Sankcie by mali v budúcnosti zahŕňať náklady na vrátenie pracovníkov do ich vlasti a zaplatenie nedoplatkov (mzdy, dane a príspevky sociálneho zabezpečenia). Ostatné navrhované sankcie sa pohybujú od vylúčenia z poskytovania verejných grantov po dočasné alebo trvalé zatvorenie podniku.
<P>
Dovoľte mi tri kľúčové body v tomto systéme: po prvé, signál vyslaný bezohľadným alebo nečestným zamestnávateľov zavedením trestných sankcií v najvážnejších prípadoch využívania nelegálnej práce, ako je zamestnávanie maloletých za osobitne nevhodných pracovných podmienok alebo v prípade, keď je pracovník obeťou obchodovania s ľuďmi. Ďalej, možnosť menej prísnych ustanovení pre súkromné osoby, ak sú splnené podmienky súkromného zamestnávania. A nakoniec, zodpovednosť spoločností zapojených do subdodávateľského reťazca, ak možno dokázať, že vedeli o zamestnávaní nelegálnych prisťahovalcov subdodávateľom.
<P>
Nezabudnime, že je to vecou minimálnych noriem (každý štát sám zvyšuje sankcie voči zamestnávateľom a ochranu pre nelegálnych prisťahovalcov) a že existuje klauzula o revízii každé tri roky, ktorá nám umožňuje prispôsobiť náš cieľ založený na skúsenostiach.
<SPEAKER ID="181" NAME="Constantin Dumitriu  " LANGUAGE="RO">
Správa, ktorú vypracoval náš kolega, je prvým krokom vpred pri boji proti nelegálnemu zamestnávaniu a zníženiu jedného z najvážnejších aspektov cezhraničného zločinu. Kým doteraz boli politiky krajín zamerané viac na to, ako zabrániť tomu, aby nelegálni prisťahovalci získali prístup na pracovný trh, odteraz riešime problém pri jeho koreni trestaním zamestnávateľov, ktorí profitujú zo zraniteľnosti nelegálnych prisťahovalcov.
<P>
Väčšina týchto zamestnancov pracuje v poľnohospodárskom odvetví a existuje nespočetné množstvo prípadov, keď sa títo ľudia musia zmieriť s neľudskými podmienkami, a veľmi často bez toho, aby im bola vyplácaná mzda. Nariadenia, ktoré navrhujeme, nebudú trestať len zamestnávateľov, ale zabezpečia aj to, aby pracovníci dostali odmenu, ktorá im prináleží. Potrebovali sme ustanovenia tohto druhu na stanovenie štandardných nariadení na úrovni Spoločenstva pre potrestanie zamestnávateľov, keďže vo väčšine prípadov nadnárodná sieť obchodovania s ľuďmi poskytuje neustály prísun ľudí.
<P>
Nesmieme interpretovať túto správu tak, že hranice EÚ sa uzatvoria, ale ako posilnenie zásady preferencie Spoločenstva. Keď zohľadníme demografický profil väčšiny členských štátov, musíme pracovný trh ponechať otvorený, ale s tým ustanovením, že tok pracovníkov bude legálny a primeraný potrebám Spoločenstva.
<SPEAKER ID="182" NAME="Patrick Gaubert  " AFFILIATION="PPE-DE">
písomne. - (FR) Teší ma, že sme veľkou väčšinou prijali návrh smernice, ktorá má zásadný význam v boji proti nelegálnemu prisťahovalectvu a je nevyhnutná na realizáciu spoločnej globálnej prisťahovaleckej politiky.
<P>
Nelegálne zamestnávane je hlavným lákadlom pre tisícky mužov a žien, ktorí deň čo deň prechádzajú našimi hranicami s nádejou, že nájdu slušnú prácu na uživenie svojej rodiny. V skutočnosti sa stanú len otrokmi niektorých zamestnávateľov, ktorí využívajú a zneužívajú ich zraniteľnú situáciu a neznalosť vlastných práv na to, aby ich vykorisťovali a používali ako lacnú pracovnú silu.
<P>
Táto smernica vysiela dvojitý signál: jeden, pokiaľ ide o nepoctivých zamestnávateľov, ktorí už nebudú môcť beztrestne využívať takúto situáciu, a druhý, pokiaľ ide o potenciálnych nelegálnych prisťahovalcov, ktorých odradia prísnejšie podmienky prístupu k legálnemu zamestnaniu.
<P>
Kompromis, ktorý sa dosiahol na základe rokovania s Radou, je uspokojivý, a môžeme len dúfať, že členské štáty túto smernicu rýchlo zrealizujú s cieľom ukončiť túto situáciu zraniteľnosti, ktorú zažívajú tisíce ľudí v Európe.
<SPEAKER ID="991" NAME="Bruno Gollnisch  " LANGUAGE="FR">
Môžeme len podporiť všeobecný zákaz zamestnávania nelegálnych pracovníkov s cieľom odradiť nelegálnych prisťahovalcov. Tak isto môžeme len schváliť sankcie voči zamestnávateľom, ktorí sa uchyľujú k takémuto typu práce a často ju zneužívajú, a ktorí nie sú nič iné ako novodobí obchodníci s otrokmi.
<P>
Mám však niekoľko výhrad. Európska únia znovu využíva prípad založený na práve Spoločenstva (prvý pilier) s cieľom rozšíriť svoje právomoci, pokiaľ ide o harmonizáciu trestného práva členských štátov s výnimkou Írska a Spojeného kráľovstva, ktoré sa na základe zmlúv rozhodli k neúčasti.
<P>
Pripomínam, čo sa stalo vo Francúzsku po štrajku v módnej reštaurácii v Neuilly, ktorú obľuboval prezident Sarkozy: šéfovia tvrdili, že sú obeťami veľmi prísneho pracovného trhu alebo ochrancov pracovnej sily, ktorej platili zákonné minimum, a pre nelegálnych prisťahovalcov bolo ľahké získať právny štatút prostredníctvom práce, čo je situácia, ktorú táto smernica ďalej posilní prisľúbením legalizácie tým, ktorí udajú svojich zamestnávateľov.
<P>
Obávam sa, že v skutočnosti v krajinách takých laxných, akou je v tejto súvislosti Francúzsko, sa napriek všetkému príliv nelegálnych prisťahovalcov nezastaví.
<SPEAKER ID="183" NAME="Carl Lang  " LANGUAGE="FR">
Táto správa má rôzne zásluhy.
<P>
V prvom rade má vzdelávací cieľ. Uvádza alarmujúci fakt týkajúci sa zvýšenia úrovne nelegálneho prisťahovalectva v Európe, ktorá sa podľa vlastných údajov Komisie odhaduje na 4,5 až 8 miliónov, a špecifikuje hospodárske odvetvia, na ktoré sa nelegálna práca najviac zameriava: stavebníctvo, poľnohospodárstvo, upratovacie služby, hotely a reštaurácie.
<P>
Druhou je, že zintenzívňuje boj proti práci bez náležitej odmeny, najmä zavedením finančných a trestných sankcií pre zamestnávateľov nelegálnych prisťahovalcov.
<P>
Táto správa však žiaľ obsahuje aj množstvo nedostatkov. Nehovorí sa v nej nič o opatreniach na zabránenie týmto periodickým tokom nelegálneho prisťahovalectva. O znovuzavedení kontrol na vnútorných hraniciach sa vôbec neuvažuje.
<P>
Okrem toho, v čase sociálnej a hospodárskej krízy a prudko rastúcej nezamestnanosti je nevyhnutnou potrebou krajín Európskej únie chrániť svoje pracovné miesta, preto je dôležité zaviesť národné a európske politiky sociálneho protekcionizmu. Musíme rezervovať pracovné miesta pre Francúzov vo Francúzsku a pre Európanov v Európe. Je to otázka uplatňovania zásad národnej a európskej preferencie a ochrany ako dôležitej podmienky pre hospodársku a sociálnu obnovu krajín Európskej únie.
<SPEAKER ID="184" NAME="Jörg Leichtfried  " AFFILIATION="PSE">
písomne. - (DE) Hlasujem za správu pána Favu o sankciách voči zamestnávateľom štátnych príslušníkov tretích krajín.
<P>
Musíme ukončiť zamestnávanie nelegálnych prisťahovalcov v snahe chrániť ich pred vykorisťovaním a chrániť hospodárstvo danej krajiny pred narušením.
<P>
Najdôležitejšou otázkou nie je potrestanie nelegálnych pracovníkov z tretích krajín, ale penalizácia zamestnávateľov, ktorí sú v oveľa silnejšej pozícii.
<SPEAKER ID="990" NAME="David Martin  " AFFILIATION="PSE">
písomne. - Podporujem zavedenie a presadzovanie sankcií voči zamestnávateľom nelegálnych prisťahovalcov bez povolenia na pobyt. Táto správa obsahuje minimálne pravidlá pre trestné sankcie voči zamestnávateľom, a inšpekcie, ktoré treba uskutočniť v odvetviach, ktoré sú najviac otvorené zneužívaniu, aj keď v Škótsku sme už chránení Imigračným, azylovým a národnostným zákonom z roku 2006.
<SPEAKER ID="185" NAME="Lydie Polfer  " LANGUAGE="FR">
Hlasovala som za návrh smernice, ktorá sa zaoberá rozšírenou hrozbou nelegálneho prisťahovalectva, ktoré často vedie k vykorisťovaniu. V Európskej únii sa v skutočnosti nachádza 4,5 až 8 miliónov nelegálnych prisťahovalcov, ktorí pracujú v stavebníctve, poľnohospodárstve, v hoteloch a iných odvetviach. Musíme zintenzívniť boj proti nelegálnemu prisťahovalectvu zavedením rôznych druhov sankcií voči zamestnávateľom týchto nelegálnych prisťahovalcov na európskej úrovni.
<P>
V skutočnosti ide o to, dať spoločnostiam pocit zodpovednosti, čo by prispelo k posilneniu boja proti nelegálnemu prisťahovalectvu.
<SPEAKER ID="186" NAME="Frédérique Ries  " LANGUAGE="FR">
Som rada, že Európsky parlament dnes prijal prevažnou väčšinou návrh smernice, ktorej cieľom je zaviesť sankcie voči zamestnávateľom nelegálnych prisťahovalcov.
<P>
Táto smernica o "sankciách" zapadá do stratégie EÚ na boj proti nelegálnemu prisťahovalectvu, ktorý zahŕňa "modrú kartu" na podporu selektívneho prisťahovalectva a smernicu o návrate.
<P>
Práca načierno je pre európske hospodárstvo hrozbou, o to viac v kontexte súčasnej hospodárskej krízy.
<P>
Zdá sa, že EÚ je v očiach mnohých nelegálnych prisťahovalcov ešte stále akousi zasľúbenou krajinou; často tu nájdu zamestnanie a kvalitu života, ktoré nenájdu vo svojej vlastnej krajine.
<P>
Odhaduje sa, že v EÚ žije nelegálne 4,5 až 8 miliónov štátnych príslušníkov tretích krajín, ktorí vo všeobecnosti nachádzajú prácu v stavebníctve, poľnohospodárstve, domácich prácach a hotelovom sektore. Robia slabo platenú prácu, čo často hraničí s vykorisťovaním.
<P>
Bezohľadní zamestnávatelia využívajú týchto nelegálnych pracovníkov, ktorí sú ochotní pracovať za veľmi nízke mzdy a v nebezpečných podmienkach.
<P>
Vďaka dnešnému hlasovaniu vyjde teraz zamestnávanie nelegálnych pracovníkov zamestnávateľov draho, a dokonca môžu skončiť aj vo väzení.
<SPEAKER ID="989" NAME="Luca Romagnoli  " AFFILIATION="NI">
písomne. - (IT) Hlasoval som za správu pána Favu o sankciách voči zamestnávateľom štátnych príslušníkov tretích krajín bez povolenia na pobyt. Zdieľam obavu, ktorú vyjadril spravodajca a ktorá sa týka sociálnych dôsledkov tohto fenoménu, a podmienok hraničiacich s vykorisťovaním, v ktorých títo migranti pracujú.
<P>
Bezohľadní zamestnávatelia využívajú nelegálnych prisťahovalcov na prácu v slabo platenom a nekvalifikovanom zamestnaní, ktorú nikto iný nechce robiť. Nelegálna práca by sa mala považovať za sociálne zlo, pretože môže zhoršiť mzdy a pracovné podmienky, a narušiť konkurencieschopnosť medzi podnikmi. Z tohto dôvodu vítam iniciatívu pána Favu zameranú na ochranu práv týchto zraniteľných osôb.
<SPEAKER ID="187" NAME="Georgios Toussas  " AFFILIATION="GUE/NGL">
písomne. - (EL) Návrh smernice Komisie a súvisiaca správa Európskeho parlamentu o zavedení sankcií voči zamestnávateľom, ktorí zamestnávajú nelegálnych prisťahovalcov z tretích krajín sú pomníkom pokrytectvu a klamstvu. Skutočným cieľom nie je zaviesť sankcie voči zamestnávateľom, ktorí barbarsky vykorisťujú nelegálnych pracovníkov. Práve naopak, cieľom je potrestať, uväzniť a násilne deportovať prisťahovalcov do ich rodných krajín. Je to jeden zo súborov opatrení v antiimigračnej politike EÚ, ako sa uvádza v pakte o prisťahovalectve, a je dôsledkom známej "smernice hanby", ktorá umožnila 18-mesačné zadržiavanie "nelegálnych" prisťahovalcov, ich deportáciu a zákaz vstupu na celé územie EÚ počas 5 rokov.
<P>
V skutočnosti návrh smernice a správa Európskeho parlamentu, ktoré sa uberajú presne tým istým smerom, zintenzívňujú represívne opatrenia proti prisťahovalcom, systematizujú ich sociálne vylúčenie a výrazne uľahčujú ich čoraz krutejšie vykorisťovanie zo strany zamestnávateľov.
<P>
Komunistická strana Grécka hlasuje proti správe aj návrhu smernice Komisie.
<P>
Podporuje oprávnené požiadavky prisťahovalcov, ich legalizáciu, zrušenie neohlásenej práce a práce načierno, zvýšenie ich miezd a platov, rovnakú odmenu za rovnakú dennú prácu a plné zachovanie sociálnych a občianskych práv.
<SPEAKER ID="189" NAME="Edite Estrela  " AFFILIATION="PSE">
písomne. - (PT) Hlasovala som za návrh uznesenia o riešení úloh energetickej účinnosti prostredníctvom informačných a komunikačných technológií (IKT), pretože sa domnievam, že IKT zohrávajú kľúčovú úlohu pri zlepšovaní energetickej účinnosti a môžu vyústiť do úspory, ktorá sa odhaduje na viac ako 50 miliónov ton CO2 ročne.
<P>
Členské štáty musia plne využívať potenciál, ktorý predstavujú IKT, s cieľom splniť ciele stanovené v klimatickom a energetickom balíku na zníženie emisií skleníkových plynov aspoň o 20 %, zvýšenie podielu energie pochádzajúcej z obnoviteľných zdrojov na 20 % a dosiahnutie 20 % zlepšenia v oblasti energetickej účinnosti v Európskej únii do roku 2020.
<SPEAKER ID="190" NAME="Ilda Figueiredo  " AFFILIATION="GUE/NGL">
písomne. - (PT) Hlasovali sme v prospech tejto správy českého poslanca tohto Parlamentu z našej politickej skupiny, pretože sa domnievame, že rieši problematiku veľkého významu: riešenie úlohy energetickej účinnosti prostredníctvom informačných a komunikačných technológií (IKT). Tieto technológie môžu byť hybnou silou väčšej produktivity, rastu a zníženia nákladov, ktoré prispievajú ku konkurencieschopnosti, k udržateľnému rozvoju a zlepšeniu kvality života občanov EÚ. Z tohto dôvodu súhlasíme s návrhom odporučiť nadchádzajúcim predsedníctvam Rady, aby tému IKT a ich významu v boji proti zmenám klímy a v prispôsobovaní sa týmto zmenám považovali za jednu zo svojich priorít.
<P>
Takisto sa domnievame, že je dôležité vynaložiť viac úsilia na každej úrovni rozhodovania, pokiaľ ide o využívanie všetkých dostupných finančných nástrojov na rozvoj a prijatie nových technologických riešení založených na IKT, ktoré zvýšia energetickú účinnosť.
<P>
Podobne, z dôvodu oneskorenia pri prijímaní systematického prístupu k inteligentným riešeniam IKT je dôležité zvýšiť informovanosť o týchto technológiách s osobitným dôrazom na nižšie emisie, pokiaľ ide o rozvoj miest a mestských štvrtí, najmä prostredníctvom rozvoja inteligentných budov, pouličného osvetlenia a prenosových a distribučných sietí, ako aj prostredníctvom organizácie verejnej dopravy.
<SPEAKER ID="191" NAME="Mieczysław Edmund Janowski  " AFFILIATION="UEN">
písomne. - (PL) Podporil som návrh uznesenia o úlohe energetickej účinnosti prostredníctvom informačných a komunikačných technológií.
<P>
IKT by mali byť riešením budúcnosti pre prakticky všetky zariadenia spotrebúvajúce energiu a pomáhať dosiahnuť významné úspory v rámci spotreby energie. Nečinnosť v tejto oblasti by mohla počas niekoľkých nasledujúcich rokov viesť k značnému nárastu dopytu po energii (asi 25 % v rozmedzí štyroch rokov).
<P>
Najväčšie úspory sa budú môcť dosiahnuť v odvetví výroby a prenosu elektriny. V oblasti výroby energie by sa účinnosť mala zvýšiť približne o 40 % a v oblasti distribúcie energie približne o 10 %. IKT takisto prispievajú k lepšiemu riadeniu energetickej siete a k zjednodušeniu integrácie obnoviteľných zdrojov energie. Vďaka uplatňovaniu IKT bude možné dosiahnuť značné úspory pri vykurovaní, klimatizácii a osvetlení budov. Všetko toto prispeje k podstatnému zníženiu emisií CO2, a to v rámci energetických jednotiek, ako aj v globálnom rozsahu.
<P>
Tieto technológie, vrátane samotných komponentov, ako aj mikroelektronických a nanoelektronických systémov, a mnohé moderné technologické prístupy (napríklad fotonika), zvyšujú konkurencieschopnosť a vytvárajú nové príležitosti pre obchod a trh práce.
<P>
Zvýšenie energetickej účinnosti zahŕňa zníženie spotreby energie počas výrobnej, prenosovej a distribučnej fázy, ako aj pre konečného spotrebiteľa. Majúc na pamäti, že je to možné dosiahnuť prostredníctvom technologických zmien a zmien v správaní, ako aj prostredníctvom hospodárskych zmien zameraných na zabezpečenie udržania rovnakej úrovne pohodlia a služieb, moderná technológia v oblasti IKT by sa mala zavádzať v čo najširšom meradle.
<SPEAKER ID="988" NAME="Luca Romagnoli  " LANGUAGE="IT">
Hlasoval som za návrh uznesenia o riešení úlohy energetickej účinnosti prostredníctvom informačných a komunikačných technológií.
<P>
Pripomenul by som, že spolu s cieľom zníženia emisií skleníkových plynov o 20 % do roku 2020 musíme v rámci toho istého obdobia zlepšiť o 20 % aj energetickú účinnosť. Z tohto dôvodu podporujem predložený návrh, ktorý sa zameriava na zvýšenie informovanosti, napríklad prostredníctvom demonštračných projektov, o význame informačných a komunikačných technológií na zlepšenie energetickej účinnosti v hospodárstve EÚ. Tieto technológie sú hybnou silou väčšej produktivity a rastu, ako aj zníženia nákladov, ktoré prispievajú ku konkurencieschopnosti, udržateľnému rozvoju a zlepšeniu kvality života občanov EÚ.
<SPEAKER ID="192" NAME="Flaviu Călin Rus  " LANGUAGE="RO">
Hlasoval som za návrh uznesenia Európskeho parlamentu o riešení problému energetickej účinnosti prostredníctvom informačných a komunikačných technológií, pretože pevne verím, že tieto technológie môžu ponúknuť funkčné riešenia tohto problému.
<P>
Energetická účinnosť je veľmi dôležitá téma, pretože sme si dobre vedomí toho, že prírodné zdroje, z ktorých získavame energiu, sa stále zmenšujú a raz sa vyčerpajú. V dôsledku toho sa domnievam, že akákoľvek technológia, ktorú možno použiť na dosiahnutie energetickej účinnosti, je prínosom pre celú spoločnosť.
<SPEAKER ID="193" NAME="Czesław Adam Siekierski  " AFFILIATION="PPE-DE">
písomne. - (PL) Otázka energetickej bezpečnosti Európskej únie sa v tomto Parlamente už veľakrát riešila, najmä zo strany nových členských štátov.
<P>
Kríza, ktorá v posledných týždňoch zasiahla mnoho členských štátov, jasne ukázala, aké reálne je nebezpečenstvo zrušenia našich dodávok plynu, a to, akí sme nepripravení na riešenie následkov.
<P>
Európa musí konečne začať ukazovať solidaritu tým, ako myslí a koná. Musíme vybudovať vhodnú prenosovú infraštruktúru, vytvoriť mechanizmy podpory pre krajiny, ktoré nebudú dostávať dodávky surovín a diverzifikovať zdroje, z ktorých ich môžeme získať. Musíme sa snažiť nájsť alternatívne zdroje plynu a vytvoriť systém na úsporu energie a zefektívniť našu spotrebu plynu.
<P>
Obávam sa, že všetky tieto body už boli v minulosti vznesené pri mnohých príležitostiach, ale čo nám je to platné, keď stále zostáva len pri plánoch?
<SPEAKER ID="194" NAME="Catherine Stihler  " AFFILIATION="PSE">
písomne. - Význam energetickej účinnosti a jej príspevok k splneniu našich cieľov v oblasti boja proti zmene klímy nemožno podceňovať. Programy energetickej účinnosti majú potenciál na vytváranie pracovných miest.
<SPEAKER ID="987" NAME="Guy Bono  " LANGUAGE="FR">
Hlasoval som za toto uznesenie o návrate a reintegrácii väzňov zo zadržiavacieho strediska na Guantáname.
<P>
Zdá sa mi, že Európa môže blahoželať prezidentovi Obamovi za jeho rozhodnutie uzavrieť toto zadržiavacie stredisko, pretože mnohí z nás o to žiadali niekoľko rokov. Preto sa mi to zdá ako dobrá príležitosť reagovať na žiadosť USA a vyjadriť spoločnú pozíciu v súlade s hodnotami Európskej únie.
<P>
Je dôležité, aby sme si tiež upratali pred vlastným prahom a aby si európske krajiny, ktoré CIA umožnili tajný presun väzňov, boli pre zmenu vedomé svojich zodpovedností.
<SPEAKER ID="196" NAME="Niels Busk, Anne E. Jensen a Karin Riis-Jørgensen  " AFFILIATION="ALDE">
písomne. - (DA) Poslanci Európskeho parlamentu z Dánskej liberálnej strany hlasovali proti odseku 4 návrhu uznesenia o repatriácii a premiestnení väzňov zo zadržiavacieho strediska na Guantáname, pretože sa domnievame, že je to zvrchované právo jednotlivých členských štátov, aby sa rozhodli, či prijmú väzňov z Guantánama, ak ich o to vláda USA požiada.
<P>
Sme samozrejme za to, aby členské štáty medzi sebou konzultovali o možných vplyvoch na verejnú bezpečnosť v celej EÚ v prípade, že členské štáty budú chcieť týchto väzňov prijať.
<SPEAKER ID="986" NAME="Martin Callanan  " AFFILIATION="PPE-DE">
písomne. - Pre mnohých poslancov Európskeho parlamentu sa existencia väzenia v zálive Guantánamo stala akousi palicou na bitie Ameriky. Osobne som vďačný, že Spojené štáty znovu prevzali nadmieru veľkú zodpovednosť za ochranu Európy pred terorizmom.
<P>
Akceptujem však, že väzenie v zálive Guantánamo by sa malo zatvoriť. Nie je to preto, že sa domnievam, že násilní teroristi nemusia byť za mrežami; v skutočnosti je to práve naopak. Nepochybne však treba vyriešiť právne otázky týkajúce sa zadržania nepriateľských bojovníkov, a najlepším spôsobom je zatvorenie tábora X-Ray.
<P>
Hoci veľmi obdivujem a podporujem Ameriku, treba povedať, že za väzňov v Guantáname je v podstate zodpovedná Amerika, nie my. Boli zajatí alebo uväznení pod americkým velením a preto by mali byť obžalovaní a zadržiavaní za údajné zločiny proti Amerike podľa amerického práva a na americkom území.
<P>
Nepodporujem myšlienku, aby členské štáty EÚ prevzali zodpovednosť za týchto extrémne nebezpečných teroristov. Takisto si nemyslím, že EÚ by členským štátom mala hovoriť, čo majú v tejto súvislosti urobiť.
<P>
Preto som sa zdržal hlasovania o tomto uznesení.
<SPEAKER ID="197" NAME="David Casa  " AFFILIATION="PPE-DE">
písomne. - Musíme byť veľmi opatrní pri prijímaní rozhodnutí, ako sú rozhodnutia navrhnuté v tomto uznesení. Nemôžeme len tak otvoriť náruč a privítať každého, kto bol prepustený z Guantánama. Okrem zaručenia, že sa s bývalými väzňami bude zaobchádzať dôstojne, sa pred prijatím akéhokoľvek rozhodnutia musíme uistiť, že sú bez dôvodnej pochybnosti nevinní. Akékoľvek náhodné rozhodnutie môže mať fatálne následky, ak mu nevenujeme mimoriadnu pozornosť.
<SPEAKER ID="198" NAME="Chris Davies  " AFFILIATION="ALDE">
písomne. - Aj keď vítam rozhodnutie zavrieť Guantánamo, obávam sa ochoty európskych krajín prijať bývalých väzňov, ktorí môžu byť stále napojení na teroristické skupiny. Na základe politiky voľného pohybu osôb v rámci EÚ môžu mať kroky jednej európskej krajiny dôsledky na ostatné v čase, keď už čelíme komplexným problémom týkajúcim sa terorizmu. Naša schopnosť deportovať podozrivého teroristu je obmedzená medzinárodnými dohovormi (ako je Dohovor o ochrane ľudských práv a základných slobôd EDĽP), ktorých revízia je už dávno potrebná.
<SPEAKER ID="985" NAME="Proinsias De Rossa  " AFFILIATION="PSE">
písomne. - Podporujem toto uznesenie, ktoré víta rozhodnutie prezidenta Obamu zatvoriť zadržiavacie zariadenia v zálive Guantánamo a ďalšie jeho dôležité a súvisiace nariadenia; ktoré pripomína, že Spojené štáty musia niesť prvoradú zodpovednosť za zatvorenie týchto zariadení, ako aj za budúcnosť väzňov; ktoré však vyzýva členské štáty EÚ, aby v duchu spravodlivého a ľudského zaobchádzania pre všetkých a posilnenia medzinárodného práva pozitívne reagovali na akúkoľvek žiadosť Spojených štátov o pomoc pri premiestnení väzňov zo zálivu Guantánamo do Európskej únie.
<P>
Som však hlboko znepokojený správami, že kabinet prezidenta Obamu bude naďalej pokračovať v repatriácii.
<SPEAKER ID="199" NAME="Edite Estrela a Armando França  " AFFILIATION="PSE">
písomne. - (PT) Hlasovali sme za spoločný návrh uznesenia Európskeho parlamentu o možnosti prijatia väzňov z Guantánama, ktorí neboli obvinení z trestného činu, pretože sa domnievame, že spolupráca EÚ je dôležitá pre posilnenie medzinárodného práva a rešpektovanie ľudských práv, a zabezpečenie toho, aby sa väzňami z Guantánama zaobchádzalo spravodlivo a nestranne.
<P>
Z tohto dôvodu považujeme iniciatívu a ochotu portugalskej vlády spolupracovať s vládou USA v procese uzavretia zadržiavacieho zariadenia na Guantáname za príklad, ktorý by mali nasledovať ostatné členské štáty, aby podporili Spojené štáty pri riešení tohto komplexného problému v rámci rešpektovania ľudských práv a pravidiel medzinárodného práva.
<SPEAKER ID="200" NAME="Vasco Graça Moura  " LANGUAGE="PT">
Hlasoval som proti tomuto spoločnému návrhu uznesenia. Vzhľadom na odôvodnenia D (tretí bod) a F považujem na neprijateľné, aby EÚ vyzývala svoje členské štáty, aby boli pripravené prijať väzňov prepustených z Guantánama ako odpoveď na neuvážený, demagogický návrh portugalského ministra zahraničných vecí.
<P>
V skutočnosti by sme za žiadnych okolností nemali súhlasiť s tým, aby členské štáty EÚ prijímali väzňov, ktorí môžu predstavovať "potenciálnu hrozbu" (odôvodnenie D); takisto by sme nemali zabudnúť na precedens 61 bývalých väzňov, ktorí sa od svojho prepustenia zapojili do terorizmu (odôvodnenie F).
<P>
Keďže nie je možné bezpečne rozlišovať medzi tými, ktorí predstavujú potenciálnu hrozbu a tými, ktorí nie, je zrejmé, že zásada obozretnosti by sa nemala uplatňovať len v kontexte nariadenia o registrácii, hodnotení, autorizácii a obmedzovaní chemických látok (REACH).
<SPEAKER ID="201" NAME="Pedro Guerreiro  " LANGUAGE="PT">
Hoci spoločný návrh uznesenia zahŕňa niektoré body, ktoré považujeme za pozitívne, najmä ten, ktorý hovorí, že "hlavnú zodpovednosť za celý proces zatvorenia zadržiavacieho zariadenia v zálive Guantánamo a za budúcnosť jeho väzňov nesú Spojené štáty", tento návrh neobjasňuje podmienky, za ktorých by sme mali zvážiť danú mimoriadne vážnu humanitárnu situáciu.
<P>
Ako sme už zdôraznili, sme proti akejkoľvek dohode medzi krajinami alebo medzi Spojenými štátmi a Európskou úniou o transferoch väzňov zadržiavaných na Guantáname. To neznamená, že rozhodnutia a požiadavky slobodne vyjadrené zo strany jednotlivcov, konkrétne čo sa týka udelenia azylu v Portugalsku, by sa nemali posudzovať v rámci rešpektovania národnej suverenity, ústavy Portugalskej republiky a medzinárodného práva.
<P>
Toto uznesenie však:
<P>
neodsudzuje fakt, že vláda USA nespochybnila zadržiavanie a nelegálnu prepravu občanov; a
<P>
úplne ignoruje potrebu odhaliť celú pravdu, pokiaľ ide o porušovanie medzinárodného práva a ľudských práv spáchané ako súčasť tzv. vojny proti terorizmu, vrátane zodpovedností vlád niekoľkých krajín EÚ, pokiaľ ide o využívanie vzdušného priestoru a územia na repatriáciu a prepravu nezákonne zadržiavaných väzňov.
<SPEAKER ID="202" NAME="Ona Juknevičien " LANGUAGE="LT">
Srdečne vítam a podporujem rozhodnutie prezidenta Spojených štátov Baracka Obamu zatvoriť zadržiavacie centrum v zálive Guantánamo. Je to dôležitý krok vpred smerom k novému začiatku politiky USA. Som si istá, že všetky členské štáty EÚ podporia takúto politiku Spojených štátov a budú reagovať na žiadosť prezidenta Obamu o spoluprácu alebo pomoc pri riešení otázky prepustených väzňov, ak ich o to požiada. Hlasovala som však proti článku uznesenia, ktorý vyzýva členské štáty, aby "boli pripravené prijať väzňov z Guantánama", pretože sa domnievam, že o tejto otázke by mala nezávisle rozhodovať každá krajina v Spoločenstve. Nepochybujem o tom, že každá z nich, keď bude čeliť konkrétnemu prípadu, bude reagovať kladne a ponúkne podporu vláde USA. Bude to však ich vlastná voľba a dobrá vôľa, ako aj rešpekt voči humanitárnym a medzinárodným právnym normám.
<SPEAKER ID="203" NAME="Athanasios Pafilis  " AFFILIATION="GUE/NGL">
písomne. - (EL) Poslanci Európskeho parlamentu z Gréckej komunistickej strany hlasovali proti spoločnému návrhu uznesenia politických strán v Európskom parlamente, a žiadajú okamžité prepustenie všetkých zadržaných, ktorých USA svojvoľne uväznili a zadržiavali na základni v Guantáname, a okamžité a definitívne zatvorenie základne, ktorá sa nachádza na kubánskej pôde, proti vôli kubánskeho ľudu a jeho vlády.
<P>
Toto uznesenie však namiesto toho vyzýva na "spravodlivý súd" pre každého, proti komu majú USA dôkazy, a vyzýva členské štáty EÚ, aby prijali zadržiavané osoby do svojich väzníc v rámci spoločného boja EÚ a USA proti terorizmu. Je výsmechom a spoluvinou súhlasiť so súdom a odsúdením zadržaných, keď všetci dobre vieme o stredovekom mučení, ktorému boli podrobení, a preto sú takéto dôkazy v dôsledku rokov strávených v väzení za neľudských podmienok nevierohodné.
<P>
Oslavovaním a zdravením prezidenta Obamu ľudia klamú sami seba, pokiaľ ide o politiku imperializmu. Čo sa týka tejto špecifickej otázky, príkaz na zriadenie Guantánama umožnil CIA "odvliecť podozrivých z terorizmu" a uväzniť ich v tajných väzeniach.
<SPEAKER ID="204" NAME="Tobias Pflüger  " AFFILIATION="GUE/NGL">
písomne. - (DE) Hlasoval som za spoločný návrh uznesenia Európskeho parlamentu o repatriácii a premiestnení väzňov zo zadržiavacieho zariadenia Guantánamo, pretože vítam návrh, aby krajiny EÚ prijímali väzňov z Guantánama. Mnohé členské štáty EÚ nesú spoluvinu, pokiaľ ide o Guantánamo, pretože napríklad povolili prelety na nezákonnú prepravu väzňov.
<P>
Táto správa však obsahuje niekoľko bodov, pre ktoré možno len ťažko hlasovať v jej prospech.
<P>
Mučenie na Guantáname a najmä simulácia topenia sa konkrétne neuvádzajú ako mučenie, ale ako "techniky krutého vypočúvania, ktoré sa rovnajú trýzneniu a krutému, neľudskému alebo ponižujúcemu zaobchádzaniu."
<P>
Okrem toho, pozmeňujúce a doplňujúce návrhy, ktoré predložila Konfederatívna skupina Európskej zjednotenej ľavice/Nordická zelená ľavica a skupina Zelených/Európska slobodná aliancia, ktoré požadovali zatvorenie všetkých tajných väzenských táborov, právo na odškodnenie obetí a vyšetrenie porušovania ľudských práv, pokiaľ ide o Guantánamo, boli všetky zamietnuté.
<SPEAKER ID="205" NAME="Luís Queiró  " LANGUAGE="PT">
Ťažkosti Európy, pokiaľ ide o rozhodnutie o zatvorení Guantánama, jasne svedčia o priepasti medzi zámermi založenými na platných zásadách a realitou, ktorá je plná problémov.
<P>
Zatvorenie Guantánama je dobrá správa sama osebe, ako aj zo symbolického hľadiska. Jeho zatvorením sa však nevyrieši problém, kvôli ktorému bolo toto zariadenie zriadené - a ktorý sa vôbec nepodarilo vyriešiť - a to, ako vyriešiť hrozbu pre národnú a medzinárodnú bezpečnosť, ktorá je poznamenaná úplne odlišnými charakteristikami ako je charakteristika tradičných nepriateľských bojovníkov, kvôli ktorým bolo navrhnuté a kvôli ktorým sa pripravuje medzinárodné právo.
<P>
Skôr než len spolupracovať na prípadnom prijatí bývalých väzňov z Guantánama - čo je opatrenie, ktoré môže byť potrebné, ale ktoré musí zohľadniť množstvo obmedzení - musia Európa, Spojené štáty a medzinárodné spoločenstvo spolupracovať pri hľadaní stabilného a trvalého zákonného riešenia úlohy, ktorú predstavujú medzinárodní teroristi. Bez toho bude po Guantáname nasledovať iné úbohé riešenie.
<P>
Pokiaľ ide o naše prijatie bývalých zadržaných, nielenže by sa malo spolupracovať na európskej úrovni, ale bolo by vhodné neprijímať tých, ktorým by za iných okolností neboli udelené víza z bezpečnostných dôvodov. Kritériá, ktoré by sa mali prijať, sú ochota a obozretnosť.
<SPEAKER ID="984" NAME="Luca Romagnoli  " LANGUAGE="IT">
Hlasoval som proti spoločnému návrhu uznesenia o repatriácii a premiestnení väzňov zo zadržiavacieho zariadenia na Guantáname. Som pevne presvedčený, že zodpovednosť za celý proces zatvorenia zadržiavacieho zariadenia na Guantáname a za budúcnosť jeho väzňov leží len a výlučne na Spojených štátoch amerických.
<P>
Okrem toho, nesúhlasím s tvrdením, ktoré sa nachádza v uznesení, že zodpovednosť za rešpektovanie medzinárodného práva a základných práv spočíva na všetkých demokratických krajinách, najmä na Európskej únii. Nemôžeme zasahovať do záležitosti, za ktorú nesie výhradnú zodpovednosť vláda Spojených štátov. Stručne povedané, z dôvodov uvedených vyššie som proti prípadnému prijatiu väzňov z Guantánama do EÚ.
<SPEAKER ID="206" NAME="Catherine Stihler  " AFFILIATION="PSE">
písomne. - Všetky členské štáty EÚ musia prispieť k tomu, aby bolo možné zatvoriť väzenie v zálive Guantánamo. Nie je dobré vyzývať Američanov na jeho zatvorenie, čo nový prezident robí, ak nechceme niesť zodpovednosť.
<SPEAKER ID="983" NAME="Andrzej Jan Szejna  " AFFILIATION="PSE">
písomne. - (PL) Vítam správy o rozhodnutí prezidenta Baracka Obamu, ktoré sa týkajú zatvorenia väzenia v zálive Guantánamo. Pán Obama už počas svojej volebnej kampane zdôraznil, že zatvorenie tohto známeho väzenia bude jeho prioritou.
<P>
Problematika repatriácie a premiestnenia väzňov z Guantánama môže byť znakom dôležitého posunu v politike USA správnym smerom, konkrétne k rešpektovaniu základných práv, ako aj humanitárneho a medzinárodného práva. Teraz by mal byť každý väzeň postavený pred súd. Ak bude uznaný vinným, odsedí si trest vo väzení v Spojených štátoch. Tí, proti ktorým nebude vznesené obvinenie a ktorí budú dobrovoľne súhlasiť s repatriáciou, by sa mali čo najskôr poslať späť do ich rodnej krajiny. Väzňom, ktorých nebude možné poslať späť do ich rodných krajín z dôvodu rizika mučenia alebo prenasledovania, by sa malo umožniť zostať v Spojených štátoch, kde by mali získať humanitárnu ochranu a odškodnenie. V súčasnosti sa na Guantáname nachádza približne 242 väzňov. Niektorí z nich sú tam len preto, lebo neexistuje bezpečná krajina, do ktorej by sa mohli vrátiť. Títo ľudia neboli obvinení zo žiadneho zločinu.
<P>
Boj proti terorizmu je a zostáva prioritou zahraničnej politiky Európskej únie aj Spojených štátov. Musíme však pevne zdôrazniť, že tento boj musí byť v súlade s rešpektovaním základných práv a zásad právneho štátu.
