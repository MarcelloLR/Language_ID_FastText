<CHAPTER ID="023">
Európska medzinárodná investičná politika (stručná prezentácia) 
<SPEAKER ID="269" NAME="Predsedajúca">
Ďalším bodom programu je správa pána Arifa v mene Výboru pre medzinárodný obchod o budúcnosti európskej medzinárodnej investičnej politiky -.
<SPEAKER ID="270" NAME="Kader Arif" LANGUAGE="FR">
Na úvod by som chcel úprimne poďakovať všetkým, s ktorými som mal príležitosť pracovať na tejto téme.
<P>
Pri príprave tejto správy pomohli všetky príspevky a vďaka spolupráci všetkých politických skupín - a zvlášť ďakujem tieňovým spravodajcom - máme dnes na stole ucelený text, ktorý vysiela jasný odkaz.
<P>
V skutočnosti sa nachádzame na prelomovom bode v európskej investičnej politike a ocitli sme sa v čase, keď sa musíme chopiť nových právomocí vyplývajúcich z Lisabonskej zmluvy, aby sme splnili dvojakú úlohu. Po prvé, európskym podnikom musíme zabezpečiť nástroje potrebné pre vysoko kvalitné zahraničné investície, ktoré bude chrániť právny rámec poskytujúci dlhodobú podporu.
<P>
Po druhé, Európa musí posilniť svoje postavenie popredného svetového príjemcu priamych zahraničných investícií a vytvoriť prostriedky, ktorými bude kontrolovať, či investície podporujú trvalo udržateľný rozvoj, ktorý vytvára vysokokvalitnú zamestnanosť.
<P>
Hlasovaním o tejto správe, ktorá je prvým oficiálnym vyjadrením našej inštitúcie od nadobudnutia platnosti Lisabonskej zmluvy, Parlament v plnej miere preberá svoju úlohu nového spoločného zákonodarcu v regulačných záležitostiach v oblasti obchodu a stanovuje svoje priority v čase, keď sa majú začať prvé rokovania o ochrane investícií. Toto vyjadrenie je veľmi dôležité, pretože má tlmočiť názory občanov, ktorí prejavujú rastúci záujem o obchodné záležitosti a ktorých musíme podporovať.
<P>
V dnešnom svete, kde sa konflikty objavujú aj v oblasti obchodu, sa ochrana našich podnikov, ktoré investujú v zahraničí, musí stať prioritou. Medzinárodné dohody sa vytvorili na ochranu investorov pred krutým, nespravodlivým vyvlastnením a skrytými zákonmi, ktoré sa jasne zameriavajú na odstránenie investorov z toho či onoho trhu. Tento prvoradý cieľ si musíme udržať.
<P>
Hoci je Európa jedným z najotvorenejších trhov na svete, musíme obnoviť rovnováhu s našimi hlavnými partnermi, aby sme európskym podnikom zabezpečili rovnaké podmienky. Tento návrh sa uvádza v správe, ktorá zdôrazňuje, že budúce zmluvy musia obsahovať zásady týkajúce sa nediskriminácie, spravodlivého a rovnakého zaobchádzania a ochrany pred priamym a nepriamym vyvlastnením.
<P>
Tieto zásady sa však musia sformulovať takým spôsobom, aby sa zabránilo akejkoľvek nesprávnej interpretácii. Niektoré podniky v podstate využili nepresnú formuláciu prvých investičných dohôd na neoprávnenú ochranu vlastných záujmov napríklad tým, že kritizovali nové sociálne a environmentálne právne predpisy, ktoré podľa nich poškodzujú ich záujmy. Obrátili sa na medzinárodných arbitrov a bez akejkoľvek transparentnosti alebo možnosti odvolania žiadali značnú kompenzáciu s tvrdením, že tieto právne predpisy sú porovnateľné s nepriamym vyvlastnením. Európa, ktorá v budúcnosti získa ešte viac investícií najmä z rozvíjajúcich sa krajín, sa musí pred takým zneužívaním chrániť.
<P>
To je podstatou reforiem prijatých v Spojených štátoch a Kanade, v dvoch krajinách, ktorých vlády a orgány utrpeli niekoľko prehier v medzinárodných rozhodcovských konaniach a ktoré radikálne upravili svoje modely investičných dohôd.
<P>
Návrhom novej formulácie noriem ochrany správa vytvára spravodlivú rovnováhu medzi ochranou práv investorov a právom verejných orgánov na reguláciu. Tento krok znamená aj to, že všetky budúce dohody budú obsahovať osobitné ustanovenie, v ktorom sa stanoví právo verejných orgánov na reguláciu v oblastiach národnej bezpečnosti, životného prostredia, verejného zdravia, práv zamestnancov a spotrebiteľov, priemyselnej politiky a kultúrnej rozmanitosti.
<P>
Napokon zvýšenú ochranu investorov musí sprevádzať zodpovednejšie správanie najmä v rozvojových krajinách, kde sociálne a environmentálne zákony nie sú také záväzné. Preto sa v správe navrhuje, aby sa do každej dohody o voľnom obchode, ktorú podpisuje Únia, začlenili sociálne a environmentálne doložky. Okrem toho nemôžeme len poukazovať na problémy a kritizovať, ale do všetkých budúcich dohôd musíme zahrnúť súbor jasných pravidiel týkajúcich sa sociálnej zodpovednosti podnikov, ktoré musia podniky dodržiavať a ktoré vychádzajú z usmernení stanovených OECD.
<P>
Ak je naším cieľom skutočne sformovať novú európsku investičnú politiku, potom v tejto správe vyzývam na to, aby sme podľa nej konali a aby sme podporovali investície, ktoré sú trvalo udržateľné, rešpektujú životné prostredie a presadzujú dobré a kvalitné pracovné podmienky v Európe a rovnako aj v tretích krajinách. To je dôvod, prečo táto správa musí svojou mocou, ktorú jej zveríme v stredajšom hlasovaní, slúžiť ako východiskový bod pre všetky budúce rokovania vedené Komisiou.
<SPEAKER ID="271" NAME="Silvia-Adriana Ţicău" AFFILIATION="S&amp;D">
(RO) Podľa článkov 206 a 207 Zmluvy o fungovaní Európskej únie sú priame zahraničné investície vo výlučnej kompetencii EÚ. Komisia už vypracovala zoznam krajín, ktoré budú prednostnými partnermi pri rokovaniach o prvých investičných dohodách: Kanada, Čína, India, krajiny Mercosuru, Rusko a Singapur.
<P>
Žiadame Komisiu, Parlament a členské štáty, aby vytvorili integrovanú a súdržnú investičnú politiku, ktorá bude podporovať vysokokvalitné investície a pozitívnym spôsobom prispeje k hospodárskemu pokroku a trvalo udržateľnému rozvoju na celom svete. Žiadame, aby budúca politika Európskej únie podporovala trvalo udržateľné investície, ktoré rešpektujú životné prostredie a podporujú kvalitné pracovné podmienky v podnikoch, do ktorých tieto investície smerujú. Naliehavo vyzývame Komisiu, aby zabezpečila reciprocitu pri rokovaniach s hlavnými obchodnými partnermi z rozvinutých krajín a s hlavnými rozvíjajúcimi sa hospodárstvami.
<P>
Ako spravodajkyňa dohôd o leteckej doprave medzi Európskou úniou a tretími krajinami, ako sú Kanada a Brazília, by som sa chcela pána spravodajcu a pani komisárky opýtať, akým spôsobom sa zabezpečí prepojenie medzi postupným prístupom na trh, leteckými spoločnosťami a týmito medzinárodnými investičnými dohodami.
<SPEAKER ID="272" NAME="Jaroslav Paška" AFFILIATION="EFD">
(SK) V správe o budúcej európskej medzinárodnej investičnej politike pán spravodajca poukázal na viaceré otvorené otázky potenciálnych dohôd Európskej únie. Prvoradou úlohou Európskej únie je ochrana verejného záujmu občanov Únie, ktorých zastupuje v oblastiach zverených členskými štátmi. Príklady štátmi chráneného verejného záujmu však neraz narazia na záujmy agresívnych zahraničných investorov, ktorí sú často v medzinárodných arbitrážach obratnejší ako krajiny chrániace záujmy svojich občanov. V správe uvedené príklady Argentíny, Spojených štátov amerických či Kanady sú toho konkrétnym dôkazom.
<P>
Preto bude naozaj veľmi potrebné presne definovať zásady ochrany, aby sme predišli ich nekorektnej interpretácii rozličnými investormi. Dôležitou a doposiaľ nevysvetlenou otázkou však naďalej ostáva medzinárodná zodpovednosť Európskej únie, najmä z hľadiska finančného, keď nie je jasné, kto by znášal finančné plnenie z prípadného Európskou úniou prehratého súdneho sporu. Na túto otázku zatiaľ Rada Európskej únie nedala korektnú odpoveď.
<SPEAKER ID="273" NAME="Viviane Reding">
podpredsedníčka Komisie. - Komisia víta správu Parlamentu o budúcej európskej medzinárodnej investičnej politike. Je to dôležitý krok, ktorý otvorí cestu uplatňovaniu novej výlučnej kompetencie EÚ v oblasti investícií.
<P>
Ako viete, investície vytvárajú novú hranicu spoločnej obchodnej politiky. Mali by sme využiť príležitosť - v tom sa s Parlamentom absolútne zhodujeme - a spoločne vytvoriť integrovanú a súdržnú investičnú politiku, ktorá podporí investície a pozitívnym spôsobom prispeje k hospodárskemu rastu a trvalo udržateľnému rozvoju.
<P>
Komisia tiež plne súhlasí s názorom Parlamentu, že ochrana investorov by mala byť naďalej prvoradou prioritou európskej investičnej politiky. Domnievame sa, že nová politika by mala slúžiť na to, aby všetkým európskym investorom zabezpečila možnosť fungovať v otvorenom a riadne a spravodlivo regulovanom podnikateľskom prostredí nielen v rámci vnútorného trhu, ale aj pri vykonávaní činnosti v tretích krajinách.
<P>
Beriem na vedomie aj odporúčanie Parlamentu, aby EÚ využila osvedčené postupy, ktoré členské štáty získali v dvojstranných investičných dohodách. Samozrejme, zmyslom konania Únie v tejto oblasti by malo byť dosiahnutie lepších výsledkov, ako dosiahli členské štáty jednotlivo.
<P>
Popri presadzovaní vysokej úrovne ochrany našich investorov by sme nemali zabúdať na ďalšie ciele, ako je schopnosť verejných orgánov vykonávať reguláciu alebo súdržnosť s inými politikami EÚ. Právo štátov a EÚ prijímať opatrenia potrebné na dosiahnutie legitímnych cieľov verejnej politiky je nemenným pravidlom spoločnej obchodnej politiky. To isté sa bude vzťahovať na investičnú politiku.
<P>
Režim urovnávania sporov a s tým spojená finančná zodpovednosť sú tiež veľmi dôležité témy, ktorými sa musíme intenzívnejšie zaoberať. Naším cieľom je, ako sa spomína v oznámení, zabezpečiť transparentnosť, jednotnosť rozsudkov a vytvoriť čo najproduktívnejší systém. Musíme tiež riešiť množstvo problémov, ktoré vznikajú v dôsledku postavenia EÚ v medzinárodnom práve. Pri analýze možných alternatív a ďalších predstáv v oblasti komplexného prístupu k tejto problematike budeme brať do úvahy názory Parlamentu vyjadrené v tejto správe.
<P>
Pri postupnom vytváraní a uplatňovaní investičnej politiky budeme dôsledne zohľadňovať všetky odporúčania uvedené v správe Parlamentu. Komisia už predložila návrhy na pokyny k rokovaniam o investíciách s Kanadou, Indiou a Singapurom. Chceme využiť príležitosť na rozšírenie súčasných obchodných rokovaní a zapojiť sa do komplexných rokovaní o investíciách s týmito krajinami. Stanovisko Parlamentu je preto veľmi aktuálne a usmerňuje Komisiu a Radu pri formulovaní príslušných konečných pokynov k rokovaniam.
<P>
V neposlednom rade by som vás chcela ubezpečiť, že vzhľadom na to, že za rozvoj komplexnej európskej investičnej politiky teraz spoločne zodpovedajú všetky inštitúcie, Komisia je pripravená spolupracovať s Parlamentom a Radou a zároveň rešpektuje rozdelenie kompetencií medzi všetky zainteresované inštitúcie.
<SPEAKER ID="274" NAME="Predsedajúca">
Rozprava sa skončila.
<P>
Hlasovanie sa uskutoční v stredu 6. apríla 2011.
<P>
Písomné vyhlásenia (článok 149)
<SPEAKER ID="275" NAME="Tokia Saïfi" LANGUAGE="FR">
Rozšírenie kompetencií EÚ o oblasť priamych zahraničných investícií na základe Lisabonskej zmluvy znamená, že môžeme konečne počítať so skutočnou európskou politikou v tejto oblasti. V tejto fáze prípravy politiky je prioritou poskytnúť investíciám, ako aj investorom, čo najväčšiu istotu. Preto by prechod od vnútroštátnych kompetencií k európskym kompetenciám nemal v žiadnom prípade narušiť riadne uplatňovanie približne 1200 platných dohôd medzi členskými štátmi a tretími krajinami. Ešte raz opakujem, v záujme zabezpečenia právnej istoty a predvídateľnosti musí EÚ teraz navrhnúť účinný, transparentný mechanizmus urovnávania sporov, ktorý bude dostupný pre všetkých investorov vrátane tých najmenších (napríklad malých a stredných podnikov). Mechanizmy začlenené do najnovších dvojstranných obchodných dohôd sú dobrým základom, ale riešia len spory medzi štátom a EÚ. Je nevyhnutné vytvoriť vhodné ustanovenia pre prípadný spor medzi EÚ a podnikom. Napokon, EÚ musí využiť príležitosť a ísť ešte ďalej: do budúcich dohôd musí zahrnúť nielen ustanovenia, ktoré pomôžu investorom etablovať sa v týchto krajinách, ale aj základné ustanovenia týkajúce sa sociálnych a environmentálnych noriem.
