<CHAPTER ID="023">
Dohoda medzi ES a Ukrajinou v súvislosti so zachovaním záväzkov týkajúcich sa obchodu so službami obsiahnutých v dohode o partnerstve a spolupráci (rozprava) 
<SPEAKER ID="216" NAME="Predsedajúca">
Ďalším bodom programu je správa, ktorú v mene Výboru pre medzinárodný obchod predkladá Zbigniew Zaleski o návrhu rozhodnutia Rady o uzatvorení dohody vo forme výmeny listov medzi Európskym spoločenstvom a Ukrajinou v súvislosti so zachovaním záväzkov týkajúcich sa obchodu so službami obsiahnutých v dohode o partnerstve a spolupráci - C6-0202/2008 -.
<SPEAKER ID="217" NAME="Zbigniew Zaleski">
spravodajca. - Vážená pani predsedajúca, táto správa uzatvára určité obdobie v politike medzi EÚ a Ukrajinou. Začnem dohodami o obchode a službách a širšie opíšem budúcu spoluprácu v rámci WTO a neskôr v rámci prehĺbenej zóny voľného obchodu, hneď ako sa vytvorí.
<P>
Správa, ktorá obsahuje málo vyhlásení, je dôležitý krok v regulácii a uľahčovaní spolupráce s naším významným susedom, Ukrajinou. Sme dôslední a transparentní v našich zámeroch a činoch. Je tu predpoklad, že ak sa hospodárske podmienky zlepšia, potom možno ľudia investujú viac energie do riešenia ďalších problémov, ktorým čelia - politickým, spoločenským a ďalším, hoci všetky sú navzájom poprepájané. Dnes, keď je Ukrajina vo veľmi ťažkej situácii (len pred chvíľou som čítal, že Juščenko rozpustil parlament), naša pomoc je veľmi potrebná, ale spolupráca obmedzená len na oblasť hospodárstva nestačí. Potrebujeme širší program, podrobnú stratégiu pozostávajúcu z rôznych aspektov.
<P>
Rámec našej susedskej politiky dáva priestor pre stratégiu podobnú Únii pre Stredomorie. Súčasné predsedníctvo veľmi ocenilo správu pani Napoletanovej. Bolo by vhodné, keby francúzske predsedníctvo ukázalo viac odvahy v podpore návrhu dostatočnou skupinou poslancov a vytvorilo zhromaždenie EURO-NEST, ktoré je oficiálnym zhromaždením európskych parlamentov a parlamentov našich východných susedov. Nemali by sme sa obmedzovať len na národy v okolí Stredozemného mora, ale mali by sme mať o našej susedskej politike vyváženú predstavu. Nemali by sme zanechávať slabé miesta medzi krajinami, s ktorými Únia susedí.
<P>
V súvislosti napríklad s Barcelonou, ktorá by mohla byť možným sídlom alebo hlavným mestom Únie pre Stredomorie, navrhujem, aby sme do budúcna vytvorili úniu východných susedných štátov, niečo ako Úniu pre Čierne more, a mesto Lublin vo východnom Poľsku by bolo sídlom riadenia. Z historického hľadiska je Lublin mestom dôležitej medzinárodnej únie, ktorá predchádzala tej, ktorú práve teraz tvoríme alebo sa prinajmenšom snažíme vytvoriť.
<P>
Na záver, čo sa týka môjho stanoviska a návrhu, chcel by som zmobilizovať tento Parlament, Komisiu a Radu, aby boli aktívnejší v našej východnej dimenzii. Prečo by sme to mali robiť? Odpoveď je jednoduchá. Ak veríme v európske hodnoty, ktoré môžu zlepšiť život ľudí na Zemi, tak potom tu nie je priestor, aby sme na politický vývoj v tejto oblasti pasívne čakali.
<P>
Čo sa týka budúcnosti Ukrajiny, prípad Gruzínska je varujúci. Nedopusťme, aby sme jedného dňa zistili, že sme odsunutí z politickej a hospodárskej scény, ktorú ovláda iný subjekt, a dokonca obvinení z pasivity, nedostatku politickej vízie a neschopnosti riešiť konflikty našich susedov. Ak sa budeme spoliehať na stratégiu Kremľa, ktorú, ako sa zdá, podporila Skupina socialistov počas nedávnej návštevy v Moskve pod vedením Martina Schulza, tak potom na medzinárodnej scéne ako hráč prehráme. Európski občania sa stanú obeťou cien energií, napätia a neistoty.
<P>
Na záver chcem povedať, že ak Ukrajina v procese demokratizácie nebude taká úspešná, ako očakávame, nemali by sme poľaviť z nášho úsilia vytvárať prehĺbenú spoluprácu s jej obyvateľmi, ktorých európske snahy sú rozhodujúce nielen pre nich samých, ale pravdepodobne ešte viac pre nás, občanov Európy.
<SPEAKER ID="218" NAME="Meglena Kuneva">
členka Komisie. - Vážená pani predsedajúca, chcela by som poďakovať Európskemu parlamentu za urýchlené poskytnutie stanoviska a prijatie tejto konštruktívnej správy, keďže je dôležité vypracovať túto dohodu čo najskôr po vstupe Ukrajiny do WTO, aby sa zamedzilo vzniku právneho vákua.
<P>
Táto dohoda zachová po vstupe Ukrajiny do WTO dva veľmi dôležité záväzky, ktoré pomôžu našim prevádzkovateľom medzinárodnej námornej dopravy pri aktivitách na Ukrajine.
<P>
Prvé ustanovenie zaručuje národné zaobchádzanie občanom a podnikom Spoločenstva, ktoré pri poskytovaní služieb medzinárodnej riečno-morskej dopravy na vnútrozemských tokoch Ukrajiny poskytujú služby medzinárodnej námornej dopravy. Druhé ustanovenie zachováva takzvanú grécku doložku, ktorá umožňuje občanom EÚ alebo Ukrajiny a spoločnostiam námornej dopravy založeným mimo EÚ alebo Ukrajiny využívať výhody ustanovení o službách námornej dopravy v prípade, že ich plavidlá sú registrované v EÚ alebo na Ukrajine.
<P>
Tieto dve ustanovenia budú súčasťou veľmi ambicióznej dohody o voľnom obchode, o ktorej s Ukrajinou v súčasnosti rokujeme. Táto dohoda o voľnom obchode sa považuje za podrobnú a komplexnú a určite by tieto atribúty mala spĺňať.
<P>
Veľmi si želáme, aby to tak bolo najmä preto, že vo vzťahu s Ukrajinou sú v hre dôležité politické a hospodárske záujmy. Proces, ktorého sa zúčastňujeme, nie je len o obchode a investičných tokoch. Je to signál o tom, že Ukrajina pokračuje v politickej a hospodárskej integrácii do globálneho hospodárstva a v prehlbovaní partnerstva s EÚ.
<P>
Dohoda o voľnom obchode je jedným zo základných prvkov širšej dohody o pridružení, o ktorej s Ukrajinou rokujeme v súvislosti so susedskou politikou.
<P>
Európska únia mala byť pripravená rozšíriť výhody vnútorného trhu v niektorých kľúčových oblastiach v rozsahu, v akom dokáže Ukrajina prispôsobiť, zaviesť a uplatňovať acquis EÚ v týchto oblastiach, ako sa predpokladá podľa prebiehajúcich rokovaní o dohode o voľnom obchode. To platí najmä pre oblasť služieb, ktoré môžu byť pre obidve strany najväčšou pridanou hodnotou. Navyše, keďže sú záväzky Ukrajiny voči WTO v oblasti služieb už veľmi veľké, FTA (dohoda o voľnom obchode) a proces aproximácie acquis nám pomôžu prekonať cezhraničné bariéry.
<P>
Táto dohoda umožní EÚ rozšíriť priame investície na Ukrajine tým, že obmedzí byrokraciu a prinesie transparentnosť. Rovnako pomôže vývozcom a poskytovateľom služieb na obidvoch stranách priblížením vzájomných vzťahov a výmenou noriem. Výsledkom by malo byť zrýchlenie obchodných tokov a rozšírenie osobných kontaktov v dôsledku rastu malých podnikov a regionálnych zásobovacích reťazcov.
<P>
Je to samozrejme náročný a dlhý proces, ale Komisia verí, že táto dohoda položí základy a vytvorí stimuly pre konvergenciu.
<P>
Ako som však už zdôraznila, nemali by sme zabúdať na to, že tento proces nie je len o príležitostiach v oblasti hospodárstva. Je súčasťou zložitej skúšky transformácie Ukrajiny a jej partnerstva s Európskou úniou.
<SPEAKER ID="219" NAME="Zita Pleštinská" LANGUAGE="SK">
Súčasné vnútropolitické turbulencie na Ukrajine oslabili jej vyjednávaciu pozíciu, avšak treba ich vnímať ako súčasť demokratického procesu. Hlavnou prioritou ukrajinskej zahraničnej politiky zostáva naďalej integrácia do EÚ. Vítam správu kolegu Zbigniewa Zaleského, ktorá prináša množstvo podnetov a poukazuje na úspechy, ktoré Ukrajina dosiahla po oranžovej revolúcii.
<P>
Som presvedčená, že ak by sa EÚ tak intenzívne nezasadzovala za vstup Ukrajiny do WTO, pravdepodobne by sa Ukrajina nebola stala členom tejto dôležitej organizácie v máji 2008. Podobne ako v prípade WTO, aj dnes potrebuje Ukrajina podporu EÚ.
<P>
Počas 11. zasadnutia parlamentného výboru pre spoluprácu EÚ - Ukrajina, ktoré sa uskutočnilo minulý týždeň v Kyjeve a na Kryme, som sa utvrdila v presvedčení, že EÚ musí byť pripravená technicky i finančne podporiť úsilie Ukrajiny. Na druhej strane musí Ukrajina uskutočniť potrebné reformy, predovšetkým vo svojom sektore služieb, a viesť ambiciózne rokovania s EÚ.
<SPEAKER ID="220" NAME="Francisco Assis">
v mene skupiny PSE. - (PT) Uzatvorenie dohody, o ktorej rokujeme, nám dáva vynikajúcu príležitosť znovu si pripomenúť význam vzťahov, ktoré EÚ a Ukrajinu spájajú v mnohých oblastiach.
<P>
Tieto vzťahy, ktoré sa zintenzívnili, vychádzajú z dedičstva spoločných hodnôt a princípov a z opakovaného želania posilniť partnerstvo a spoluprácu na inštitucionálnej úrovni.
<P>
Európska únia môže len obdivovať úsilie občanov Ukrajiny pri upevňovaní demokratického systému, právneho štátu a otvoreného hospodárstva. Toto úsilie vyvíjajú občania Ukrajiny za mimoriadne náročných okolností a to znamená, že máme ešte väčšiu zodpovednosť voči tejto krajine a voči nám samým.
<P>
Všetci poznáme osobitý charakter Ukrajiny, ktorá vďaka svojej zemepisnej polohe a dejinám predstavuje zložitú národnú realitu čeliacu rôznym napätým situáciám a uvedomujeme si, že Ukrajina má mimoriadny význam na globálnej politickej i hospodárskej úrovni. Preto sa Európska únia musí snažiť podporovať také formy spolupráce, ktoré prispejú k rozvoju a stabilizácii tejto významnej krajiny, čo sa už v podstate začalo realizovať.
<P>
Cesta, ktorou sme prešli, ako aj jednoznačne vyjadrená perspektíva vychádzajúca z dohody o pridružení, ktorá bude uzavretá v blízkej budúcnosti a ktorej súčasťou je aj vytvorenie zóny voľného obchodu, nám dávajú dobrý dôvod na optimizmus. Na strane EÚ máme povinnosť brať do úvahy ciele, ktoré vyjadrila veľká časť ukrajinskej spoločnosti v súvislosti s upevnením vzťahov s Európou. Tieto ciele súvisia s túžbou Ukrajiny stať sa súčasťou spoločenstva hodnôt a politického a hospodárskeho organizačného modelu, ktoré sú základom európskej identity.
<P>
Rozvoj obchodu, najmä v sektore služieb, pomáha prehĺbiť hospodárske vzťahy a môže výrazne prispieť k modernizácii krajiny. Vstup Ukrajiny do Svetovej obchodnej organizácie, ktorý výrazne podporila aj EÚ, umožnil tejto krajine zapojiť sa do svetového multilaterálneho obchodného systému, ktorý jej dal okrem iného možnosť priblížiť sa k Európe. Tento proces približovania musíme ešte viac zintenzívniť, pretože to prinesie výhody nielen pre obidve priamo zainteresované strany, ale aj pre celý región.
<P>
Ukrajina je súčasťou minulosti i budúcnosti Európy. Každý, aj malý krok, ktorý vyzdvihne túto skutočnosť, bude vítaný a zaslúži si podporu.
<SPEAKER ID="221" NAME="Rebecca Harms" LANGUAGE="DE">
Vážená pani predsedajúca, chcela by som začať rozpravu z opačnej strany.
<P>
Po návšteve delegácie Európskeho parlamentu na Ukrajine, ktorá sa uskutočnila minulý týždeň, je veľmi dôležité zdôrazniť, že o ďalšom kroku Ukrajiny smerom na západ, k demokracii a integrácii do Európskej únie nerozhodne tento Parlament sám, ale vo veľkej miere o tom rozhodne samotná Ukrajina. Opakovaná konfrontácia s novými politickými krízami, ktorých sme svedkami počas pravidelných každoročných návštev a každoročná diskusia o tom, či sa budú konať nové voľby, nie je vývojom, ktorý by integráciu podporoval.
<P>
Členovia delegácie EÚ počas návštevy na Ukrajine jasne vyjadrili názor, že rivalita medzi predstaviteľmi politických blokov nesmie v politickom programe dominovať. Politici sa musia dohodnúť, aké opatrenia chcú prijať na stabilizáciu krajiny.
<P>
Prakticky ešte stále neexistujú politické programy a obsah, z ktorých by sa dalo vybrať. To je veľmi alarmujúce, pretože mnohí občania Ukrajiny, ktorí skutočne tvrdo bojovali za nastolenie demokratického procesu v krajine, sa dnes ukrajinskej politike s odporom vyhýbajú. Pri každej návšteve a pri každom stretnutí so zástupcami všetkých ukrajinských blokov a strán je potrebné zaoberať sa týmito prejavmi nespokojnosti.
<SPEAKER ID="222" NAME="Andrzej Tomasz Zapałowski" LANGUAGE="PL">
Vážená pani predsedajúca, obchodné vzťahy medzi krajinami EÚ a Ukrajinou majú z dôvodu demografického potenciálu obidvoch partnerov veľký význam. Vývoj týchto vzťahov je najdôležitejší preto, že obchodné kontakty pomôžu podporiť proeurópske úsilie občanov Ukrajiny. V našich bilaterálnych vzťahoch je stále mnoho nevyriešených otázok. Jednou z nich je problematika nelegálneho preberania firiem ukrajinskými partnermi. Pochybné vzťahy prevládajúce v ukrajinskom výkone spravodlivosti naznačujú, že spätné získanie majetku môže trvať dlhé roky. Politická nestabilita nášho partnera má nepriaznivý vplyv aj na rozširujúcu sa spoluprácu. Ukazuje sa, že budúcnosť nám prinesie ešte väčšiu neistotu.
<P>
Dúfame, že orgány na Ukrajine urobia všetko pre to, aby nám dokázali, že Európska únia hraničí s Ukrajinou, ktorá poskytuje plné právne a politické záruky pre rozvoj firiem a hospodársku spoluprácu, najmä v sektore služieb.
<SPEAKER ID="223" NAME="Sylwester Chruszcz" AFFILIATION="NI">
(PL) Vážená pani predsedajúca, politické a hospodárske vzťahy s Ukrajinou majú pre nás veľký význam. Každý rok zaznamenávame na Ukrajine nárast investícií, ktoré sú súčasťou európskej dimenzie. Tieto investície zvyšujú úroveň spotreby a tým priaznivo ovplyvňujú mnohé sektory vrátane spotrebiteľov na Ukrajine. Účasť zahraničných bánk v ukrajinskom bankovom sektore už dosiahla 35 %. Sektor služieb má pre ukrajinské hospodárstvo zásadný a podstatný význam. Ak má však dosiahnuť úroveň rozvoja tohto sektora v krajinách EÚ, potrebuje ďalšie reformy a investície. To isté platí o ďalších odvetviach ukrajinského hospodárstva vrátane sektoru zdravotníctva a cestovného ruchu.
<P>
Je potrebné rozvíjať a upevňovať hospodárske vzťahy medzi Ukrajinou a Európskou úniou. Nesmieme zabúdať, že Ukrajina je pre nás z hľadiska energetickej bezpečnosti v Európe dôležitou tranzitnou krajinou. Oceňujeme tiež úsilie, ktoré Ukrajina vyvíja v oblasti právnych predpisov v súvislosti s rozširovaním hospodárskeho dialógu s Európou, ako aj nedávno získané členstvo vo WTO.
<SPEAKER ID="224" NAME="Zdzisław Zbigniew Podkański" AFFILIATION="UEN">
(PL) Vážená pani predsedajúca, návrh legislatívneho uznesenia, o ktorom rokujeme, má plnú podporu našej politickej skupiny, Skupiny Únie za Európu národov. Ukrajina je zaujímavým partnerom najmä v oblasti obchodu, poskytovania služieb a investícií. Dobrá spolupráca medzi Európskou úniou a Ukrajinou je veľmi dôležitá najmä pre susedné krajiny. Jednou z takýchto krajín je aj Poľsko, ktoré je s Ukrajinou spojené mnohými skúsenosťami, a to nielen v hospodárskej oblasti.
<P>
Ukrajina má enormný potenciál rozvoja cestovného ruchu a oddychových aktivít. Je to krajina s bohatými kultúrnymi tradíciami. Ukrajina potrebuje pre ďalší rozvoj nové technológie, investície a rozšírenie bankového systému a sociálnej komunikácie. Európska únia jej v tom môže pomôcť. Ukrajina je tiež významným odbytovým trhom európskych produktov. Na to by sme pri definovaní úloh a akčných perspektív pre budúcu spoluprácu nemali zabúdať.
<SPEAKER ID="226" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, dohoda s Ukrajinou je významnou udalosťou, ktorá pomôže racionalizovať vzájomné vzťahy. Je to dobrý východiskový bod pre vypracovanie návrhu dohody o pridružení medzi EÚ a Ukrajinou. Predovšetkým však táto dohoda vytvára príležitosť na rozvoj vzájomnej obchodnej výmeny a na obojstranný nárast investícií. Jednou z mimoriadne dôležitých oblastí spolupráce je prenos "know-how" v oblasti noriem, kvality a konvergencie nášho právneho a inštitucionálneho dedičstva. Výmenné pobyty mladých, najmä študentov, a rozvoj spolupráce v oblasti vedy, kultúry a cestovného ruchu pomôže podporiť realizáciu týchto úloh.
<SPEAKER ID="227" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, v tejto rozprave by som chcel upozorniť na tri problémy, ktoré považujem za dôležité. Po prvé, Ukrajina je kľúčovým partnerom Európskej únie v snahe o diverzifikáciu dodávateľov ropy a zemného plynu. Dohoda s Ukrajinou dáva Európe možnosť zabezpečiť dodávky energetických zdrojov z Čierneho mora a z oblasti Kaukazu.
<P>
Po druhé, vstup Ukrajiny do Svetovej obchodnej organizácie v máji tohto roku vytvoril ďalšie vhodné podmienky na rozvoj hospodárskych vzťahov s touto krajinou, najmä v oblasti poskytovania služieb.
<P>
A napokon po tretie, v dôsledku vážneho zanedbania infraštruktúry potrebuje Ukrajina výraznú finančnú podporu Európskej únie, ktorá nebude pochádzať len z rozpočtu EÚ, ale predovšetkým zo zdrojov Európskej investičnej banky a Európskej banky pre obnovu a rozvoj.
<SPEAKER ID="228" NAME="Meglena Kuneva">
členka Komisie. - Vážený pán predsedajúci, ešte raz chcem v mene Komisie poďakovať Parlamentu za pripomienky, pozitívne stanovisko a rýchle prijatie tejto správy.
<P>
Z krátkodobého hľadiska to pomôže obidvom partnerom ochrániť dôležité hospodárske záujmy pri vzniku minimálneho právneho vákua po vstupe Ukrajiny do Svetovej obchodnej organizácie.
<P>
Zo strednodobého a dlhodobého hľadiska je to len jeden prvok širšieho a veľmi ambiciózneho procesu hospodárskej integrácie, na ktorom sa zúčastňujeme v rámci dohody o pridružení s Ukrajinou.
<SPEAKER ID="229" NAME="Zbigniew Zaleski">
spravodajca. - Vážený pán komisár, dohodu o poskytovaní služieb v oblasti námornej dopravy nemôžeme preceňovať. Všetci vieme, aká dôležitá by mohla byť pre Európu, pre nás všetkých, čiernomorská námorná trasa a pozemný tranzit cez Ukrajinu. No bez našej podpory je budúcnosť v tejto oblasti neistá. Teraz budem hovoriť po poľsky.
<P>
spravodajca. - (PL) Moji kolegovia spomenuli potrebu úzkej spolupráce a zdôraznili skutočnosť, že Ukrajina evidentne patrí do Európy. Hovorili aj o investíciách, cestovnom ruchu a podnikaní. Samozrejme, veľa záleží na samotnej Ukrajine. O tom niet pochýb. Možno práve teraz, dnes, zajtra a v najbližších týždňoch budú názorovo rozdelení ľudia na Ukrajine potrebovať pomoc v hospodárskej, politickej, vedeckej a sociálnej oblasti. Prestaňme už neustále kritizovať, radšej podniknime rozumné a konštruktívne kroky. Je to pre dobro obidvoch strán, Ukrajiny i EÚ. Ďakujem vám všetkým za účasť v rozprave a chcel by som vás požiadať o plnú podporu tejto správy.
<SPEAKER ID="231" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="232" NAME="Bernard Wojciechowski  " AFFILIATION="IND/DEM">
písomne. - Sektor služieb je pre hospodárstvo EÚ a Ukrajiny kľúčový. Ukazuje sa, že Ukrajina musí prijať reformy v energetickom sektore, aby čo najviac zvýšila výrobu a zlepšila kvalitu a bezpečnostné normy. Výsledkom krátkodobých problémov s tranzitom by preto mal byť modernizovaný a transparentnejší trh služieb. Na druhej strane by sme nemali zabúdať na boj proti korupcii, ktorá je na Ukrajine veľmi rozšírená.
<P>
Európska únia musí byť pripravená podporiť úsilie Ukrajiny, Ukrajina však musí tiež prispieť svojím dielom a uskutočniť domáce reformy. Existuje množstvo problémov, ktorými by sme sa mali ako zástupcovia Európskej únie zaoberať: (1) posilnenie energetickej bezpečnosti Ukrajiny a členských štátov EÚ, (2) zabezpečenie vyššej úrovne energetickej účinnosti, (3) rekonštrukcia a modernizácia tepelných elektrární a zníženie ich negatívneho vplyvu na životné prostredie, (4) zvýšenie regulácie výrobných kapacít a (5) zabezpečenie vyššej úrovne spotreby obnoviteľnej energie. Všetky uvedené skutočnosti by mali byť súčasťou otvoreného a transparentného energetického trhu. V takýchto kľúčových odvetviach nedokážeme zvládnuť viac monopolov.
