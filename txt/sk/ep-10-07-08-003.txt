<CHAPTER ID="003">
Budúcnosť SPP po roku 2013 (rozprava)
<SPEAKER ID="007" NAME="Predsedajúci">
Ďalším bodom programu je správa pána Lyona v mene Výboru pre poľnohospodárstvo a rozvoj vidieka o budúcnosti spoločnej poľnohospodárskej politiky po roku 2013.
<P>
Sme veľmi radi, že môžeme privítať pána komisára Cioloşa. Komisia v Štrasburgu poverila jedného či druhého komisára účasťou na zasadnutiach na základe ad hoc, ale domnievam sa, že je znakom pozoruhodnej zodpovednosti, že je prítomný komisár zodpovedný za oblasť, o ktorej dnes rokujeme, a že sa na tejto rozprave zúčastňuje. Som presvedčený, že je to mimoriadne pozitívny detail.
<SPEAKER ID="008" NAME="George Lyon">
spravodajca. - Vážený pán predsedajúci, chcel by som začať vyjadrením ľútosti nemeckým kolegom a zablahoželaním španielskym kolegom k vynikajúcemu včerajšiemu zápasu.
<P>
Chcel by som spomenúť to, čo považujem za dve hlavné otázky, na ktoré musíme nájsť v rámci reformy SPP odpoveď. Na čo slúži spoločná poľnohospodárska politika? Prečo je v 21. storočí stále relevantná? V časoch súčasnej hospodárskej krízy, zadlžených verejných financií a obmedzovania rozpočtových výdavkov je dôležité, aby SPP poskytovala na tieto otázky odpovede, ak chceme, aby daňoví poplatníci aj v budúcnosti naďalej poskytovali našim poľnohospodárom takú potrebnú podporu.
<P>
Jedným zo základných problémov, ktorým čelí spoločnosť, je to, ako uspokojiť rastúci celosvetový dopyt po potravinách, pričom podľa odhadov Organizácie pre výživu a poľnohospodárstvo (FAO) sa tento dopyt do roku 2050 zdvojnásobí. Veľkým problémom, samozrejme, je, ako uspokojiť tento dvojnásobný dopyt po potravinách v situácii nižšej dostupnosti zdrojov pôdy, vody a energií v dôsledku zmeny klímy. Ako vyriešime tento problém a zabránime dokonalej búrke, ktorú predpovedal hlavný vedecký poradca Spojeného kráľovstva Sir John Beddington, keď v roku 2009 povedal, že smerujeme do dokonalej búrky, ktorá sa odohrá v roku 2030, pretože všetko funguje v rovnakom časovom rámci? Ak tento problém nevyriešime, môžeme očakávať veľkú destabilizáciu, viac nepokojov a potenciálne veľké problémy s medzinárodnou migráciou, pretože ľudia sa budú sťahovať za potravinami a vodou.
<P>
To je rozmer tohto problému. Som presvedčený, že boj proti zmene klímy a zabezpečenie väčšej udržateľnosti našej poľnohospodárskej produkcie sú ciele, ktoré musia byť stredobodom budúcej reformy. Sú to dôležité kroky, ak máme byť aj naďalej schopní zaistiť potravinovú bezpečnosť pre našich európskych občanov a naďalej prispievať k naplneniu rastúceho dopytu po potravinách.
<P>
Reforma by mala podporiť aj ekologický rast prostredníctvom rozvoja energie z obnoviteľných zdrojov v malom rozsahu, ako je veterná energia, biomasa, bioplyn a biopalivá druhej generácie. Pomohlo by to vytvoriť pracovné miesta a poskytnúť poľnohospodárom skutočné príležitosti na diverzifikáciu a osobitný príjem. Musíme reagovať aj na výzvu v súvislosti s väčšou environmentálnou ochranou, a to tak, že zabezpečíme poľnohospodárom príležitosť podieľať sa na poľnohospodársko-environmentálnych režimoch, aby do takéhoto režimu mohla byť zahrnutá väčšina poľnohospodárskej pôdy v priebehu nasledujúcej reformy. Použitím skôr cukru než biča - je to veľmi dôležitá zásada použiť na povzbudenie radšej cukor než veľký bič v podobe pravidiel a predpisov - sa dosiahne zapojenie poľnohospodárov do tohto programu.
<P>
Kľúčovým faktorom tejto reformy musí byť aj spravodlivosť: spravodlivosť voči starým členským štátom, ako aj voči novým členským štátom v rámci prerozdeľovania prostriedkov priamej pomoci v celej EÚ; spravodlivé prerozdelenie medzi poľnohospodárov a členské štáty prostredníctvom uhradenia historických platieb do roku 2020. Nemôže byť správne a oprávnené aj naďalej poskytovať platby na základe toho, ako ste hospodárili pred 10 rokmi. Takisto potrebujeme spravodlivé podmienky pre poľnohospodárov v rámci potravinového reťazca, aby sme boli schopní zvládnuť nárast objemu produkcie. Takže spravodlivosť a zásada spravodlivosti musia byť jadrom budúcej reformy.
<P>
Zároveň musíme vyriešiť aj otázku volatility trhu, no v tejto veci žiadam o opatrnosť. Áno, potrebujeme intervenciu a pomoc v oblasti skladovania súkromnými subjektmi. Áno, musíme preskúmať ostatné nástroje, ako je poistenie rizika a budúce trhy. Áno, potrebujeme vyčleniť osobitnú rozpočtovú položku na financovanie činností súvisiacich s krízou. Mali by sme však odmietať myšlienku návratu k riadeniu trhov vo väčšom rozsahu, ako to bolo v minulosti. Už sme to skúsili a nepodarilo sa to. Navrhujem, aby sme už nešli touto cestou.
<P>
Na záver som si istý, že tento Parlament podporí naše reformy, modernizáciu SPP, ktorá naberie nový smer a bude čeliť novým problémom 21. storočia. Parlament podporou tejto správy udá tón diskusie a vypracuje program. Chcel by som vyzvať pána komisára, aby využil naše nápady a informoval o svojich návrhoch týkajúcich sa reformy SPP pri ich uverejnení v novembri tohto roka.
<SPEAKER ID="009" NAME="Dacian Cioloş" LANGUAGE="FR">
Vážený pán predsedajúci, dámy a páni, som, samozrejme, veľmi poctený, že sa môžem zúčastniť na týchto rozpravách, ktoré ma veľmi zaujímajú, pretože musím predložiť návrhy k reforme spoločnej poľnohospodárskej politiky. Ako som už povedal na svojom vypočutí pred Parlamentom, som presvedčený, že vzťah s Európskym parlamentom je kľúčom ku konečnému uskutočneniu reformy spoločnej poľnohospodárskej politiky, ktorá bude väčšmi v súlade s očakávaniami občanov, pričom európski občania ju navyše budú lepšie chápať.
<P>
Chcel by som úprimne poďakovať pánovi Lyonovi za správu, ktorú dnes predložil na hlasovanie, ako aj celému jeho tímu a, samozrejme, všetkým členom Výboru pre poľnohospodárstvo a rozvoj vidieka, ktorí predložili pozmeňujúce a doplňujúce návrhy, ktoré celý text obohatili.
<P>
Takisto vítam výzvu a snahu tejto správy o lepšiu komunikáciu v súvislosti so spoločnou poľnohospodárskou politikou a budúcnosťou poľnohospodárstva v Európskej únii. Domnievam sa, že okrem svojho veľmi dôležitého technického obsahu je už táto správa veľmi dobrým nástrojom na oznamovanie informácií o spoločnej poľnohospodárskej politike, o tom, čím bola doteraz, o potrebe takejto politiky v budúcnosti a o potrebe vývoja tejto politiky.
<P>
Takisto beriem na vedomie vašu žiadosť o prepracovanie spoločnej poľnohospodárskej politiky, a to nielen v súlade s Lisabonskou zmluvou, ktorá pre SPP stanovuje jasné ciele, ale aj v súlade so stratégiou Európa 2020. Myslím si, že teraz máme možnosť lepšie prispôsobiť našu spoločnú poľnohospodársku politiku súčasným očakávaniam občanov, a to mimo jej tradičných cieľov, akým je zaistenie bezpečnosti zásobovania trhu.
<P>
Takisto odporúčate opatrenia, ktoré pomôžu zlepšiť fungovanie potravinového reťazca a vyváženosť medzi rôznymi operátormi v rámci tohto reťazca, ako aj transparentnosť pozícií a vyjednávaciu silu poľnohospodárskych výrobcov. Toto sú prvky, ktoré bude potrebné zohľadniť nielen v rámci reformy SPP, ale aj v ostatných iniciatívach, ktoré predloží Komisia.
<P>
Takisto som si veľmi pozorne prečítal vaše návrhy týkajúce sa budúcnosti priamych platieb ako nástroja, ktorý nielenže zaručí stabilitu príjmu poľnohospodárov, ale ktorý zabezpečí aj minimálnu úroveň poskytovania verejných statkov. Domnievam sa, že pred sebou máme novú koncepciu priamych platieb a nové odôvodnenie súvisiace s garanciou minimálneho základného príjmu pre poľnohospodárov a aj stimul na výrobu verejných statkov.
<P>
Tiež som vzal na vedomie návrh, že kritériá pre rozdeľovanie týchto priamych platieb by mali byť prehodnotené na základe tohto nového kritéria, ale aj preto, aby sa zabezpečilo rovnomernejšie prerozdelenie medzi jednotlivé členské štáty, regióny a kategórie poľnohospodárov, pričom je potrebné zohľadniť osobitný charakter poľnohospodárstva v menej zvýhodnených a ťažko dostupných oblastiach.
<P>
Takisto beriem na vedomie, ako už povedal pán Lyon, potrebu naďalej zabezpečovať, aby sa SPP zameriavala na trh, čo sa musí dosiahnuť merateľným spôsobom s cieľom zabrániť tomu, aby poľnohospodári museli čeliť veľmi chaotickým trhom. V tejto súvislosti sa domnievam, že zameranie sa na trhy je plne zlučiteľné so zlepšením mechanizmov riadenia trhu ako prostriedok na konkrétnejšie zabezpečenie toho, aby tieto trhy mohli primerane fungovať bez ovplyvnenia, ako som už povedal, dosiahnutia cieľov zameraných na udržanie poľnohospodárstva v celej Európe a zachovanie rozmanitosti nášho poľnohospodárstva.
<P>
K predloženým pozmeňujúcim a doplňujúcim návrhom, o ktorých sa bude rokovať, mám niekoľko pripomienok. Myslím si, že potravinová výroba je dôležitým cieľom SPP. Táto výroba je odmeňovaná priamo trhmi, musíme však zohľadniť aj verejné statky, ktoré nie sú hradené trhmi a ktoré musia byť predmetom verejného finančného príspevku. V rámci poľnohospodárskej výroby môžeme zohľadniť tieto dva aspekty: potravinovú výrobu a výrobu verejných statkov s aspektmi, ktoré sú hradené trhmi, a ostatnými aspektmi, ktoré nie sú hradené a ktoré musia byť podporované z verejných zdrojov.
<P>
Pokiaľ ide o štruktúru spoločnej poľnohospodárskej politiky, niekoľkokrát som povedal, že podľa môjho názoru musia spoločnú poľnohospodársku politiku tvoriť dva piliere, a to nielen preto, aby lepšie objasnila dosiahnutie cieľov SPP, ale aby takisto zabezpečila lepšie riadenie nástrojov, ktoré máme k dispozícii. Máme nástroje, ktoré sa musia používať každý rok a ktorých výsledky sa môžu merať každý rok, ale máme aj niekoľko opatrení, ktoré sa musia uplatniť v priebehu niekoľkých rokov v rámci programov, ktoré potrebujú niekoľko rokov na to, aby priniesli výsledky. S cieľom zabezpečiť lepšie riadenie zdrojov a prostriedkov, ktoré máme k dispozícii v rámci spoločnej poľnohospodárskej politiky, sa domnievam, že potrebujeme tieto dva piliere, ktoré sa musia, samozrejme, dopĺňať a mať jasnejšie definované ciele. Následne, čo je veľmi dôležité, by bolo dobré objasniť, ako by sa mali realizovať opatrenia, ktoré zahŕňajú.
<P>
Pokiaľ ide o systém environmentálnej podmienenosti, domnievam sa, že mal na priame platby pozitívny vplyv. Takisto jasne definoval východiskový bod verejných statkov, ktoré boli správne hradené z verejných zdrojov. Opatrenia environmentálnej podmienenosti môžeme, samozrejme, zjednodušiť. Môžeme zabezpečiť, aby bol ich obsah zrozumiteľnejší pre poľnohospodárov, rovnako ako aj pre vnútroštátne alebo regionálne orgány, ktoré ich uplatňujú a monitorujú. Na základe uvedeného si myslím, že environmentálna podmienenosť základných priamych platieb je dobrým východiskovým bodom na neskoršie jasné definovanie ostatných opatrení, ktoré stimulujú výrobu verejných statkov.
<P>
Pokiaľ ide o trhové opatrenia, povedal som, že sa domnievam, že je potrebné zamerať sa na trhy, no musíme chrániť aj bezpečnostné siete a nájsť nové opatrenia, ktoré nám umožnia dosiahnuť ciele týkajúce sa stability trhových cien a príjmov.
<P>
Pokiaľ ide o štruktúry malých, stredných a veľkých podnikov, súhlasím, že musia dosiahnuť lepšiu výkonnosť - a to sa vzťahuje aj na malé poľnohospodárske podniky -, ale musíme byť schopní zabezpečiť, že sa táto zmena uskutoční v ich špecifickom prostredí prostredníctvom rozsiahlejšieho využitia ich konkrétneho potenciálu. Preto môžeme dosiahnuť reštrukturalizáciu týchto poľnohospodárskych podnikov, ktoré sú úzko prepojené smerom k trhom, ale bez prechodu na jednotný model poľnohospodárstva, aby sme boli schopní zachovať rozmanitosť poľnohospodárstva.
<P>
Po týchto pripomienkach budem teraz pozorne počúvať vaše komentáre a pripomienky a môžem vás ubezpečiť, pán Lyon, že veľmi pozorne preskúmam obsah správy, za ktorú hlasoval Parlament, a určite sa na ňu budem odvolávať pri príprave legislatívnych iniciatív Komisie v nadchádzajúcich mesiacoch.
<SPEAKER ID="010" NAME="Giovanni La Via" LANGUAGE="IT">
Vážený pán predsedajúci, pán komisár, dámy a páni, domnievam sa, že pozitívom správy pána Lyona je to, že jasne definuje súbor cieľov spoločnej poľnohospodárskej politiky, ktorý je oveľa rozsiahlejší ako v minulosti a ktorý je v súlade so stratégiou EÚ do roku 2020.
<P>
Ako zo správy jasne vyplýva, táto poľnohospodárska politika musí mať aj naďalej európsky rozsah, a preto musíme skutočne pribrzdiť všetkých, ktorí plánovali jej opätovný presun na úroveň členských štátov a ktorí pre ňu žiadali národnú podporu. Dôležitým bodom je, že potrebujeme zdroje, ktoré budú primerané oveľa rozsiahlejším cieľom, ktoré boli stanovené, a to nielen na dosiahnutie verejných cieľov a cieľa verejných statkov bez trhu. Zo správy znovu jasne vyplýva, že zdroje vyčlenené na novú spoločnú poľnohospodársku politiku musia byť v súlade so zdrojmi, ktoré mala táto politika doteraz k dispozícii.
<SPEAKER ID="011" NAME="Michel Dantin" LANGUAGE="FR">
Vážený pán predsedajúci, predovšetkým by som chcel poďakovať pánovi Lyonovi, ako aj tímu tieňových spravodajcov, ktorí s ním podľa môjho názoru pri príprave tejto správy účinne spolupracovali.
<P>
Pokiaľ ide o náš poslanecký klub, táto správa vyjadruje ambície mať európske poľnohospodárstvo. Bola vypracovaná v nadväznosti na krízu surovín v rokoch 2007 a 2008 a nasledujúcu poľnohospodársku krízu z roku 2009, ktoré nám ukázali, že liberalizácia nie je pre poľnohospodárstvo riešením.
<P>
Prvoradým cieľom nášho poľnohospodárstva je zaistiť - zaručiť - potravinovú bezpečnosť pre 450 miliónov Európanov, ale musíme zaujať miesto aj na solventných trhoch. Je zrejmé, že sa rozvinuli podmienky, ktoré boli bežné od polovice 20. storočia, že sa rozvinuli a stále musia vyvíjať aj techniky, že sa musia zmeniť a že sa musia vyvíjať aj nástroje poľnohospodárskej politiky. V rámci tohto vývoja je potrebné podporovať poľnohospodárstvo.
<P>
Kým prvý pilier, ktorý je financovaný výlučne z rozpočtu EÚ, musí podporovať úroveň požiadaviek spoločnosti, ktorú pripisujeme poľnohospodárstvu, druhý, spolufinancovaný pilier, musí naďalej podporovať modernizáciu poľnohospodárstva a poľnohospodársko-potravinárskeho odvetvia so zreteľom na tento nový kontext. Táto politika bude musieť byť aj spravodlivejšia - áno, povedal som spravodlivejšia - medzi krajinami a medzi samotnými poľnohospodármi. Naším jednoznačným želaním je vrátiť nádej 14 miliónom poľnohospodárov a ich rodinám, a najmä zabezpečiť náhradu za 4,5 milióna poľnohospodárov, ktorí majú dnes viac ako 60 rokov a ktorí sa chystajú zanechať toto povolanie. Jedným z našich záujmov bude otázka generačnej výmeny.
<SPEAKER ID="012" NAME="Wojciech Michał Olejniczak" LANGUAGE="PL">
Vážený pán predsedajúci, rozpravy, ktoré sme viedli v posledných mesiacoch v Európskom parlamente, neomylne poukazujú na potrebu zmeny v oblasti spoločnej poľnohospodárskej politiky. Nikto z nás nepochybuje, že SPP by mala pomôcť zaistiť potravinovú bezpečnosť v priebehu nasledujúcich niekoľkých desaťročí, zabezpečiť dobré a zdravé potraviny a zároveň zachovať biodiverzitu a chrániť životné prostredie.
<P>
SPP by v budúcnosti mala vo väčšej miere reagovať na sociálne potreby, ako je vytváranie pracovných miest a zamestnanie žien a mladých ľudí v poľnohospodárstve. Chcel by som osobitne zdôrazniť, že poľnohospodárom je potrebné zabezpečiť stabilné a zodpovedajúce príjmy za ich veľmi ťažkú prácu a za to, že nás zásobujú vysoko kvalitným tovarom.
<P>
Správa, ktorú dnes prijmeme, obsahuje návrhy, ktoré predložili poslanci zastupujúci politické skupiny a jednotlivé členské štáty. Musíme prijať dôležité rozhodnutia, ktoré rozhodnú o výbere konkrétnej cesty, takže prostriedky vynaložené na SPP budú v budúcnosti prínosom pre poľnohospodárskych výrobcov a zároveň aj pre spotrebiteľov.
<P>
Nakoniec by som chcel pánovi Lyonovi veľmi úprimne poďakovať za to, že nám umožnil takú úspešnú spoluprácu.
<SPEAKER ID="013" NAME="Marit Paulsen" LANGUAGE="SV">
Vážený pán predsedajúci, pán komisár, dámy a páni, pán Lyon urobil niekoľko možno malých, ale napriek tomu veľmi dôležitých krokov smerom k zmene poľnohospodárskej politiky. Potrebujeme spoločnú európsku poľnohospodársku politiku. Zabudnime na myšlienku opätovného presunu SPP na úroveň členských štátov. Musíme si tiež uvedomiť, že žijeme v novej ére so zložitými problémami a našou povinnosťou je vyriešiť ich. Patrí sem, samozrejme, aj potreba zabezpečiť potraviny pre deväť miliárd ľudí. Zároveň máme pred sebou obrovské problémy, ktorým musíme čeliť, a to pokiaľ ide o zmenu klímy a zabezpečenie fungovania prírodných cyklov.
<P>
Nepovažujme poľnohospodárstvo za environmentálne zlo a environmentálny problém. Poľnohospodárstvo a lesníctvo obsahujú základné riešenia pre naše obrovské problémy.
<SPEAKER ID="014" NAME="Martin Häusling" LANGUAGE="DE">
Vážený pán predsedajúci, pán komisár, pán Lyon, v prvom rade by som vám chcel poďakovať za správu. Ako spravodajcovia sme úspešne spolupracovali a myslím si, že sme dospeli k vynikajúcemu kompromisu, ktorý môžeme v plnej miere podporiť. Je dôležité, aby Parlament vyslal silný signál, ktorý bude poukazovať na náš zámer pokračovať vo vykonávaní spoločnej poľnohospodárskej politiky.
<P>
To, že v rámci kompromisu nedosiahneme všetko, čo chceme, sa stáva. Domnievam sa však, že je pre nás dôležité, čo by som zároveň rád zdôraznil, aby sme mali nádej na ekologickejšiu SPP - mám na mysli ekologickú nielen v zmysle trvalo udržateľnej energetickej politiky, ale aj v zmysle trvalo udržateľnej poľnohospodárskej politiky - a aby sme začali hospodársku súťaž považovať nielen za konkurenčnú pozíciu so zreteľom na globálny trh, ale aby sme zároveň venovali väčšiu pozornosť aj situácii v rámci európskeho poľnohospodárstva a zamerali sa na podmienky hospodárskej súťaže v rámci európskeho poľnohospodárstva, a to nielen na základe dodržiavania pravidiel Svetovej obchodnej organizácie (WTO) pre budúcu poľnohospodársku politiku, ale nakoniec aj vytvorením našej vlastnej silnej spoločnej európskej poľnohospodárskej politiky.
<P>
Je dôležité, aby sme v budúcnosti vyčlenili priame platby z prvého piliera v súlade s trvalo udržateľnou poľnohospodárskou politikou a aby sme mali silný druhý pilier pre rozvoj vidieckych oblastí so zameraním na zamestnanosť.
<P>
Nebudeme podporovať - a zdôraznili sme to aj na úrovni výborov - poľnohospodársku politiku vo vzťahu ku globálnemu trhu založenú na vývozných dotáciách. Naďalej odmietame takúto stratégiu a na rozdiel od mnohých ostatných kritickejšie pristupujeme k posudzovaniu histórie súčasnej poľnohospodárskej politiky. Inými slovami, chceme takú poľnohospodársku politiku, ktorá sa odkloní od industrializácie, väčšej koncentrácie a od trhovej politiky, ktorá bude založená výlučne na hospodárskej súťaži. Namiesto toho sa chceme zamerať na to, aby bola poľnohospodárska politika skutočne politikou budúcnosti, ktorá sa bude snažiť zabezpečiť politiku pre vidiecke oblasti, podporovať potravinovú bezpečnosť a zachovanie pôdy, vody a biodiverzity. Takisto sa domnievame, že by sme mali využiť poľnohospodársku politiku v boji proti zmene klímy a v neposlednom rade ako dôležitý mechanizmus na zabezpečenie pracovných miest.
<SPEAKER ID="015" NAME="James Nicholson">
v mene skupiny ECR. - Vážený pán predsedajúci, táto správa umožňuje Parlamentu načrtnúť naše názory predtým, ako Komisia predloží svoje návrhy o budúcnosti SPP do konca tohto roka. Aj keď ja a naša skupina budeme hlasovať za túto správu, chcel by som zdôrazniť, že existuje niekoľko častí, s ktorými nesúhlasíme. Zachovanie štruktúry druhého piliera je celkom isto dôležité a bude zásadné pre dlhodobý úspech SPP.
<P>
Avšak po zrelej úvahe to považujem za dobrý východiskový bod pre komplexnú rozpravu o tomto probléme, čo poukazuje na to, že výbor môže pracovať spoločne. Ako Parlament nesieme veľkú zodpovednosť za zabezpečenie toho, aby akákoľvek budúca reforma zaistila konkurencieschopnosť a prežitie poľnohospodárstva ako sektora do budúcnosti. SPP prešla rozsiahlymi zmenami a musíme zabezpečiť, že bude slúžiť svojmu účelu v 21. storočí. Musíme mať na pamäti, že SPP nie je určená len pre poľnohospodárov: poskytuje nám bezpečné a spoľahlivé dodávky potravín a rozsiahlych verejných statkov, a zároveň je prínosom pre životné prostredie. Aby sme dosiahli tieto ciele, domnievam sa, že je potrebné zachovať minimálne súčasný rozpočet, a chcel by som poďakovať pánovi spravodajcovi za veľmi dobrú správu a spoluprácu.
<SPEAKER ID="016" NAME="João Ferreira" LANGUAGE="PT">
Vážený pán predsedajúci, prijmite, prosím, moje blahoželanie.
<P>
Predchádzajúce reformy SPP viedli k liberalizácii poľnohospodárskych trhov. Prispeli k vzniku hlbokej nespravodlivosti pri rozdeľovaní pomoci - medzi krajinami, výrobkami a výrobcami. Odstránili regulačné nástroje pre výrobu, ako sú kvóty a výrobné práva, spolu s intervenčnými mechanizmami a reguláciou trhu. Poľnohospodárstvo sa v dôsledku toho muselo podrobiť pravidlám WTO, na základe ktorých sa používalo ako tromf pri rokovaniach v súvislosti s inými záujmami.
<P>
Výsledok je zjavný: pozastavenie výroby miliónmi malých a stredných poľnohospodárskych podnikov nevídaných rozmerov, neistota príjmov, zvýšenie volatility cien a zhoršenie potravinovej závislosti v nespočetných krajinách a regiónoch.
<P>
To všetko si vyžaduje rozsiahlu zmenu SPP, ktorá zaručí potravinovú bezpečnosť a sebestačnosť, pričom zabezpečí prioritu pre potrebu krajín a regiónov rozvinúť výrobu na uspokojenie svojich potrieb a podporí environmentálnu udržateľnosť a rozvoj vidieka; podporí diverzifikovanejšiu produkciu a zabráni jej poklesu a zároveň uzná osobitné charakteristiky jednotlivých sektorov a regiónov; prostredníctvom modelovania a zvyšovania pomoci odstráni súčasnú nerovnováhu medzi výrobkami, výrobcami a krajinami a nakoniec bude predvídať intervenčné mechanizmy na zabezpečenie spravodlivých cien pre výrobu a takej úrovne príjmov pre poľnohospodárov, ktorá zaistí kontinuitu výroby a pravidelné dodávky potravín.
<SPEAKER ID="017" NAME="Lorenzo Fontana" LANGUAGE="IT">
Vážený pán predsedajúci, dámy a páni, v prvom rade by som chcel zablahoželať pánovi Lyonovi k jeho práci a zároveň aj predsedovi a sekretariátu Výboru pre poľnohospodárstvo a rozvoj vidieka. Som vďačný aj komisárovi Cioloşovi, pretože spolu s Výborom pre poľnohospodárstvo a rozvoj vidieka celkom isto vytvoril dobré pracovné vzťahy, čo je veľmi dôležité. Dúfam, že aj v budúcnosti, počas nadchádzajúcich fáz legislatívneho procesu, bude Komisia naďalej venovať osobitnú pozornosť výrobcom a spotrebiteľom, ktorí boli nepochybne ťažko skúšaní z dôvodu štruktúry trhu a nedávnej krízy.
<P>
V mojom regióne Benátsku sa nachádza 150 000 poľnohospodárskych podnikov, ktoré na základe svojho úsilia nielenže poskytujú kvalitné výrobky, ale zabezpečujú aj ochranu vidieckeho prostredia, ktoré, ako sme presvedčení, je aktívom, ktoré by sa nemalo len zachovať, ale aj stimulovať.
<P>
Aby však mohli aj naďalej vykonávať svoju prácu, naši poľnohospodári od nás žiadajú, aby sme im poskytli väčšie záruky voči volatilite cien a zachovali prideľovanie priamej pomoci. Takisto je dôležité, aby sme zachovali druhý pilier spoločnej poľnohospodárskej politiky. V prvom rade je potrebné zachovať politiku rozvoja vidieka, pretože umožňuje rozvoj rôznych typov miestneho poľnohospodárstva zastúpeného v Európe, ktoré sú potrebné na splnenie čoraz vyšších noriem kvality.
<P>
V rámci konkurencieschopného trhu, na ktorom sú často v nevýhode, žiadajú naši poľnohospodári o zníženie byrokratickej záťaže ako súčasť prioritných opatrení, pretože to určite zohráva úlohu pri znižovaní ich konkurencieschopnosti.
<SPEAKER ID="018" NAME="Diane Dodds" AFFILIATION="NI">
Vážený pán predsedajúci, chcela by som poďakovať spravodajcovi za túto správu. Bolo dobré mať spravodajcu schopného počúvať, na čo poukazuje aj jeho cestovanie po členských štátoch a čo zároveň odrážajú aj výsledky tejto správy.
<P>
Budúcnosť poľnohospodárstva a SPP musia poľnohospodárom poskytnúť reálny a bezpečný príjem. Z prvého piliera sa musia poľnohospodárom naďalej vyčleňovať priame platby, ktoré im poskytnú minimálnu úroveň istoty príjmov. Aby sme to mohli dosiahnuť, budeme potrebovať taký rozpočet SPP, ktorý bude zachovaný minimálne na súčasnej úrovni alebo, čo je dôležitejšie, ktorý sa zvýši so zreteľom na rozšírenie Únie.
<P>
Volatilita na trhu škodí priemyslu v rámci Európy a my musíme zachovať ochranné siete na udržanie stability a zabezpečenie ziskovosti. Pri prerozdeľovaní fondov SPP sa musia zohľadniť náklady na výrobu v členských štátoch.
<P>
Komisia musí podrobnejšie preskúmať definíciu spravodlivosti. Platby na základe plošnej výmery, podľa ktorých poľnohospodári v Severnom Írsku dostávajú nižšie jednotné poľnohospodárske platby, budú škodiť odvetviu, v rámci ktorého sa mnoho poľnohospodárov nachádza na hranici prežitia. V Severnom Írsku sa nachádza mnoho poľnohospodárov, ktorí vlastnia malú plochu pôdy, ktorú však intenzívne využívajú, a takéto platby by neodrážali ich prácu ani finančnú záťaž, ktorú musia znášať. Z tohto dôvodu je v SPP po roku 2013 potrebné zohľadniť a zabezpečiť regionálne rozdiely.
<SPEAKER ID="019" NAME="Albert Deß" AFFILIATION="PPE">
- (DE) Vážený pán predsedajúci, vážený pán Cioloş, dámy a páni, dnes prebieha dôležitá rozprava o správe pána Lyona, a preto by som chcel využiť túto príležitosť a úprimne pánovi Lyonovi poďakovať za jeho ochotu dosiahnuť kompromis, ktorú ukázal v tomto dokumente. Podarilo sa nám dosiahnuť dobrý kompromis, ktorý môžu podporiť mnohé skupiny, a dúfam, že tento kompromis v hlasovaní, ktoré sa uskutoční dnes napoludnie, podporí prevažná väčšina.
<P>
Spoločná poľnohospodárska politika v Európe bola a je jedným z najdôležitejších pilierov európskeho procesu zjednotenia. V tejto správe opisujeme vplyv spoločnej poľnohospodárskej politiky po roku 2013. Európske odvetvie poľnohospodárstva produkuje vysoko kvalitné potraviny, chráni dôležité vidiecke oblasti a mnohé pracovné miesta, zachováva a podporuje našu kultúrnu krajinu a biodiverzitu a môže prispieť k zachovaniu fosílnych palív prostredníctvom produkcie obnoviteľných surovín a energie. Aby sme zabezpečili ďalšie vykonávanie týchto funkcií európskym poľnohospodárstvom aj do budúcnosti, musíme nájsť koncepciu na obdobie po roku 2013, ktorá mu umožní splniť tieto početné úlohy.
<P>
Vítam skutočnosť, že pán komisár Cioloş jasne naznačil, že si želá pokračovanie tohto dvojpilierového systému. Naša skupina to podporí. Prvý pilier funguje ako rovnováha pre obmedzenia, v rámci ktorých európske poľnohospodárstvo pôsobí vo vzťahu k iným poľnohospodárskym regiónom vo svete, zatiaľ čo druhý pilier zahŕňa vytvorenie katalógu opatrení, ktoré 27 členským štátom umožnia zabezpečiť, aby poľnohospodárstvo získalo dodatočnú podporu, ktorá mu umožní plniť svoje funkcie. Prevažná väčšina Poslaneckého klubu Európskej ľudovej strany (kresťanských demokratov), bude hlasovať za túto správu.
<SPEAKER ID="020" NAME="Luis Manuel Capoulas Santos" AFFILIATION="S&amp;D">
(PT) Vážený pán predsedajúci, pán komisár, dámy a páni, socialisti a demokrati sú veľmi radi, že ich hlavné návrhy boli zahrnuté do správy pána Lyona: zohľadnilo sa 80 - 90 % našich pozmeňujúcich a doplňujúcich návrhov a my sme boli schopní podporiť 49 z 50 záväzkov, o ktorých sa hlasovalo vo Výbore pre poľnohospodárstvo.
<P>
Vítame najmä skutočnosť, že správa pána Lyona obsahuje jasnú vôľu zachovať skutočný charakter SPP Spoločenstva a prianie naďalej dostávať zodpovedajúci rozpočet. Obsahuje odsúdenie historických kritérií prideľovania podpory pre poľnohospodárov a ich nahradenia novými kritériami založenými najmä na životnom prostredí, zámer týkajúci sa spravodlivejšieho prerozdelenia podpory medzi poľnohospodárov a členské štáty, ako to už zdôraznilo niekoľko našich kolegov, a uznáva, že na reguláciu trhu a riadenie rizík a kríz musia existovať vhodné politické nástroje. Takisto zahŕňa nový systém pomoci založenej na kompenzácii za poskytovanie služieb a verejných statkov, ktoré sú prínosom pre celú spoločnosť, ale ktoré nie sú odmeňované trhom.
<P>
Komisia má tak mnoho zdrojov inšpirácie pre svoje oznámenie, ktoré predloží v novembri, a vítam skutočnosť, že pán komisár už preukázal ochotu prijať naše odporúčania.
<P>
Dúfam, že o šesť mesiacov budem môcť zablahoželať komisárovi Cioloşovi s rovnakým uspokojením, s akým teraz blahoželám kolegovi pánovi Lyonovi k jeho vynikajúcej práci, ktorá zdôrazňuje a posilňuje úlohu Parlamentu v čase, keď na základe Lisabonskej zmluvy preberáme spolurozhodovaciu právomoc.
<SPEAKER ID="021" NAME="Britta Reimers" AFFILIATION="ALDE">
- (DE) Vážený pán predsedajúci, pán komisár, dámy a páni, chcela by som poďakovať nášmu spravodajcovi za konštruktívnu spoluprácu a za dôležité aspekty, ktoré svojou správou objasnil, pokiaľ ide o budúcnosť SPP po roku 2013. Táto správa vyzýva skôr na ďalší rozvoj existujúcej spoločnej poľnohospodárskej politiky, než na rozvoj novej politiky. To je dobré.
<P>
Hlavnou funkciou poľnohospodárstva je a bude výroba potravín pre našich občanov. Neustále rastúca potreba verejných statkov, rast počtu obyvateľov a s tým súvisiaci nedostatok prírodných zdrojov nám sťažujú dosiahnutie tohto cieľa. Od poľnohospodárov vyžadujeme, aby vyrábali čoraz viac a čoraz lacnejšie. Bez zvýšenia účinnosti to nie je možné. Európsky parlament, Komisia a Rada sú zodpovední za zabezpečenie potrebných rámcových podmienok. Ak si v Európe chceme zachovať zdravé a rozmanité poľnohospodárske odvetvie do budúcnosti, budeme musieť zohľadniť aj potreby poľnohospodárov, konkrétne zavedením čo najmenšieho stupňa byrokracie a zabezpečením čo najväčšej slobody podnikania s cieľom umožniť im nadobudnúť primeraný príjem.
<SPEAKER ID="022" NAME="Alyn Smith" AFFILIATION="Verts/ALE">
Vážený pán predsedajúci, nebudem výnimkou, keď zablahoželám nášmu škótskemu kolegovi Georgeovi Lyonovi k veľmi solídnej správe. V tejto správe je toho veľa, s čím môžeme byť spokojní, a zopakujem pripomienky niekoľkých kolegov, ktorí vystúpili dnes ráno. Osobitne vítam veľmi jasný odkaz tejto správy, že výroba potravín je hlavným účelom spoločnej poľnohospodárskej politiky. Všetko ostatné je veľmi hodnotné a žiaduce, ale má to len sekundárny význam.
<P>
Musíme si jasne uvedomiť, že bezpečnosť potravín je neoddeliteľnou súčasťou našej európskej národnej bezpečnosti a primárnym verejným prínosom SPP, za ktorú sa oplatí zaplatiť. Vyzdvihujem najmä pripomienky pána La Viu týkajúce sa rozpočtu, ktoré dnes ráno prekvapivo našli ohlas len u niekoľkých kolegov. Možno je to trochu typicky škótska črta zameriavať sa toľko na rozpočet, ale kým na túto politiku nevyčleníme dostatočné finančné zdroje, nemá žiadny význam. Bol by som vďačný, keby náš komisár povedal zopár slov o tom, ako plánuje zabezpečiť zvýšenie rozpočtu, v neposlednom rade preto, že mnoho členských štátov vrátane Británie chce skoncovať s priamymi platbami pre poľnohospodárov.
<P>
Môžete sa však spoľahnúť na podporu tohto Parlamentu pri zachovávaní fungujúcej SPP a funkčného rozpočtu, čo je dobrým základom pre trvalú diskusiu.
<SPEAKER ID="023" NAME="Janusz Wojciechowski" AFFILIATION="ECR">
(PL) Vážený pán predsedajúci, aj ja by som rád vyjadril poďakovanie pánovi Lyonovi, ktorý vypracoval správu obsahujúcu prehľad najdôležitejších problémov, ktorým čelí európske poľnohospodárstvo.
<P>
Dámy a páni, čelíme problému odstraňovania rozdielov pri prerozdeľovaní dotácií v rôznych členských štátoch, čo je veľmi vážny problém. Keď sa pozrieme na súčasné dotácie - a ak máme zachovať tento systém - vidíme obrovské rozdiely. Existujú krajiny, v ktorých dotácie prekračujú 500 EUR na hektár po roku 2013, a existujú krajiny - prevažne nové členské štáty -, v ktorých je táto suma dokonca nižšia ako 100 EUR. Musíme tomuto problému čeliť a vyriešiť ho. Z dlhodobého hľadiska nemôžeme v takýchto veľkých rozdieloch pokračovať. Vyriešenie tohto problému bude ťažké.
<P>
Chcel by som poďakovať pánovi Smithovi, ktorý spomenul problém týkajúci sa rozpočtu. Tento problém nevyriešime bez väčšieho rozpočtu, pretože je ťažké vziať tým, ktorí majú viac; skôr by sme mali dať tým, ktorí majú menej. Ak mám citovať motto francúzskej revolúcie: sloboda, rovnosť, bratstvo - naším problémom nie je sloboda, ale rovnosť a bratstvo, a preto vyzývam kolegov poslancov zo starých členských štátov, aby pomohli vyriešiť tento problém v duchu rovnosti a bratstva.
<SPEAKER ID="024" NAME="Bairbre de Brún" AFFILIATION="GUE/NGL">
(GA) Vážený pán predsedajúci, aj ja vítam túto dôležitú správu, hoci som trochu sklamaná, že nepredkladá víziu spoločnej poľnohospodárskej politiky (SPP), ktorá ukončí vyľudňovanie vidieka a zabezpečí, aby mohli aktívni poľnohospodári poskytovať tovar a služby v súlade s dopytom spoločnosti.
<P>
Potrebujeme SPP, ktorá zabezpečí vysokokvalitné potraviny vyrábané podľa prísnych noriem; starostlivosť a údržbu krajiny a ochranu vody, pôdy a biodiverzity; spoločnú politiku, ktorá zabezpečí pracovné miesta vo vidieckych oblastiach a silnejšie vidiecke hospodárstvo, takú, ktorá zintenzívni boj proti zmene klímy.
<P>
Je potrebné zmeniť a doplniť SPP tak, aby pomáhala tým, ktorí to najviac potrebujú. V súčasnosti dostávajú najväčší podiel veľkí vlastníci a výrobcovia. Riadny rozpočet pre SPP je takisto dôležitý, a preto pánovi Lyonovi vyjadrujem svoje poďakovanie.
<SPEAKER ID="025" NAME="Giancarlo Scottà" AFFILIATION="EFD">
(IT) Vážený pán predsedajúci, pán komisár, pán Lyon, dámy a páni, v kontexte, ako je tento, potrebujú poľnohospodári silnú podporu na dosiahnutie inovácie a pokroku.
<P>
Úloha poľnohospodárov musí prejsť radikálnou zmenou: systematizáciou poľnohospodárskej výroby sa z poľnohospodárov stávajú agropodnikatelia, čím podporujú rozvoj hospodárstva. Domnievam sa, že na obnovu rozsiahlych opustených oblastí krajiny je veľmi dôležité využívať ju na vytváranie krátkych, uzavretých poľnohospodárskych odvetví - inými slovami na systémy, ktoré prepoja poľnohospodárske obrábanie pôdy priamo s predajom. Tieto systémy môžu fungovať a rozšíriť sa v celej Európskej únii.
<P>
Domnievam sa, že v rámci novej spoločnej poľnohospodárskej politiky (SPP) by Komisia mala podporiť vytváranie poľnohospodárskych družstiev s cieľom znížiť výrobné náklady a zaistiť väčšiu konkurencieschopnosť poľnohospodárov. Komisia sa musí zaviazať, že zostaví rozpočet, ktorý bude dostatočný na dosiahnutie týchto cieľov. Financovanie novej SPP musí byť viazané na dosahovanie výsledkov, aby sa zabránilo plytvaniu a rôznym typom špekulácií.
<P>
Navyše, v čase krízy sa chcú mnohí mladí ľudia znovu zamestnať v poľnohospodárstve. Musia však čeliť viacerým prekážkam: pôda je príliš drahá a politiky v oblasti rozvoja vidieka sa ťažko riadia; skutočnosť, že na pôdu existujú dlhé čakacie lehoty a že sa prideľuje na základe výnosov a nie na základe nápadov mladých podnikateľov, bráni tejto skupine v tom, aby realizovala svoj potenciál. Som presvedčený, že Komisia musí zaujať podporný a flexibilný prístup, aby pomohla mladým poľnohospodárom. Je potrebné zaviesť aj politiku informovanosti a začať na školách a univerzitách s cieľom propagovať ...
<P>
(Predsedajúci prerušil rečníka.)
<SPEAKER ID="026" NAME="Rareş-Lucian Niculescu" AFFILIATION="PPE">
(RO) Súhlasím s postojom kolegov poslancov, ktorí poukázali na kvalitu tejto správy a rozsiahly konsenzus, ktorý dosiahla vo Výbore pre poľnohospodárstvo a rozvoj vidieka.
<P>
Na jednej strane ide o ambicióznu správu pre snahu o nájdenie riešení súčasných hlavných problémov; na druhej strane je to vyvážená správa, ktorá sa snaží reagovať na oprávnené obavy nových členských štátov týkajúce sa priameho prínosu spoločnej poľnohospodárskej politiky.
<P>
Chcel by som zdôrazniť najmä články týkajúce sa štruktúry spoločnej poľnohospodárskej politiky. SPP musí byť aj naďalej založená na svojich dvoch pilieroch. Ich odstránenie by malo za následok zrušenie SPP alebo jej premenu na politiku, ktorá by neposkytovala žiadnu príležitosť pomôcť zmodernizovať poľnohospodárstvo a stimulovať jeho konkurencieschopnosť. Zrušenie piliera pre rozvoj vidieka by bolo chybou a spomalila by sa tým modernizácia poľnohospodárstva v celej Európe, najmä však v nových členských štátoch.
<P>
Ďalším kľúčovým bodom je zachovať rozpočet na SPP minimálne v jeho súčasnej výške. Európski poľnohospodári sú povinní plniť tie najprísnejšie normy kvality, čo sa odráža na kvalite potravín, ktoré Európania jedia, ako aj na našej globálnej konkurencieschopnosti. Poľnohospodári však potrebujú podporu na to, aby mohli plniť tieto normy. Dobre štruktúrovaná, náležite financovaná spoločná poľnohospodárska politika znamená bezpečné a kvalitné potraviny pre Európanov.
<P>
Som presvedčený, že hlasovanie o tejto správe umožní Parlamentu vyslať Rade a Komisii jasný a jednoznačný signál o našej pozícii ako zástupcov európskych občanov.
<SPEAKER ID="027" NAME="Paolo De Castro" AFFILIATION="S&amp;D">
(IT) Vážený pán predsedajúci, dámy a páni, v priebehu najbližších rokov budú problémy sprevádzajúce rozvoj európskeho systému poľnohospodárstva obrovské: rastúci dopyt po potravinách bude potrebné naplniť prostredníctvom udržateľného využívania prírodných zdrojov a zároveň bude treba zvýšiť úroveň výsledkov v oblasti životného prostredia.
<P>
Táto vyhliadka, ktorá posilní vzťahy medzi odvetvím poľnohospodárstva a výrobou verejných statkov, dáva poľnohospodárstvu nový strategický význam: vytvorenie budúcej spoločnej poľnohospodárskej politiky (SPP) v súčasnosti predstavuje riešenie pre tieto hlavné problémy, ktorým čelí naša spoločnosť, a táto politika bude zohrávať kľúčovú úlohu v reakcii na to, čo je už potravinová kríza. Preto je nevyhnutné vyrábať viac pri menšom znečistení: je to ťažký cieľ, ktorý bude musieť európske poľnohospodárstvo dosiahnuť v priebehu niekoľkých nasledujúcich rokov.
<P>
Výbor pre poľnohospodárstvo a rozvoj vidieka, ktorému mám česť predsedať, vykonal na základe týchto predpokladov ambicióznu a precíznu prácu - na ktorú pán Lyon spoločne so všetkými skupinami vynikajúco dohliadali - vo forme správy, ktorá bola dnes predložená Parlamentu. Sme presvedčení, že táto správa pomôže stanoviť základy budúcej SPP a poskytne Európskej komisii niekoľko jasných ukazovateľov, aby mohla koncom roka vypracovať oznámenie o budúcnosti SPP po roku 2013.
<SPEAKER ID="028" NAME="Liam Aylward" AFFILIATION="ALDE">
Vážený pán predsedajúci, aj ja by som chcel poďakovať nášmu kolegovi pánovi Georgeovi Lyonovi za vynikajúcu prácu, ktorú vykonal pri príprave tejto správy. SPP musí čeliť mnohým problémom a v rámci rozšírenej Európy je dôležité, aby EÚ zachovala silnú poľnohospodársku politiku vybavenú primeranými finančnými zdrojmi, ktorá bude prínosom pre poľnohospodárov, vidiecke spoločenstvá a spoločnosť a ktorá zaistí potravinovú bezpečnosť. Takisto je dôležité, aby prostredníctvom spolufinancovania nedošlo k opätovnému presunu SPP na úroveň členských štátov. Spoločná poľnohospodárska politika musí zostať spoločnou európskou politikou.
<P>
Za posledných 50 rokov zvýšila SPP svoju produktivitu, prispela k slušnej životnej úrovni poľnohospodárskeho spoločenstva, zabezpečila dostupnosť dodávok a poskytla spotrebiteľom kvalitné potraviny za rozumné ceny. Európski občania majú veľký prínos z poľnohospodárstva vo forme potravinovej bezpečnosti, ochrany životného prostredia, boja proti zmene klímy, zachovania vidieckych spoločenstiev a podpory poľnohospodárskych rodín.
<P>
Aby mohla byť SPP naďalej prínosom pre európskych občanov a uspokojovať ich dopyt, vyžaduje si výraznú podporu, čo, samozrejme, znamená veľký rozpočet. Po druhé, kľúčovými prvkami budúcej SPP by mali byť transparentnosť a proporcionalita. Európska poľnohospodárska politika by mala podporovať poľnohospodárov, pričom jej hlavným cieľom by mala byť výroba vysokokvalitných potravín, a nemala by im klásť prekážky alebo ich zaťažovať nadmernými administratívnymi požiadavkami a byrokraciou.
<P>
A nakoniec, európski poľnohospodári vyrábajú potraviny tej najvyššej kvality a podľa najprísnejších noriem. Je potrebné zaručiť, aby bol všetok dovoz do EÚ vyrobený v rovnakej kvalite a v rámci rovnakých noriem ako výrobky EÚ. Musíme zabezpečiť aj rovnaké podmienky, spravodlivú hospodársku súťaž a životaschopnosť európskeho poľnohospodárstva do budúcnosti.
<SPEAKER ID="029" NAME="Hynek Fajmon" AFFILIATION="ECR">
(CS) Najväčšia nespravodlivosť súčasnej spoločnej poľnohospodárskej politiky spočíva v tom, že dotácie sú medzi starými a novými členskými štátmi prerozdeľované nerovným a nespravodlivým spôsobom. Tento rok dostávajú poľnohospodári v nových členských štátoch, ktoré pristúpili v roku 2004, len 70 % toho, čo dostávajú poľnohospodári v starej Európskej únii, v tzv. pätnástke. Bulhari a Rumuni dostanú dokonca len 40 %. Všetci pritom fungujú na spoločnom trhu Európskej únie. Som pevne presvedčený, že túto nespravodlivosť je potrebné čo najskôr odstrániť. Všetci poľnohospodári v celej Únii musia mať rovnaké postavenie a rovnaké dotačné podmienky. Preto podporujem pozmeňujúci a doplňujúci návrh 6, ktorý žiada, aby sa tento cieľ dosiahol čo najskôr, a dúfam, že ho kolegovia podporia.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Vážený pán predsedajúci, cieľom spoločnej poľnohospodárskej politiky bolo zabezpečiť nezávislosť Európy v oblasti potravinovej výroby. V 70. rokoch išlo takmer 70 % rozpočtu EÚ na poľnohospodárstvo. V dôsledku konkurencieschopných reforiem však výdavky na poľnohospodárstvo klesli v rozpočte v rámci finančného obdobia 2007 - 2013 na 35 %.
<P>
Žiaľ, revidovaná SPP sa v súčasnosti formuje za rovnakých podmienok týkajúcich sa konkurencieschopnosti ako predchádzajúca politika. Je urážkou, že sa hospodárska kríza využíva ako zámienka pre obmedzenie výhod pre poľnohospodárov. Navyše sú to práve oni, kto je vinený zo súčasného stavu krízy.
<P>
Základným cieľom novej SPP by mala byť podpora globálneho modelu, ktorý bude v súlade so zdravými potravinami, ochranou životného prostredia a bojom proti emisiám oxidu uhličitého. Nesmieme zabudnúť na to, že agrochemický model bežného poľnohospodárstva nesie vážnu zodpovednosť za skleníkový efekt a zmenu klímy a že sa musí zmeniť, najmä preto, že je zameraný proti poľnohospodárom, ľuďom a biodiverzite tejto planéty.
<SPEAKER ID="031" NAME="John Stuart Agnew" AFFILIATION="EFD">
Vážený pán predsedajúci, musím priznať, že ako aktívny poľnohospodár sa o túto vec zaujímam. Plány pre budúcnosť SPP musia fungovať na praktickej úrovni a musia byť dostupné. Armáda má porekadlo "hovoriť striebro a mlčať zlato"; člen poslaneckého klubu PPE však vo výbore hlasoval proti tejto správe. Môže to byť z toho dôvodu, že v súčasnej finančnej klíme sú náklady problémom a entuziazmus tejto správy v prospech cieľov v rámci druhého piliera, ktoré nemajú poľnohospodársky charakter, odoberá prostriedky určené pre poľnohospodárov.
<P>
Posadnutosť tejto správy zmenou klímy by mohla viesť k prijatiu stanoviska, ktoré zaväzuje obrábajúcich poľnohospodárov odčerpať splodiny z traktora pod zem, čím sa zvýši spotreba paliva a v dôsledku čoho sa znečistí morské dno. Moje vlastné skúsenosti, keď som bol svedkom pokusov dodávateľov o odvádzanie znečistenej vody pod zem s cieľom splniť predpisy EÚ, mi hovoria, akým problémom budeme musieť čeliť. Od chovateľov prežúvavého dobytka sa môže požadovať zníženie emisií metánu nahradením sena a siláže drahšími krmivami na báze obilnín. Ak máme mať SPP, nech teda poľnohospodárom pomáha namiesto toho, aby ich brzdila.
<SPEAKER ID="032" NAME="Esther Herranz García" AFFILIATION="PPE">
(ES) Vážený pán predsedajúci, pán komisár, dámy a páni, v priebehu nasledujúcich niekoľkých mesiacov začneme komplexnú rozpravu o novej spoločnej poľnohospodárskej politike (SPP). Je dôležité, aby sme dosiahli uspokojivú dohodu, a preto dúfam, že sa belgickému predsedníctvu podarí dosiahnuť to, čo sa nepodarilo španielskemu predsedníctvu. Dúfam, že belgické predsedníctvo povedie tieto rokovania tak, aby sa členské štáty zaviazali k zachovaniu skutočne silnej SPP v budúcnosti s dostatočným rozpočtom na splnenie potrieb 27 členských štátov, a to nových aj starých; takisto dúfam, že sa nebudú opakovať udalosti z roku 2005, keď nebol dostatok prostriedkov a modulácia sa musela improvizovať.
<P>
V nadchádzajúcej reforme SPP sa zahrávame so životaschopnosťou sektora, ktorý nielenže poskytuje nehmotné tovary a služby, ako je starostlivosť o životné prostredie, ale ktorý musí zaručiť aj dodávku potravín európskej verejnosti. V minulosti sme boli svedkami situácií znepokojujúceho nedostatku, a z tohto dôvodu by bezpečnosť dodávok založená na produkcii EÚ mala byť pre Európsky parlament hlavným cieľom v rámci nasledujúcej reformy bez toho, aby sa zanedbali ostatné prínosy, ako je boj proti zmene klímy.
<SPEAKER ID="033" NAME="Stéphane Le Foll" AFFILIATION="S&amp;D">
(FR) Vážený pán predsedajúci, chápem, že ste mali krátky a radostný večer. Ďakujem pánovi komisárovi za to, že počúval celú rozpravu. Chcel by som zablahoželať pánovi Lyonovi k práci, ktorú vykonal v súvislosti so správou, ktorú dnes ráno predstavil.
<P>
Čo je jej cieľom? Aby si ľudia uvedomili, že v dnešnom svete sú otázky poľnohospodárstva, potravín a životného prostredia výzvami pre celú Európu. To je cieľom. Čo tým myslíme? V prvom rade máme na mysli odmietnutie opätovného presunu SPP na úroveň členských štátov a zvýšenie spolufinancovania. Medzi tieto výzvy patrí zachovanie rozpočtu pre poľnohospodárstvo, ktorý bude postačovať na riešenie problémov, a druhým bodom je hlavná problematika potravinovej bezpečnosti. Tretím bodom je zabezpečiť, aby poľnohospodárstvo poskytovalo verejné statky na základe dopytu spoločnosti. Štvrtým bodom je regulovanie volatility trhu a jej predchádzanie, čo je podľa môjho názoru dôležité. Musíme sa znovu vrátiť k tejto téme a musíme zájsť ešte o kúsok ďalej.
<P>
Môj záverečný bod sa týka prvého a druhého piliera. Upozorňujem všetkých, ktorí bránia túto štruktúru - a možno majú pravdu -, že v rámci rokovaní o rozpočte hrozí nebezpečenstvo, že sa prvý pilier značne obmedzí a všetko sa presunie do druhého piliera, ktorý je sám osebe spolufinancovaný, čo by bolo v rozpore s cieľom, ktorý sme si stanovili, a to zabrániť opätovnému presunu spoločnej poľnohospodárskej politiky na úroveň členských štátov. Hovorím to dnes ráno, pretože o tom vedieme rozpravu.
<P>
Pán komisár, na záver by som chcel povedať jednoduchú myšlienku. SPP bola vytvorená v rovnakom čase ako Európske hospodárske spoločenstvo. Teraz máme Európsku úniu. Skutočne sa domnievam, že našou hlavnou politikou...
<P>
(Predsedajúci prerušil rečníka.)
<SPEAKER ID="034" NAME="Richard Ashworth" AFFILIATION="ECR">
Vážený pán predsedajúci, v tomto meniacom sa svete je mimoriadne dôležité, aby sa spoločná poľnohospodárska politika naďalej menila tak, aby bola relevantná pre problémy budúcnosti a aby nežila v minulosti.
<P>
Reformovaná spoločná poľnohospodárska politika bude zohrávať mimoriadne dôležitú úlohu pri riešení otázok, ako sú potravinová bezpečnosť, volatilita trhu a zmena klímy, chcel by som však spomenúť tri ďalšie zásady, ktoré sú podľa môjho názoru takisto dôležité.
<P>
Po prvé, musíme uznať, že najlepším spôsobom na dosiahnutie cieľov spoločnej poľnohospodárskej politiky je vytvorenie funkčného, dynamického poľnohospodárskeho odvetvia, a myslím si, že by sme na to nemali zabúdať.
<P>
Po druhé, ak to máme dosiahnuť, spoločná poľnohospodárska politika musí byť v čase vykonávania jednoduchšia, spravodlivejšia a transparentnejšia.
<P>
Nakoniec musí účinne využívať prostriedky. Všetky národy a všetky odvetvia v súčasnosti prežívajú ťažké hospodárske časy a vyzývam tento výbor, aby mal skutočne reálne očakávania, pokiaľ ide o európsky rozpočet. Podľa môjho názoru to znamená, že by sme mali zabezpečiť, aby sa prostriedky využívali efektívnym spôsobom. Spravodajca vypracoval vynikajúcu správu. Blahoželám mu k jeho práci a som rád, že ju môžem podporiť.
<SPEAKER ID="035" NAME="John Bufton" AFFILIATION="EFD">
Vážený pán predsedajúci, spoločná poľnohospodárska politika bude v budúcnosti väčšmi zameraná na prepojenie s politikou v oblasti zmeny klímy. V mojom volebnom obvode Walese budú existujúce schémy a druhý pilier nahradené schémou Glastir, ktorá sa zameriava na ciele v oblasti zmeny klímy a sekvestrácie uhlíka. Poľnohospodári budú za úsporu vody, zalesňovanie a tak ďalej platení za hektár. V rámci reformy SPP po roku 2013 je dôležité neobetovať prvý pilier v prospech podpory dvoch cieľov nového piliera.
<P>
Jednotná platba na poľnohospodársky podnik je dôležitá pre mnohých poľnohospodárov odkázaných na dotácie, ktoré by mohli byť okamžite zrušené. Ak waleskí poľnohospodári nebudú spokojní s ustanoveniami schémy Glastir, budú im ponúknuté citlivé alternatívy alebo budú nejakým spôsobom sankcionovaní za to, že túto schému neprijali? Voľba bez alternatívy nie je žiadna voľba.
<P>
Wales má dlhú poľnohospodársku históriu a mnohé spoločenstvá sú vo veľkej miere od poľnohospodárstva závislé. Súčasné reformy poľnohospodárskej politiky založené výlučne na ideológii zmeny klímy by mohli ohroziť waleskú poľnohospodársku tradíciu a budúcnosť hospodárstva Walesu.
<SPEAKER ID="036" NAME="Iratxe García Pérez" AFFILIATION="S&amp;D">
(ES) Vážený pán predsedajúci, spoločná poľnohospodárska politika (SPP) sa mnoho rokov snažila o prispôsobenie a v súčasnosti vstupujeme do novej fázy tohto procesu trvalej reformy.
<P>
Pán komisár, správa pána Lyona uznáva úlohu, ktorú môže poľnohospodárstvo ako strategický sektor zohrávať v oblasti prínosu k prioritám novej stratégie Európa 2020. Chceme silnú SPP po roku 2013, ktorá si zachová svoj charakter spoločnej politiky bez toho, aby to malo vplyv na osobitný charakter niektorých sektorov alebo regiónov. Jej orientácia na trh bude naďalej taká ako v súčasnosti. Rastúca volatilita trhu spolu s požiadavkami týkajúcimi sa medzinárodných záväzkov Únie môže mať negatívny vplyv na príjmy poľnohospodárov.
<P>
Potrebujeme riadnu ochrannú sieť. Priama pomoc musí byť v plnej miere financovaná z rozpočtu Únie a rozpočtové prostriedky pre SPP musia byť pridelené tak, aby mohla čeliť novým výzvam a cieľom, ktoré má pred sebou, a to vo výške, ktorá bude minimálne rovnaká ako pre rok 2013, keďže ďalšie škrty by mohli ohroziť jej efektívnosť.
<P>
Pán komisár, naši poľnohospodári budú musieť znovu vynaložiť úsilie na prispôsobenie. Akékoľvek zmeny, ktoré sa uskutočnia, sa musia uskutočniť v rámci reálnych prechodných období.
<P>
Chcem poďakovať pánovi Lyonovi a všetkým tieňovým spravodajcom za ich prácu. Vypracovali správu, ktorú môžeme v Parlamente podporiť a ktorá bude pozitívnym signálom pre ukončenie neistoty európskych poľnohospodárov.
<SPEAKER ID="037" NAME="Presedajúci">
Vyskytol sa jeden problém: máme tu 23 poslancov, ktorí požiadali o vystúpenie počas tohto zasadnutia podľa postupu "catch the eye". Ako viete, rokovací poriadok umožňuje hovoriť piatim. Okrem toho bolo na celú rozpravu vyčlenených 57 minút a už ich prešlo 59, pričom ešte nedostal slovo pán komisár ani pán spravodajca, ktorí túto rozpravu ukončia.
<P>
Keďže táto problematika je podľa mňa veľmi dôležitá - dôkazom čoho je mimoriadny počet poslancov, ktorí požiadali o slovo - umožníme prejav desiatim z nich, čo je dvojnásobok stanoveného počtu.
<SPEAKER ID="038" NAME="Jarosław Kalinowski" AFFILIATION="PPE">
(PL) Vážený pán predsedajúci, pán Cioloş, odklon od historického spôsobu stanovovania výšky podpory a zavedenie nového a spravodlivého prerozdelenia zdrojov zo spoločnej poľnohospodárskej politiky medzi poľnohospodárov z celej Európskej únie bez toho, aby sme rozlišovali medzi tzv. starými a novými členskými štátmi, je jednou z najdôležitejších výziev spoločnej poľnohospodárskej politiky po roku 2013.
<P>
Podporujem dvojpilierový model podpory, v rámci ktorého budú vyčleňované platby určené na rozvoj a modernizáciu poľnohospodárskych podnikov poľnohospodárom a nie vlastníkom, ktorí prevezmú finančné prostriedky, ale neinvestujú ich do poľnohospodárstva, čím bránia dôležitým zmenám. V rámci prijatia nových výziev musí spoločná poľnohospodárska politika aj naďalej zabezpečovať environmentálne hodnoty a potravinovú bezpečnosť. Okrem toho navrhujem ponechať vyskúšané a otestované nástroje na reguláciu trhu nedotknuté. Ako príklad možno uviesť kvóty na mlieko. Ak ich ukončíme, čím ich nahradíme? Sú tu, samozrejme, isté nápady, ale nemáme žiadnu istotu ...
<P>
(Predsedajúci prerušil rečníka.)
<SPEAKER ID="039" NAME="Vasilica Viorica Dăncilă" AFFILIATION="S&amp;D">
(RO) Chcela by som zablahoželať pánovi spravodajcovi, tieňovým spravodajcom a všetkým ľuďom, ktorí pracovali na tomto projekte, ktorý je pre budúcnosť SPP mimoriadne dôležitý.
<P>
Európska únia musí v globalizovanom svete s trhom Spoločenstva konať s cieľom zaručiť bezpečnosť dodávok potravín a podporiť obnoviteľné zdroje. Musí tiež bojovať so zmenou klímy a zvýšiť svoje úsilie v oblasti výskumu, aby čo najlepšie využila príležitosti, ktoré výskum ponúka.
<P>
SPP musí ponúkať perspektívy a stabilný rámec, ktorý podnieti rozvoj poľnohospodárskej výroby prostredníctvom nárastu produktivity a konkurencieschopnosti, a zároveň zabezpečí riadne fungovanie trhu, čím zaručí nezávislosť strategických dodávok vo všetkých kľúčových výrobných odvetviach.
<P>
Domnievam sa, že je mimoriadne dôležité, aby sme zachovali oba piliere spoločnej poľnohospodárskej politiky a jasne rozlišovali, kde sa nachádza 1. pilier, ktorý je dostatočne silný na zabezpečenie slušnej životnej úrovne poľnohospodárov vo všetkých členských štátoch...
<P>
(Predsedajúci prerušil rečníčku.)
<SPEAKER ID="040" NAME="José Bové" AFFILIATION="Verts/ALE">
(FR) Vážený pán predsedajúci, v prvom rade by som chcel poďakovať spravodajcovi pánovi Lyonovi, s ktorým sme všetci, ako sa domnievam, spolupracovali na základe vzájomnej snahy o dosiahnutie pokroku, a niekoľkými slovami by som chcel stručne povedať, že už vidno výsledky.
<P>
Dôkazom toho je, že Európa je v súčasnosti čistým dovozcom poľnohospodárskych surovín. Musíme disponovať ambicióznou poľnohospodárskou a potravinovou politikou, aby sme mohli uspokojiť dopyt našich občanov po potravinách.
<P>
Okrem toho máme v súčasnosti takú SPP, ktorú je potrebné zmeniť z troch dôvodov. Je to SPP, ktorá je nespravodlivá, a to z hospodárskeho, sociálneho aj environmentálneho hľadiska. Pokiaľ ide o hospodárske hľadisko: suma vyplácaná výrobcom je nižšia ako ich výrobné náklady a SPP musí zabezpečiť, aby sa tento problém vyriešil. Zo sociálneho hľadiska sa pomoc medzi krajiny, regióny a poľnohospodárov rozdeľuje nespravodlivým spôsobom. 80 % pomoci sa rozdeľuje medzi 20 % poľnohospodárov. Pokiaľ ide o environmentálne hľadisko, potrebujeme takú SPP, ktorá bude chrániť pôdu, ktorá bude chrániť ...
<P>
(Predsedajúci prerušil rečníka)
<SPEAKER ID="041" NAME="Peter van Dalen" AFFILIATION="ECR">
(NL) Vážený pán predsedajúci, stručne povedané, pre spoločnú poľnohospodársku politiku platí nasledovné: máme viac krajín, viac priorít a menej finančných prostriedkov. Z toho vyplýva, že SPP si vyžaduje dôkladnú reformu a takáto reforma si vyžaduje, aby sme začali od nuly. Keďže potraviny sú najdôležitejším kolektívnym majetkom poľnohospodárskeho odvetvia, je nevyhnutné zabezpečiť výrobu potravín, najmä so zreteľom na potravinovú bezpečnosť v nadchádzajúcich desaťročiach.
<P>
Okrem toho chceme v Európe potraviny dobrej kvality a kladieme osobitný dôraz na dobré životné podmienky zvierat a ochranu životného prostredia. Naši poľnohospodári však napriek tomu za svoj prínos k verejnému blahu nie sú vždy odmeňovaní. Ich konkurenti na celom svete nemusia čeliť takýmto požiadavkám a v prípade, že áno, požiadavky, ktoré musia splniť, sú oveľa menšie. Preto potrebujeme podporu tam, kde ju nedokáže poskytnúť trh. Skutočnosť, že sa v správe žiada poskytovanie pomoci na hektár, je pozitívna. Bude to v rozpore s intenzívnejším využívaním poľnohospodárstva, čím sa dosiahnutie environmentálnych cieľov stane reálnejšie. Takýmto spôsobom môžeme odmeňovať našich poľnohospodárov.
<SPEAKER ID="042" NAME="Jaroslav Paška" AFFILIATION="EFD">
(SK) Všetci si uvedomujeme, že spoločná poľnohospodárska politika Európskej únie je veľmi zložitou a citlivou problematikou. Pokračovanie v uplatňovaní takzvaného historického princípu pri podpore poľnohospodárstva aj po rozšírení Európskej únie o nové krajiny vnieslo do európskej hospodárskej politiky značné disproporcie.
<P>
Preto treba do systému prerozdeľovania finančnej podpory pre poľnohospodárov vniesť čím skôr spravodlivé objektívne kritériá, ktoré vytvoria dobré podmienky na korektnú hospodársku súťaž poľnohospodárov na jednotnom európskom trhu.
<P>
Prostriedky finančnej podpory sa musia rozdeľovať korektne, vyvážene, aby poľnohospodári vo všetkých krajinách Európskej únie mali právo na rovnakú výšku podpory a mohli medzi sebou férovo súťažiť.
<P>
Aj z toho dôvodu, myslím si, je potrebné podporiť pozmeňovací návrh číslo 6 k predloženej správe, ktorý pomáha zaviesť spravodlivosť do mechanizmov podpory európskej poľnohospodárskej výroby.
<SPEAKER ID="043" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, poľnohospodárska politika potrebuje ucelený rámec. Musí posilniť EÚ ako celok a zároveň sa musia zohľadniť regionálne rozdiely. Tento druhý faktor je mimoriadne dôležitý pre moju rodnú krajinu Rakúsko, keď vezmeme do úvahy konkrétne environmentálne a investičné programy.
<P>
Poľnohospodárska politika čelí niekoľkým obrovským problémom. Z odhadov vyplýva, že počet obyvateľov na svete vzrastie na 9 miliárd, pričom zároveň budeme musieť čeliť vplyvom zmeny klímy, ako je nedostatok vody a suchá. Aby sme mohli tieto problémy vyriešiť, je dôležité nielen to, aby EÚ účinnejšie spolupracovala vnútorne, ale aby na celom svete spolupracovala uceleným spôsobom.
<SPEAKER ID="044" NAME="Seán Kelly" AFFILIATION="PPE">
Vážený pán predsedajúci, dnešná rozprava bola z poľnohospodárskeho hľadiska veľmi povzbudivá, a to pokiaľ ide o všetky strany zastúpené v tomto Parlamente. Osobitne vítam dôraz, ktorý sa kladie na stimulovanie mladých ľudí, aby pracovali v oblasti poľnohospodárstva, čo je mimoriadne dôležité, a aby nedošlo k opätovnému presunu SPP na úroveň členských štátov; vítam, ako uviedol pán komisár, že by sa mali zachovať oba piliere, pretože bez prvého piliera nebude potrebný ani druhý pilier, keďže by nebol výhodný pre poľnohospodárske podniky a na základe čoho by nebolo možné zaručiť verejné statky. Ako povedala pani Doddová, musíme sa zamerať na to, čo máme na mysli pod spravodlivosťou, najmä ak vezmeme do úvahy rôzne meniace sa náklady a kúpnu silu v rámci Únie.
<P>
Aj samotný pán Lyon spomenul historický základ. Domnievam sa, že v súčasnosti je veľmi dôležité, aby sme poľnohospodárom vyslali jasný signál o tom, k čomu pravdepodobne dôjde, aby nemuseli byť vystavení rôznym špekuláciám bez toho, aby vedeli, či majú kúpiť alebo predať svoj dobytok na základe historického modelu. Preto by som od pána komisára v tejto veci čo najskôr privítal jasný signál.
<SPEAKER ID="045" NAME="Marc Tarabella" AFFILIATION="S&amp;D">
(FR) Vážený pán predsedajúci, pán komisár, aj ja by som chcel poďakovať a zablahoželať nášmu kolegovi pánovi Lyonovi k vynikajúcej správe, ktorá je prvým pozitívnym krokom smerom k prepracovaniu SPP.
<P>
Cieľom novej SPP je významná európska poľnohospodárska, potravinová, sociálna a environmentálna politika, a nie Európa s nespútaným voľným trhom. Chceme, aby bola SPP legitímnejšia, pokiaľ ide o prisľúbené verejné zdroje akceptované daňovými poplatníkmi, spravodlivejšia pri prerozdeľovaní európskych prostriedkov medzi 27 členských štátov a medzi poľnohospodárov a efektívnejšia, pokiaľ ide o primerané využívanie verejných finančných prostriedkov.
<P>
Bude potrebné zaviesť nové verejné mechanizmy na regulovanie poľnohospodárskej výroby s cieľom zabezpečiť potravinovú bezpečnosť pre spotrebiteľov. Sme za silnú SPP, ktorá bude disponovať takým rozpočtom, aký bude potrebovať na dosiahnutie svojich cieľov. V tejto súvislosti sa v správe pána Lyona celkom správne zdôrazňuje vznik nových problémov, ktorým bude SPP čeliť: konkrétne zmena klímy, riadenie vodných zdrojov, obnoviteľné energie, biodiverzita a erózia pôdy.
<P>
Táto správa žiada o jednoduchšiu a zodpovednejšiu SPP, ktorá bude efektívnejšie reagovať na potreby európskych poľnohospodárov v záujme konzistentnosti a zachovania ...
<P>
(Predsedajúci prerušil rečníka)
<SPEAKER ID="046" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, dámy a páni, spoločná poľnohospodárska politika (SPP) je dôležitá a bude dôležitá ešte dlhý čas, v neposlednom rade pokiaľ ide o zamestnanosť. V Európe klesla miera zamestnanosti v poľnohospodárstve o 25 % za menej ako 10 rokov, pričom boli zrušené takmer 4 milióny pracovných miest. Ak chceme vyriešiť naliehavý problém nezamestnanosti, nesmieme dovoliť, aby SPP zanikla, a musíme do nej investovať zabezpečením primeraného množstva zdrojov, čo povedie k trvalému rastu. Nová SPP preto bude musieť zaručiť minimálne takú istú úroveň financovania ako v minulosti.
<P>
Pán komisár, Parlament vás však dnes nežiada o to, aby ste zabezpečili rovnakú úroveň financovania, ale aby ste ju zvýšili. Poslednou požiadavkou na financovanie, o ktorej sa nevyjednáva, je zabezpečiť rovnaké finančné zdroje, aké máme dnes k dispozícii, ale cieľom je zvýšiť - podstatne zvýšiť - finančné prostriedky pre oblasť poľnohospodárstva. Správa pána Lyona obsahuje niekoľko veľmi pozitívnych prvkov, opatrení zameraných na obmedzenie volatility cien, podporu sektora, zaručenie spravodlivého príjmu pre poľnohospodárov a zabezpečenie súčasnej ...
<P>
(Predsedajúci prerušil rečníka)
<SPEAKER ID="047" NAME="Luís Paulo Alves" AFFILIATION="S&amp;D">
(PT) Vážený pán predsedajúci, zasadzujeme sa aj za silnú spoločnú poľnohospodársku politiku, ktorá sa nebude zameriavať len na poľnohospodárov, ale aj na viac ako 500 miliónov európskych občanov, ktorá bude disponovať ambicióznym rozpočtom schopným riešiť rastúce problémy, ktorým čelíme, a najmä, ktorá bude fungovať vo všetkých európskych regiónoch. Zabezpečenie takejto politiky je kľúčové aj pre Azory, kde je poľnohospodárstvo nenahraditeľným pilierom modelu trvalo udržateľného rozvoja.
<P>
Táto nová SPP by sa mala zriecť historických kritérií pre prideľovanie prostriedkov, keďže to malo veľmi škodlivé dôsledky pre Portugalsko a portugalských poľnohospodárov. Nová SPP by mala zohľadniť osobitný charakter poľnohospodárstva a zabezpečiť súbor nástrojov na reguláciu trhu a riadenie rizika, ktoré budú schopné zaistiť riadne fungovanie trhu a stabilitu poľnohospodárskej výroby.
<P>
SPP po roku 2013 by mala zvýšiť konkurencieschopnosť modelu európskeho poľnohospodárstva zabezpečením spravodlivého prerozdelenia hodnôt na domácom trhu vytvorených na základe vzťahov založených v rámci potravinového reťazca, a otvorením zahraničných trhov ...
<P>
(Predsedajúci prerušil rečníka)
<SPEAKER ID="048" NAME="Presedajúci">
Dostal som dve žiadosti o vystúpenie týkajúce sa dodržiavania rokovacieho poriadku. Ako prvá vystúpi pani McGuinnessová.
<SPEAKER ID="049" NAME="Mairead McGuinness" AFFILIATION="PPE">
Vážený pán predsedajúci, len procedurálna námietka: viem, že ostatní kolegovia budú so mnou súhlasiť v otázke postupu "catch the eye", a vy máte v tejto súvislosti všetky právomoci, ale poslanci z Výboru pre poľnohospodárstvo, ktorí na tomto dokumente dlhý čas pracovali a ktorí sa od začiatku zúčastňovali na tejto rozprave, si podľa môjho názoru zaslúžia, aby bolo ich stanovisko vypočuté, a ja som nemohla upútať vašu pozornosť, pretože ste sa na mňa nepozerali, hoci som zachytila pohľad šiestich ľudí okolo vás, pán predsedajúci. Mohla by som Komisiu požiadať, aby počas môjho vystúpenia predložila pripomienky k možnosti presunutia menej zvýhodnených oblastí do prvého piliera? K tejto problematike predložím písomné stanovisko. Dúfam, vážení kolegovia, že moju žiadosť podporíte.
<SPEAKER ID="050" NAME="Presedajúci">
Vážená pani McGuinnessová, ubezpečujem vás, že som sa na vás pozeral takmer po celý čas a že som videl, že sa hlásite o slovo.
<P>
Problém však je, že tento postup nie je postavený takto: inými slovami, nie je postavený tak, aby uprednostňoval poslancov z príslušného výboru; je postavený tak, aby uprednostnil tých poslancov, ktorí upútajú pozornosť predsedajúceho skôr ako iní. Taký je rokovací poriadok. Okrem toho sa v ňom uvádza, že slovo môžu dostať piati rečníci, hoci sme poskytli slovo desiatim.
<P>
Toto je veľmi dôležitá otázka. Čas vyhradený pre skupiny bol rozdelený medzi poslancov tak, aby mal každý na svoje vystúpenie minútu, ale takmer nikto nehovoril menej ako minútu a pol, takže nie je možné vyhovieť tak, ako by sme to všetci chceli, každému, kto chce prispieť do rozpravy mimo času vyhradeného pre príslušné skupiny.
<P>
Teraz má slovo pán Obermayr, a to takisto o dodržiavaní predpisov rokovacieho poriadku.
<SPEAKER ID="051" NAME="Franz Obermayr" AFFILIATION="NI">
(DE) Vážený pán predsedajúci, predpokladám, že ste hovorili o mne. Chcel by som zdôrazniť to, čo povedala predchádzajúca rečníčka. Samozrejme by som vám chcel poďakovať za vašu veľkorysosť, keď ste umožnili vystúpiť desiatim rečníkom namiesto piatich. Prirodzene, že chápeme vaše časové obmedzenia, no dúfam, že pochopíte aj vy nás. Toto je veľmi dôležitá otázka. V Európe existujú oblasti, ktoré fungujú pod značnou záťažou a ktoré sú v najvyššej miere ohrozené. Samozrejme, platí to aj mimo činnosti výborov.
<P>
Po druhé, uviedli ste, že problém týkajúci sa postupu "catch the eye" nebol vyriešený. Žiadame, aby sa tento problém čo najskôr vyriešil, pretože neviem, či by sme sa nemali deň vopred postaviť do radu alebo predložiť žiadosť tri dni vopred a potom stráviť noc tu, aby sme konečne dostali možnosť prehovoriť. Takisto je dôležité, že ak si máme vypočuť len 10 rečníkov, potom by nám malo byť oznámené, kto sú tí desiati rečníci.
<P>
Bolo by vhodné a spravodlivé, keby sa čo najskôr zaviedla primeraná štruktúra. Mali by ste tak menej stresu a boli by ste oveľa populárnejší, keby ste umožnili vystúpiť viacerým rečníkom. Budeme takisto radi, keď sa nájde riešenie, s ktorým budeme spokojní. Prosím vás o zhovievavosť a ešte raz vám ďakujem za pochopenie.
<SPEAKER ID="052" NAME="Presedajúci">
Máte úplnú pravdu. Myšlienka upútania pozornosti predsedajúceho je celkom isto subjektívnou záležitosťou, keďže predsedajúci má oči, ale nemá oči na každej strane ako plazy, čo znamená, že tí z vás, ktorým sa podarí upútať jeho pozornosť, sú tí, ktorí zachytia jeho pohľad; zamestnanci sekretariátu vám v tejto veci môžu byť veľmi nápomocní. Napriek všetkému si myslím, že máte pravdu: je to problém, ktorý - to chápem - predsedníctvo Parlamentu neriešilo primeraným spôsobom.
<P>
Napríklad sa mi zdá celkom rozumné, že poslanci z príslušného výboru by mali mať prednosť, ako uviedla pani McGuinnessová, avšak v tejto veci neboli vydané žiadne usmernenia. Jediné usmernenie, ktoré bolo vydané, je to, že rozpravu vedie predsedajúci tak, ako to považuje za vhodné, čo ho celkom jasne stavia do veľmi zložitej pozície.
<P>
Okrem toho, samotní poslanci sa neriadia rokovacím poriadkom, keďže na žiadosť o vystúpenie počas postupu "catch the eye" sa nepoužíva modrá karta. Modrá karta sa používa na prerušenie rečníka, ktorý práve hovorí, keď mu chcete položiť otázku v trvaní 30 sekúnd. Medzi vami sú však poslanci, ktorí modrú kartu dvíhajú neustále.
<P>
Budeme musieť pre poslancov zorganizovať krátky kurz, aby sa naučili, že modrá karta má špecifické využitie a že ak chcú požiadať o vystúpenie počas postupu "catch the eye", musia zdvihnúť ruku a bielu kartu alebo použiť nejaký iný mechanizmus namiesto modrej karty.
<P>
Nechcem však predlžovať túto rozpravu. Sme už dosť pozadu a kým sme hovorili o tejto záležitosti, mohli už odznieť dva alebo tri príspevky.
<SPEAKER ID="053" NAME="Dacian Cioloş" LANGUAGE="FR">
Vážený pán predsedajúci, nie som si istý, či bolo položených veľa otázok. Určite som si všimol, že boli potvrdené niektoré zásady, ktoré, ako sme mali možnosť vidieť, boli uvedené aj v správe.
<P>
V každom prípade je jedna vec, ktorú som si vzal z tejto rozpravy, a to, že potrebujeme spoločnú poľnohospodársku politiku, poľnohospodársku politiku, ktorá musí byť politikou Spoločenstva, a že potrebujeme aj rozpočet, ktorý bude musieť zodpovedať cieľom, ktoré sme si stanovili v oblasti poľnohospodárstva. Z tohto dôvodu sa domnievam, že potrebujeme realistický rozpočet. Podľa môjho názoru je realistický rozpočet taký, ktorý je v súlade s cieľmi stanovenými pre spoločnú poľnohospodársku politiku.
<P>
Všimli sme si však, že od našich poľnohospodárov vyžadujeme čoraz viac. Samozrejme, že žiadame aj to, aby sa vyčlenené prostriedky využívali efektívnejším spôsobom a aby sa účtovali transparentnejšie. Mimochodom, vidím, že je prítomný aj môj kolega pán Lewandowski, komisár pre rozpočet; ktorý možno prišiel práve preto, aby nám potvrdil, že SPP bude disponovať rozpočtom, ktorý bude zodpovedať stanoveným cieľom.
<P>
Z tejto rozpravy som si tiež vzal to, že ak má poľnohospodárstvo - spoločná poľnohospodárska politika - dosiahnuť ciele, ktoré sme stanovili, musí zohľadniť všetky rozdiely medzi všetkými typmi poľnohospodárstva, ktoré existujú v Európskej únii. Musíme zohľadniť túto rozmanitosť, aby v regiónoch, v ktorých sa prejavuje, pomohli tieto rozličné typy poľnohospodárstva dosiahnuť ciele, a to nielen v súvislosti so zásobovaním trhu, výrobou a bezpečnosťou zásobovania trhu, ale aj pokiaľ ide o lepšiu informovanosť o životnom prostredí, riadenie prírodných zdrojov a kapacitu rozvoja hospodárstva vo vidieckych oblastiach. Musíme sa zamyslieť nad tým, akým spôsobom k tomu môže prispieť poľnohospodárstvo a agropotravinárske odvetvie.
<P>
Takisto som vzal na vedomie skutočnosť, že všetky myšlienky týkajúce sa budúcnosti spoločnej poľnohospodárskej politiky musia zároveň pomôcť podporiť mladých ľudí, musia poskytnúť vyhliadky mladým ľuďom, ktorí sa chcú usadiť, ktorí chcú investovať do poľnohospodárstva, aby bola poľnohospodárska činnosť činnosťou budúcnosti a aby sme mohli dosiahnuť naše ciele.
<P>
Takisto by som chcel vyslať jasný signál a odpovedať na otázku pána Kellyho, ktorá sa týkala priamej pomoci. Nemyslím si, že existujú pochybnosti, že ak máme dosiahnuť spravodlivejšie poľnohospodárstvo a transparentnejšiu a efektívnejšiu spoločnú poľnohospodársku politiku, musíme definovať jasné kritériá pre prerozdelenie tejto priamej pomoci v súlade s cieľmi, ktoré si stanovíme. Z tohto dôvodu podľa mňa nepredstavujú historické referencie spravodlivé, transparentné alebo objektívne kritériá. Musíme tieto historické referencie nahradiť oveľa jasnejšími cieľmi, ktoré vytvoria istú mieru spravodlivosti a umožnia lepšie zohľadniť poľnohospodársku rozmanitosť, ktorá existuje v Európskej únii. Členským štátom a regiónom to poskytne prostriedky na lepšiu návratnosť zdrojov, ktoré majú k dispozícii.
<P>
Na záver by som rád opätovne potvrdil, že pre Európu potrebujeme spoločnú poľnohospodársku politiku. Potrebujeme spoločnú poľnohospodársku politiku pre celú Európsku úniu a, samozrejme, spoločnú poľnohospodársku politiku, ktorá nebude brániť ostatným regiónom sveta v rozvoji svojho vlastného poľnohospodárstva.
<SPEAKER ID="054" NAME="George Lyon">
spravodajca. - Vážený pán predsedajúci, v prvom rade by som chcel len spomenúť niektoré z kľúčových tém, ktoré moji kolegovia vzniesli počas dnešnej rozpravy. Nový strategický význam pre potravinovú výrobu a SPP: rozhodne áno. Dva piliere: úplne s tým súhlasím. Potravinová výroba ako stredobod SPP: áno, presne o tom je SPP. Všetko ostatné sú dodatočné opatrenia, ktoré majú zabezpečiť ziskové poľnohospodárske odvetvie, ktoré bude schopné zaistiť environmentálny prínos, čeliť zmene klímy a všetko ostatné, čo sme stanovili v správe.
<P>
Veľký rozpočet: áno, úplne súhlasím; spravodlivosť voči starým a novým členským štátom: tento problém spomenuli mnohí poslanci a je to problém, ktorým sa musíme zaoberať. Je potrebné zabezpečiť objektívny a transparentný spôsob prerozdeľovania prostriedkov medzi členské štáty. Musia čeliť výzvam stratégie EÚ 2020. Je mimoriadne dôležité, aby sa poľnohospodárstvo a SPP považovali za súčasť riešenia zameraného na dosiahnutie týchto cieľov, a nie za súčasť problému.
<P>
Chcel by som oceniť prácu Michela Dantina, pána Häuslinga, pána Olejniczaka a Jima Nicholsona, mojich tieňových spravodajcov. Nadviazali sme vynikajúcu spoluprácu, aby sme vypracovali, ako sa domnievam, veľmi ambicióznu správu, ktorá prináša jasnú víziu toho, kde by podľa tohto Parlamentu mala smerovať SPP po roku 2013. Podľa môjho názoru to Parlament stavia do veľmi silnej pozície, pokiaľ ide o styk a rokovanie s Komisiou a Radou pre poľnohospodárstvo. Chcel by som vám povedať, pán komisár, aby ste sa k nám pridali a spolu zaistíme, aby sa táto vízia zmenila na skutočnosť.
<P>
(potlesk)
<SPEAKER ID="055" NAME="Presedajúci">
Rozprava sa skončila.
<P>
Hlasovanie sa uskutoční dnes, vo štvrtok 8. júla 2010 o 12.00 hod.
<P>
Znovu by som sa chcel ospravedlniť tým poslancom, ktorí dnes nedostali priestor na vyjadrenie. Ako povedala pani McGuinnessová, môžu svoje príspevky predložiť písomne.
<P>
Predložím túto záležitosť predsedníctvu, pretože je potrebné, aby sa objasnila. Takisto predsedníctvu navrhnem - a dúfam, že ma v tom všetci podporíte -, aby sa možnosť vystúpiť počas postupu "catch the eye" neposkytovala tým poslancom, ktorí nie sú prítomní na začiatku rozpravy, keď spravodajca predkladá svoju správu alebo keď sa slova ujíma komisár. Vznikla situácia, keď sú poslanci pobúrení skutočnosťou, že nedostali slovo, ale neboli tu, aby si vypočuli vysvetlenie a závery komisára alebo spravodajcu. Je potrebné zabezpečiť dôslednosť, ale musíme sa o to pričiniť všetci.
<P>
Písomné vyhlásenia (článok 149)
<SPEAKER ID="056" NAME="Sergio Berlato  " LANGUAGE="IT">
Spoločná poľnohospodárska politika (SPP) je jednou z najdôležitejších politík Európskej únie, keď vezmeme do úvahy, že výdavky na poľnohospodárstvo predstavujú približne 43 % rozpočtu EÚ. Podľa článku 33 Zmluvy o založení Európskeho spoločenstva je cieľom SPP zabezpečiť primerané ceny pre európskych spotrebiteľov a primeranú životnú úroveň pre poľnohospodárov.
<P>
V dôsledku nedávnej hospodárskej a finančnej krízy sa v rokoch 2008 a 2009 znížili príjmy poľnohospodárov v priemere o 12,2 %, boli zavedené prísnejšie podmienky pre dostupnosť úverov a vo vidieckych oblastiach stúpla miera nezamestnanosti. Volatilita cien výrobkov na poľnohospodárskych trhoch sa prudko zvýšila a očakáva sa, že bude naďalej rásť. Z tohto dôvodu sa domnievam, že v rámci budúcej SPP by sa mali zaviesť ustanovenia týkajúce sa minimálnej ochrannej siete, aby bolo možné odstrániť neistotu trhových cien a priniesť rýchle a účinné riešenia pre hospodárske krízy v tomto odvetví.
<P>
Organizácia pre výživu a poľnohospodárstvo odhaduje, že do roku 2050 vzrastie počet obyvateľov vo svete zo súčasných 6 miliárd na 9 miliárd a že zdvojnásobenie dopytu po potravinách si bude vyžadovať príslušný nárast celosvetovej výroby potravín. Potravinová bezpečnosť bude preto hlavným problémom budúceho poľnohospodárstva a úlohou Únie bude ďalej ju zabezpečiť v prospech európskych občanov.
<SPEAKER ID="057" NAME="Cristian Silviu Buşoi  " LANGUAGE="RO">
Prispôsobenie SPP novým sociálnym a hospodárskym skutočnostiam je dôležitý krok. Aby sme tak mohli urobiť, musíme nájsť odpoveď na niektoré kľúčové otázky. Plne súhlasím s potrebou zaistiť bezpečnosť dodávok potravín. Do akej miery však chceme byť nezávislí a do akej miery sme ochotní za to zaplatiť viac?
<P>
SPP až doteraz udržiavala na vysokej úrovni ceny za potraviny, ktoré sú v iných krajinách lacnejšie. EÚ nemôže podporovať voľný obchod a zároveň chrániť svoj vlastný poľnohospodársky trh. Musíme nájsť riešenia, ktoré EÚ umožnia presadzovať riadne globálne normy kvality, na základe čoho bude možné znížiť rozdiely medzi cenami poľnohospodárskych výrobkov v rôznych krajinách.
<P>
Som však väčšmi znepokojený vplyvom, ktorý mali reformy SPP na poľnohospodárov. Oddelenie platieb malo za následok iba presmerovanie priamych platieb na veľkých vlastníkov pôdy, ktorí celkom isto nie sú poľnohospodármi. Oddelenie platieb je potrebné, aby sa zabránilo nadmernej produkcii. Vyzývam však Komisiu, aby predložila spravodlivejšie kritériá tak, aby skutočný osoh z SPP mali poľnohospodári. Potrebujeme pre poľnohospodárov stimuly, najmä na podporu mladých ľudí, aby sa presťahovali do vidieckych oblastí. Nestane sa to však, kým bude v platnosti súčasný systém priamych platieb, ktorý je smiešny.
<SPEAKER ID="058" NAME="Nessa Childers  " AFFILIATION="S&amp;D">
písomne. - Spoločná poľnohospodárska politika (SPP) má potenciál ponúknuť riešenia pre mnohé problémy, ktorým v súčasnosti čelia európske poľnohospodárske podniky, čo je oveľa viditeľnejšie v štátoch, ktoré nie sú súčasťou EÚ, ako v Írsku, ktoré sa zaviazalo zabezpečiť spravodlivú a úplnú dohodu o SPP a napredovať prostredníctvom zavedenia zmien potrebných v rámci poľnohospodárstva 21. storočia. Aby sme však mohli zaistiť dôveru a záväzok európskeho poľnohospodárskeho spoločenstva, musí nová SPP ponúknuť poľnohospodárom stabilitu a prijateľné ceny za tovar, ktorý vyrábajú, tak ako je to v súčasnosti. Európski občania tak nezískajú len bezpečný tovar vysokej kvality, ktorý bude zaručene dopestovaný v súlade s prísnymi pestovateľskými normami, ale budú profitovať aj zo sociálnych a kultúrnych dôsledkov SPP, ako sú tie v druhom pilieri. EÚ si musí predovšetkým zachovať dôveru európskych poľnohospodárov. Poľnohospodárske spoločenstvo si uvedomuje, že touto novou dohodou sa zavedú zmeny, a v súčasnosti je pripravené ju akceptovať. Aby bolo možné využiť výhody tohto pozitívneho vzťahu, musia inštitúcie EÚ zabezpečiť modernú dohodu, ktorá bude zároveň úplná a spravodlivá pre všetkých.
<SPEAKER ID="059" NAME="Béla Glattfelder  " LANGUAGE="HU">
Európa bude aj po roku 2013 naďalej potrebovať účinnú a spoločnú poľnohospodársku politiku. Z tohto dôvodu by sa mal zachovať rozpočet EÚ na poľnohospodárstvo minimálne na súčasnej úrovni.
<P>
Európa nesie osobitnú zodpovednosť za zaručenie potravinovej bezpečnosti vo svete. Je to z toho dôvodu, že je to práve v Európe, kde sa môžu vyrábať najbezpečnejšie potraviny podľa najprísnejších noriem environmentálnej ochrany. Hlavnou úlohou SPP je preto zachovať výrobnú kapacitu poľnohospodárstva Európskej únie.
<P>
Z tohto dôvodu je nevyhnutné zabezpečiť, aby sa neznížili priame platby.
<P>
V prípade podpory vyčlenenej na rozvoj vidieka v rámci druhého piliera je potrebné zabezpečiť, aby sa využívala v prvom rade na poľnohospodárske účely.
<P>
Poľnohospodári by mali byť chránení pred nadmernou fluktuáciou intervenčných cien, ktorá bola v priebehu niekoľkých posledných rokov bežným javom. Potrebujeme nástroje trhovej intervencie a v niektorých odvetviach, ako je odvetvie vína a mlieka, opatrenia zamerané na obmedzenie dodávok. Znížili by sa tým straty poľnohospodárov vzniknuté v dôsledku cenovej fluktuácie.
<P>
Európsky obchod s potravinami je oveľa viac koncentrovaný ako potravinársky priemysel alebo poľnohospodárska výroba. Veľmi často sa stáva, že stovky poľnohospodárov súťažia s veľkými reťazcami hypermarketov a ich rokovacia pozícia je oveľa horšia. Preto musíme prispieť k zlepšeniu spolupráce medzi poľnohospodármi. To si však vyžaduje výnimku z prísnych pravidiel hospodárskej súťaže EÚ v oblasti poľnohospodárstva.
<P>
Dovoz z tretích krajín by mal podliehať rovnako prísnej ochrane životného prostredia, potravinovej bezpečnosti, dobrým životným podmienkam zvierat a ostatným nariadeniam, akým podliehajú európski poľnohospodári.
<SPEAKER ID="060" NAME="Elisabeth Jeggle  " LANGUAGE="DE">
Správa pána Lyona z vlastnej iniciatívy zahŕňa Parlament do rozpravy o budúcnosti SPP v skorej fáze. Chcela by som poďakovať všetkým, ktorí sa podieľali na vykonanej práci. Pre celé Spoločenstvo boli sformulované ciele zamerané na budúcnosť.
<P>
Pre mňa sú podstatné tri body, ktoré musíme zvážiť, ak chceme aj v budúcnosti zaistiť celoplošný a trvalo udržateľný poľnohospodársky rozvoj v rámci Európy. 1. Je dôležité zabezpečiť, aby bola SPP po roku 2013 primerane financovaná a aby sme pripravili vhodný rozpočet.
<P>
2. Vyskúšaná a osvedčená dvojpilierová štruktúra sa musí zachovať spolu so silným prvým pilierom a rovnako silným druhým pilierom. Jediný spôsob, ako môžeme zachovať model európskeho poľnohospodárstva, je zabezpečiť výrobu našich potravín pri dodržaní najprísnejších noriem v prvom pilieri a v druhom pilieri zabezpečiť dobré vyhliadky pre rozvoj vidieckych oblastí, vytvorenie pracovných miest a vybudovanie infraštruktúry pre poľnohospodárov a nepoľnohospodárov, mužov aj ženy, a najmä pre mladých ľudí.
<P>
3. Veľká fluktuácia na liberalizovaných trhoch a vplyv zmeny klímy naďalej vyžadujú ochrannú sieť. Pred nami ležia nové ciele, pokiaľ ide o zameranie trhu, bezpečnosť výrobkov, ochranu zvierat a potrebu ochrany životného prostredia a biodiverzity ako dôsledok zmeny klímy. Vzhľadom na tieto výzvy je dobrá poľnohospodárska politika do budúcnosti tou najlepšou politikou a je v záujme všetkých našich občanov.
<SPEAKER ID="061" NAME="Sandra Kalniete  " LANGUAGE="LV">
Toto uznesenie sa týka prechodu z oblasti, ktorá tvorila historický základ pre stanovenie podpory vo forme priamych platieb v budúcom období finančného plánovania. Poskytujeme tak možnosť prechodného obdobia. Takéto obdobie je dôležité, ale celých sedem rokov by bolo veľmi dlhé prechodné obdobie. Ak budeme v rámci zavádzania novej metódy prešľapovať na mieste, mohlo by to mať negatívny vplyv na splnenie dôležitého cieľa reformy SPP, ktorým je cielená, spravodlivá, vyvážená, jednoduchá a transparentná podpora. Jedným argumentom v prospech zachovania rozpočtu SPP na úrovni z roku 2013 sú odôvodnené očakávania nových členských štátov, že podpora SPP bude v ich prípade porovnateľná s podporou poskytovanou starším členským štátom. Som presvedčená, že SPP môže byť efektívna a skutočne spoločná len vtedy, keď bude zameraná na zabezpečenie spravodlivej hospodárskej súťaže medzi všetkými európskymi poľnohospodármi. Nenarušená hospodárska súťaž v Európe je zároveň predpokladom konkurencieschopnosti európskych poľnohospodárov na svetových trhoch. Chcela by som zdôrazniť politickú vôľu vyjadrenú v uznesení, a to v súvislosti s posilnením pozície primárnych výrobcov v rámci potravinového dodávateľského reťazca, aby sa organizácie primárnych výrobcov stali efektívnejšie a mohli rokovať s významnými obchodníkmi a spracovateľskými podnikmi za rovnakých podmienok. Dúfam, že prvok rozvoja vidieka bude v SPP skonsolidovaný a že pozornosť stratégie v oblasti rozvoja vidieka sa zameria najmä na vidiecke spoločenstvá, zlepšenie životného prostredia, modernizáciu a reštrukturalizáciu poľnohospodárstva, posilnenie súdržnosti, zlepšenie predaja v oblasti výroby a konkurencieschopnosti, zachovanie pracovných miest vo vidieckych oblastiach a zmenu klímy, obnoviteľné zdroje energie a biodiverzitu.
<SPEAKER ID="062" NAME="Filip Kaczmarek  " LANGUAGE="PL">
Budúcnosť spoločnej poľnohospodárskej politiky po roku 2013 je pre nás nesmierne dôležitá. Od SPP závisí mnoho dôležitých vecí - štruktúra rozpočtu Európskej únie a budúcnosť poľnohospodárstva, poľnohospodárov a vidieckych oblastí. Celý Európsky parlament si musí byť vedomý významu SPP pre budúcnosť EÚ. Samozrejme, že kľúčovou záležitosťou sú priame platby, rovnako ako potreba odstránenia rozdielov medzi nimi v rôznych krajinách. Rozdiely medzi výškou platieb v rôznych členských štátoch sú v súčasnosti príliš veľké. Oslabuje sa tým zmysel pre solidaritu, rovnosť a spolupatričnosť. To, čo poľnohospodári najviac potrebujú, sú stabilné príjmy, a to teraz, ako aj z dlhodobého hľadiska. Bez toho je veľmi ťažké zmodernizovať poľnohospodárske podniky a bude ťažké udržať aj priaznivý vplyv poľnohospodárstva na prírodné a kultúrne prostredie. Musíme sa preto vynasnažiť zabezpečiť, aby budúce zmeny v rámci spoločnej poľnohospodárskej politiky viedli k stabilným príjmom pre európskych poľnohospodárov. Ďakujem veľmi pekne.
<SPEAKER ID="063" NAME="Mairead McGuinness  " AFFILIATION="PPE">
písomne. - Vítam túto správu, ktorá je prvým krokom smerom k preskúmaniu formy a obsahu spoločnej poľnohospodárskej politiky (SPP) po roku 2013. Táto správa znovu potvrdzuje, že aj po roku 2013 budeme mať SPP, že by mala zostať spoločnou politikou a že jej rozpočet by sa mal zachovať minimálne na súčasnej úrovni. Táto správa sa pevne zasadzuje za zachovanie politiky EÚ a odmieta snahy o jej opätovný presun na úroveň členských štátov. Poľnohospodári by mali veriť, že tento Parlament chápe ich obavy. SPP po roku 2013 by mala podporovať aktívnych výrobcov a odmeňovať ich za potraviny, ktoré produkujú, a za mnohé verejné statky, ktoré spoločnosti poskytujú vrátane veľmi dobrých životných podmienok zvierat a environmentálnych noriem. Opatrenia na podporu trhu budú dôležité pri zabezpečovaní primeraných ochranných sietí voči mimoriadnej volatilite trhu, ktorá bude v budúcnosti pravdepodobne charakteristickou črtou trhu. Len 7 % poľnohospodárov EÚ má menej ako 35 rokov, čo je dôrazné upozornenie, že musíme zabezpečiť podmienky pre zamestnanie mladých ľudí v poľnohospodárstve. Je dôležité, aby sme sa v SPP po roku 2013 dôsledne zameriavali na mladú generáciu, aby sme zabezpečili rozvoj poľnohospodárstva inovačným a účinným spôsobom.
<SPEAKER ID="064" NAME="Ivari Padar  " LANGUAGE="ET">
Na začiatok chcem poďakovať nášmu kolegovi pánovi Lyonovi za to, že vypracoval veľmi vyváženú správu. Domnievam sa, že nám to umožnilo vytvoriť dobrý základ pre rokovania v blízkej budúcnosti. Zmena poľnohospodárskej politiky je pravdepodobne jednou z hlavných úloh tohto plenárneho zasadnutia. Je pravda, že ovocie týchto právnych predpisov zožneme až oveľa neskôr, možno až o desať rokov. Hoci najdôležitejšou úlohou poľnohospodárstva je zabezpečovať potraviny, význam poľnohospodárstva pre verejný záujem sa uznáva v čoraz väčšej miere, či sa už prejavuje v oblasti sociálnej politiky, životného prostredia alebo kultúry. Relatívne malá časť obyvateľstva v súčasnosti dodáva potraviny 100 % ľudí, hospodárskym spôsobom využíva pôdu a stará sa o sociálnu vyváženosť vidieckych oblastí v celej Európskej únii. Táto správa je dobrým základom pre ďalšie rokovania. Ďakujem vám za pozornosť.
<SPEAKER ID="999" NAME="Ulrike Rodust  " AFFILIATION="S&amp;D">
písomne. - (DE) Ďakujem pánovi spravodajcovi. Mnohé z myšlienok našej skupiny boli zapracované do predloženej správy a pred nami tak leží veľmi dobrý výsledok.
<P>
Naším prvoradým cieľom musí byť zabezpečenie výroby vysoko kvalitných potravín v Európe.
<P>
V rámci rokovania o organizácii poľnohospodárskej reformy sa často hovorilo o kompenzácii verejných statkov. Podľa môjho názoru sa táto rozprava uberá správnym smerom.
<P>
Spoločná poľnohospodárska politika získa uznanie, ktoré si zaslúži, len vtedy, keď budú občania EÚ presvedčení, že sa skutočne vynakladá úsilie a že finančné prostriedky sa jednoducho nevyplácajú celoplošne.
<P>
Rozvoj vidieckych oblastí zohráva čoraz väčšiu úlohu. Aby sme zabránili vyhladeniu a vyľudneniu nášho poľnohospodárstva, musíme vypracovať ďalšie nástroje, ktoré zabránia hromadnému vyľudňovaniu vidieka.
<P>
Aktívne vidiecke oblasti sú atraktívnym prostredím pre život nielen pre poľnohospodárov, ale aj pre ľudí, ktorí nechcú žiť v mestách.
<P>
V pléne by sme mali prevažnou väčšinou schváliť správu v jej súčasnej podobe a vyslať tak navonok jasný signál.
<SPEAKER ID="065" NAME="Csaba Sógor  " LANGUAGE="HU">
Keď sa začal proces európskej integrácie, spoločná poľnohospodárska politika nielenže zabezpečovala dodávku potravín obyvateľstvu, ale stanovila aj základ pre moderné európske poľnohospodárstvo a ostatné špecifické politiky. Európska únia však nedávno získala 12 nových členských štátov. To znamená, že EÚ získala okrem 6 miliónov obyvateľov, ktoré mala pred rokom 2004, novú poľnohospodársku populáciu v počte 7 miliónov obyvateľov. Okrem toho sa v dôsledku pristúpenia nových členských štátov rozšírila poľnohospodárska pôda EÚ s rozlohou 130 miliónov hektárov o 40 % na 185 miliónov. V čase pristúpenia nové členské štáty očakávali, že v priebehu času budú ich poľnohospodári dostávať z SPP podporu v rovnakej výške ako poľnohospodári v starých členských štátoch. To však bude možné dosiahnuť len vtedy, ak sa zdroje vyčlenené na poľnohospodársku politiku po roku 2013 neznížia. EÚ musí zohľadniť odlišné situácie a potreby členských štátov, keďže európske poľnohospodárstvo bude podporovať záujmy členských štátov, poľnohospodárov a občanov v rovnakej miere len vtedy, ak tieto zdroje nebudú rozdelené nespravodlivým spôsobom z dôvodu rozdielov v úrovni modernizácie.
<SPEAKER ID="066" NAME="Csaba Sándor Tabajdi  " LANGUAGE="HU">
Spoločná poľnohospodárska politika si vyžaduje zásadnú a ambicióznu reformu, ktorá bude zohľadňovať špecifickú situáciu nových členských štátov. Zachovanie SPP je v očiach európskych daňových poplatníkov ospravedlniteľné a obhájiteľné v rámci rokovaní s ministerstvami financií len vtedy, keď budeme môcť dokázať, že okrem európskej potravinovej bezpečnosti môže poľnohospodárstvo spoločnosti poskytovať aj sociálne a environmentálne verejné statky. Domnievam sa, že spoločnú poľnohospodársku politiku môže zachrániť len rozsiahla reforma. Investície nových členských štátov do poľnohospodárstva by sa mali podporiť prostredníctvom dotovaných benefitov, v opačnom prípade bude európske poľnohospodárstvo fungovať na dvoch, alebo ak zohľadníme situáciu v Rumunsku a Bulharsku, na troch odlišných úrovniach rozvoja. Na základe toho sa budú ďalej zväčšovať rozdiely medzi EÚ 15 a 12 novými členskými štátmi. Dosiahnutie ekologického poľnohospodárstva v Európe a výroba environmentálnych verejných statkov si vyžaduje nové investície, a to najmä v nových členských štátoch. Poľnohospodári by nemali byť trestaní, ale mali by sa im poskytovať finančné stimuly, ktoré im pomôžu zakúpiť stroje umožňujúce obrábanie pôdy šetrné k životnému prostrediu a pôde, nahradenie genofondu pestovaných druhov a investície na ochranu životného prostredia a čistoty vody.
<SPEAKER ID="067" NAME="Artur Zasada  " LANGUAGE="PL">
V rámci reformy SPP nesmieme zabúdať na zásady integrácie, solidarity a súdržnosti. Priame platby sa vo veľkej miere týkajú bezpečnosti dodávok potravín. Nielenže pomáhajú stabilizovať príjmy poľnohospodárov, ale sú aj kompenzáciou za náklady spojené s čoraz vyššími požiadavkami na oblasť poľnohospodárstva. Ak neodstránime rozdiely v rámci úrovne priamej podpory, tento nástroj - hlavný finančný nástroj SPP - bude aj naďalej rozdeľovať Európsku úniu na staré a nové členské štáty. Zanechanie historických kritérií prerozdeľovania nebude len symbolickým gestom lepšej integrácie, ale prispeje aj k zabezpečeniu rovnakých podmienok hospodárskej súťaže na jednotnom trhu Spoločenstva. Okrem toho je dôležité, aby bola stratégia v oblasti rozvoja vidieka aj naďalej kľúčovým prvkom SPP na podporu hospodárskeho a sociálneho rozvoja v širšom zmysle. V tejto súvislosti zohráva zásadnú úlohu pokračujúca reštrukturalizácia a modernizácia poľnohospodárskych podnikov, ako aj mnohé inovácie zamerané na zvýšenie účinnosti a zlepšenie konkurencieschopnosti v rámci rozšírenej Únie. Silný druhý pilier je príležitosťou, ako pomôcť mladým poľnohospodárom v začiatkoch v oblasti poľnohospodárstva a zlepšiť kvalitu života, stimulovať spoločnosť a zlepšiť situáciu žien vo vidieckych oblastiach.
