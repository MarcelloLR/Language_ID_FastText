<CHAPTER ID="023">
Zabezpečenie kvality potravinárskych výrobkov: harmonizácia alebo vzájomné uznávanie noriem (krátke prednesenie) 
<SPEAKER ID="205" NAME="Predsedajúca">
Ďalším bodom programu je krátke prednesenie správy pani Petreovej v mene Výboru pre poľnohospodárstvo a rozvoj vidieka o zabezpečení kvality potravinárskych výrobkov: harmonizácia alebo vzájomné uznávanie noriem.
<SPEAKER ID="206" NAME="Maria Petre">
spravodajkyňa. - (RO) V prvom rade by som chcela poďakovať Európskej komisii za túto vítanú iniciatívu zelenej knihy o kvalite poľnohospodárskych výrobkov a za začatie konzultácií o tejto téme.
<P>
Zelená kniha zodpovedá reálnym potrebám členských štátov propagovať imidž svojich poľnohospodárskych výrobkov, najmä pokiaľ ide o kvalitu, medzi európskymi spotrebiteľmi a spotrebiteľmi v iných krajinách. Tieto vysoké štandardy požadujú naši spotrebitelia a sú prostriedkom na dosiahnutie čo najväčšej pridanej hodnoty. Hoci spolurozhodovací postup sa tu neuplatňuje, dúfam, že názor Európskeho parlamentu sa v nasledujúcich fázach predsa len vezme do úvahy.
<P>
Tiež by som chcela poďakovať svojim kolegom z Výboru pre poľnohospodárstvo a rozvoj vidieka a hlavne odborníkom za ich podporu pri presadzovaní tejto správy.
<P>
K najdôležitejším návrhom obsiahnutým v tejto správe patria zjednodušenie obchodných noriem, lepšie informovanie spotrebiteľov, hlavne o pôvode potravinárskych výrobkov, a lepšia ochrana európskych kvalitných výrobkov na globálnej úrovni.
<P>
Politiku kvality nemožno oddeliť od otázky budúcnosti spoločnej poľnohospodárskej politiky (SPP) alebo od takých problémov, akými sú zmena klímy, potreba zachovania biodiverzity, dodávky energie a hospodárenie s vodnými zdrojmi. Okrem toho sa spotrebitelia, ako všetci vieme, stále viac zaujímajú nielen o bezpečnosť potravín, ale aj o pôvod a výrobné metódy potravinárskych výrobkov.
<P>
V mysliach spotrebiteľov sú systémy certifikácie spojené so zárukou vyššej kvality. Cieľom noriem musí byť pomôcť poľnohospodárom pri dodávaní kvalitných výrobkov, ktoré zodpovedajú očakávaniam spotrebiteľov, nie sú pre spotrebiteľov sklamaním a uľahčujú porovnávanie cien medzi výrobkami rôznej kvality.
<P>
Ako spravodajkyňa by som uvítala zníženie zložitosti európskeho systému základných noriem a počtu predpisov, ktoré musia európski poľnohospodári dodržiavať. Podporujem zjednodušovanie a prijímanie pravidiel, ktoré v dostatočnej miere zabezpečia potravinovú bezpečnosť v EÚ.
<P>
Tiež navrhujem spôsoby, akými by sa dal zjednodušiť postup vypracovávania noriem, a to prostredníctvom zrýchlenia postupov Komisie, presunu tejto záťaže na iné orgány alebo odkazovania na medzinárodné normy. Tiež si myslím, že toto zjednodušenie musí zohľadňovať administratívnu záťaž, ktorej sú vystavené verejné orgány a ďalšie príslušné subjekty. Vývoj potrieb na trhu a technológie môžu spôsobiť, že obchodné normy sa stanú čiastočne zastaranými a bude potrebné ich prispôsobenie a aktualizácia.
<P>
Európska únia musí trvať na tom, aby všetky potravinové výrobky spĺňali jej výrobné normy, najmä pokiaľ ide o zdravie a bezpečnosť. Okrem toho musí Európska únia zabezpečiť rovnaké podmienky medzi výrobkami vyrábanými na miestnej úrovni a v tretích krajinách. Som za zavedenie povinnosti uvádzať miesto výroby primárnych výrobkov prostredníctvom označenia "vyrobené v Európskej únii” alebo mimo nej.
<P>
Tiež som za rozšírenie tohto systému na spracované potravinárske výrobky a domnievam sa, že by mal zohľadňovať pôvod hlavných zložiek a surovín a upresňovať ich miesto pôvodu, ako aj miesto posledného spracovania výrobku. Myslím si, že treba stanoviť pravidlá používania výrazov "horský" a "ostrovný", pretože by sa tak podstatne zvýhodnili poľnohospodárske výrobky a potraviny pochádzajúce z týchto znevýhodnených regiónov.
<SPEAKER ID="207" NAME="Jacques Barrot" LANGUAGE="FR">
Vážená páni predsedajúca, chcel by som poďakovať spravodajkyni, pani Petreovej, za túto správu. Európska politika v oblasti kvality poľnohospodárskych výrobkov je dôležitou témou pre poľnohospodárov, subjekty všeobecne zapojené do potravinového reťazca a, samozrejme, pre spotrebiteľov. Preto prijala Komisia zelenú knihu o kvalite poľnohospodárskych výrobkov a pred vypracovaním legislatívnych návrhov sa poradila so zainteresovanými stranami.
<P>
Komisia víta vašu správu, pani Petreová, ako aj diskusie, ktoré prebehli v niektorých výboroch Európskeho parlamentu. Tieto diskusie boli otvorené, aby spolu s 560 príspevkami prijatými počas konzultačného obdobia pomohli Komisii definovať strategické smernice, ktoré by mali byť zverejnené v oznámení naplánovanom na koniec mája tohto roka.
<P>
Zámerom Komisie je pomôcť európskym poľnohospodárom upozorniť na náročné požiadavky na výrobu, ktoré musia spĺňať. Hovoril som, že návrh, aby sa uvádzalo miesto výroby, získal veľmi malú podporu, a ešte menšiu podporu získala myšlienka, aby európske logo označovalo, že výrobok spĺňa európske normy. Na druhej strane sa požaduje označovanie "krajiny pôvodu".
<P>
Komisia víta podporu svojej politiky zjednodušovania obchodných noriem. Komisia vždy bola za zjednodušovanie právnych predpisov tam, kde je to potrebné. Preto vaša správa, pani Petreová, je pre nás povzbudením, aby sme pokračovali v našej práci.
<P>
Komisia vzala na vedomie požiadavku definovať dobrovoľné používanie vyhradeného označovania ako "farma” alebo "horský”. Môžem vám povedať, že toto je názor aj väčšiny tých, ktorí reagovali na zelenú knihu.
<P>
Pokiaľ ide o geografické údaje, Komisia sa stotožňuje s vaším názorom. Postupy treba zjednodušiť alebo aspoň urýchliť. V súčasnosti hodnotíme reakcie na zelenú knihu, aby sme sa mohli rozhodnúť, ako to treba urobiť.
<P>
Otázka agentúry zostáva otvorená. Zatiaľ treba dôkladne zvážiť výhody a nevýhody takéhoto orgánu.
<P>
Pokiaľ ide o rokovania s WTO, môžem vás uistiť, že uznanie európskych systémov kvality zostáva pevnou súčasťou programu Komisie. Črtá sa dosiahnutie konsenzu, pokiaľ ide o potrebu harmonizovať systémy certifikácie, vytvoriť pre ne rámec a dosiahnuť vzájomné uznávanie medzi týmito systémami. Možno by na to stačili usmernenia, čím by sa predišlo zbytočným administratívnym obmedzeniam.
<P>
Toto je prvý krok na ceste ku skutočnej politike kvality poľnohospodárskych výrobkov. Komisia teraz netrpezlivo očakáva ďalšie kroky a plodné diskusie a v mene svojej kolegyne, pani Fischerovej Boelovej, vás uisťujem, že Komisia zapojí Parlament do všetkých budúcich krokov, ktoré v tejto oblasti podnikne. Je to oblasť, ktorá je, ako ste správne zdôraznili, pani Petreová, dôležitá nielen pre výrobcov, ale pre nás všetkých ako spotrebiteľov.
<SPEAKER ID="208" NAME="Predsedajúca">
Týmto uzatváram tento bod rokovania. Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="209" NAME="Magor Imre Csibi  " AFFILIATION="ALDE">
písomne. - V mimoriadne globalizovanom svete čelia poľnohospodári čoraz väčšiemu tlaku. Aby si zaistili konkurencieschopnosť, môžu buď znížiť náklady alebo sa špecializovať na výrobu vysoko kvalitných špecializovaných produktov. Preto systémy kvality potravinárskych výrobkov nielen poskytujú spotrebiteľom autentické výrobky, ale tiež podporujú rozvoj vidieka. Aby sme dali poľnohospodárom alternatívu rozvoja vidieka, musíme zjednodušiť obchodné normy a silnejšie stimulovať drobných výrobcov, aby sa do tohto procesu zapojili. Zjednodušenie noriem však neznamená menej kvality alebo autenticity. Normy EÚ pre umiestnenie potravinárskych výrobkov na trh už teraz patria medzi najprísnejšie na svete. Aby sa zachovala dôvera v systémy kvality, je potrebné implementovať ich so zosilnenou kontrolou a systémami sledovania pôvodu. Okrem toho v prípade "chránených zemepisných označení" alebo "chránených označení pôvodu" by bolo vhodné označiť hlavnú zložku (hlavné zložky) aj s miestom pôvodu, ak nepochádza (nepochádzajú) z danej oblasti. Spotrebitelia identifikujú v týchto výrobkoch špecifické vlastnosti vyplývajúce z určitého pôvodu alebo metódy pestovania. Existujú však prípady, keď sa na etikete neuvádza presne tá istá zložka, ktorá je použitá v potravinárskom výrobku, napríklad "parmská šunka", ktorá v skutočnosti nepochádza z Parmy.
<SPEAKER ID="210" NAME="Véronique Mathieu  " LANGUAGE="FR">
Spotrebiteľ je čoraz náročnejší, pokiaľ ide o kvalitu, pôvod a bezpečnosť poľnohospodárskych výrobkov. EÚ úspešne zaviedla systém označovania kvality, ktorý zaručuje pravosť regionálnych výrobkov a tradičné metódy výroby. Členské štáty a EÚ majú teraz povinnosť podporovať tieto kvalitné výrobky a snažiť sa ich ešte viac chrániť na medzinárodnej úrovni. To predpokladá zaručenie spravodlivej hospodárskej súťaže medzi európskymi výrobkami a výrobkami z tretích krajín hlavne prostredníctvom ochrany európskych poľnohospodárov pred akýmkoľvek výrobkom, ktorý neoprávnene používa uznávané označenie. Výrobky, ktorých názvy by mohli byť používané neoprávnene, by mali byť medzinárodne chránené vo WTO a akákoľvek žiadosť z tretích krajín o registráciu chráneného označenia by mala podliehať prísnejšej kontrole. Aby bolo možné poskytnúť spotrebiteľovi viac informácií, je dôležité, aby bola na etikete uvedená krajina pôvodu primárnych výrobkov a v prípade spracovaných výrobkov pôvod hlavných zložiek a miesto posledného spracovania.
<P>
Aby zároveň zabezpečila podporu zásady "podmieneného prístupu na trh", musí EÚ odporučiť WTO, aby prijala prísnejšie ochranné normy pre kvalitné výrobky, aby dovážané výrobky podliehali tým istým požiadavkám na bezpečnosť a kvalitu ako európske výrobky.
<SPEAKER ID="993" NAME="Czesław Adam Siekierski  " LANGUAGE="PL">
Vážená pani predsedajúca, kvalita je kľúčovým slovom v celom reťazci potravinárskej výroby, inak povedané "z poľa až na stôl”. Je nesmierne dôležité, aby spotrebitelia v EÚ vedeli o prísnych požiadavkách a normách prijatých v oblasti potravinárskych výrobkov, ktoré musia poľnohospodári a výrobcovia poľnohospodárskych a potravinárskych výrobkov dodržiavať, ako aj o nákladoch, ktoré sú s tým spojené. Potravinárske výrobky pochádzajúce z EÚ sa vyznačujú svojou vysokou kvalitou, čomu zodpovedajú prísne normy, ktoré musia spĺňať. To isté sa nedá vždy povedať o dovážaných tovaroch.
<P>
Nemyslím si, že by sme na úrovni Spoločenstva mali vytvárať ďalšie systémy certifikácie alebo ďalšie symboly na rozlišovanie potravinárskych výrobkov v EÚ. To by len viedlo k zavádzaniu spotrebiteľa. Skôr by sme sa mali zamerať na propagačné opatrenia s cieľom informovať spotrebiteľov o symboloch EÚ, ktoré sa už používajú a ktoré by spotrebitelia mali vnímať ako záruku kvality.
<P>
Ďalším problémom je vylepšenie procesu hodnotenia žiadostí týkajúcich sa regionálnych výrobkov a urýchlenie procesu registrácie. Vybavovanie týchto žiadostí Európskou komisiou sa bohužiaľ ťahá celé roky. Poľské regióny Malopoľsko a Kielce stále čakajú na registráciu výrobkov ako fasola korczyńska (korczynská fazuľa), kiełbasa lisiecka (lisiecka klobása), wiśnia nadwiślanka (višňa nadvislanka), śliwka szydłowska (szydlovská slivka), jabłka łąckie (łąckovské jablká), obwarzanek krakowski (krakovský bagel) a fasola z Doliny Dunajca (fazuľa z doliny Dunajca).
