<CHAPTER ID="013">
Výročná správa Európskej únie o ľudských právach - Francúzska iniciatíva pre OSN o depenalizácii homosexuality (rozprava) 
<SPEAKER ID="281" NAME="Predsedajúca">
Ďalším bodom programu je spoločná rozprava o vyhláseniach Rady a Komisie o výročnej správe Európskej únie o ľudských právach a o francúzskej iniciatíve pre OSN o depenalizácii homosexuality.
<P>
Máme menší problém: zástupkyňa Rady pani Yadová sa zatiaľ nemôže zúčastniť na našom rokovaní. Je v lietadle niekde v blízkosti Štrasburgu, ale lietadlo ešte nedostalo povolenie na pristátie. Navrhujem, aby sme začali s Komisiou a pokračovali rozpravou a aby sme pani Yadovej dali slovo v priebehu rokovania.
<SPEAKER ID="282" NAME="Benita Ferrero-Waldner" LANGUAGE="DE">
Ďakujem, vážená pani predsedajúca. (FR) Dámy a páni, stretávame sa opäť na konci roka pri príležitosti zverejnenia výročnej správy o ľudských právach.
<P>
Toto stretnutie má osobitný význam v tomto roku, keď si pripomíname 60. výročie Všeobecnej deklarácie ľudských práv. Deklarácia s dokonalou jednoduchosťou 30 článkov a univerzálnou víziou, ktorú stelesňuje, nezostarla. Práve naopak: vo svete, v ktorom sa každodenne porušujú základné práva veľkého počtu ľudí, je významná ako pri svojom vyhlásení. Každý z týchto prípadov nám pripomína, že treba vykonať ešte veľa práce, aby sa práva zakotvené v deklarácii stali hmatateľnou skutočnosťou.
<P>
Spolu s celým Európskym parlamentom som bola dnes predpoludním veľmi dojatá prítomnosťou väčšiny laureátov Sacharovovej ceny a takisto ma veľmi dojali slová pani Bonnerovej. Všetkých obhajcov ľudských práv veľmi obdivujem.
<P>
Výročná správa o ľudských právach, dámy a páni, stanovuje opatrenia, ktoré prijala Európska únia pri dosahovaní tohto cieľa. Chcela by som zdôrazniť dva významné trendy a dve úlohy.
<P>
Prvý trend, ktorý by som chcela spomenúť, je dobrý pokrok, ktorý Európska únia dosiahla v roku 2008 pri konsolidácii nástrojov vonkajšej politiky s cieľom riešiť diskrimináciu a násilie voči ženám. Popri symbolických situáciách, ako napríklad vo východnom Kongu, predstavuje násilie voči ženám globálny problém.
<P>
Uplatňovanie rezolúcií Bezpečnostnej rady č. 1325 "Ženy, mier a bezpečnosť" a č. 1820 "Násilie voči ženám" je stále nedostatočné.
<P>
Generálny tajomník Organizácie Spojených národov Pan Ki-mun nedávno kladne reagoval na žiadosť, ktorú som mu predložila s podporou 40 predstaviteliek žien, na zorganizovanie ministerskej konferencie v roku 2010 o uplatňovaní rezolúcie č. 1325, čo ma veľmi teší.
<P>
Z tejto perspektívy zlepšíme koordináciu európskych nástrojov. Rada prednedávnom prijala nový celkový prístup k uplatňovaniu rezolúcií č. 1325 a 1820, ktorý sa vzťahuje na operácie v súvislosti s Európskou bezpečnostnou a obrannou politikou a na nástroje Spoločenstva. To nám pomôže zlepšiť integráciu rodovej perspektívy - od prevencie a krízového manažmentu až po zabezpečenie mieru a obnovy.
<P>
Európska únia v rovnakom duchu práve teraz, počas francúzskeho predsedníctva, prijala nové usmernenia Európskej únie k boju proti násiliu a diskriminácii voči ženám.
<P>
Druhý trend, ktorý je pre mňa veľmi dôležitý, sa týka našich dialógov o ľudských právach. V roku 2008 sme otvorili nové dialógy s Kazachstanom, Kirgizskom, Turkménskom a Tadžikistanom, čím sme dosiahli svoj cieľ zapojiť do dialógu všetky krajiny strednej Ázie. Tento rok sme podobne uskutočnili dve sľubné kolá rokovaní v našom novom dialógu s Africkou úniou.
<P>
Napokon sme rozhodli o praktických podrobnostiach piatich nových dialógov v Latinskej Amerike. Sme jednoznačne rozhodnutí zapojiť občiansku spoločnosť do prípravy dialógov a ich ďalšieho rozvíjania. Tieto dialógy nie sú jednoduché, ako preukázal nedávny dialóg s Čínou, a preto je dôležité zvážiť vplyv tohto úsilia. Musíme preskúmať, ako možno zlepšiť prepojenie medzi politickým posolstvom a konkrétnymi opatreniami v praxi.
<P>
Tým sa dostávam k dvom úlohám, ktoré som spomenula na začiatku. Po prvé, chcela by som prediskutovať mnohostrannú úlohu. Pôsobenie Organizácie Spojených národov je absolútne nevyhnutné ako záruka univerzálnosti ľudských práv. Ako môžeme zlepšiť účinnosť Organizácie Spojených národov a náš prínos k jej činnosti? Činnosť Európskej únie bezpochyby prináša výsledky, ako napríklad podporu čoraz väčšieho počtu krajín pre rezolúciu o treste smrti alebo schválenie rezolúcií o Iráne, KĽDR a Mjanmarsku, iniciatívy, ktoré začala alebo spolufinancovala Európska únia v New Yorku.
<P>
V súvislosti s dnešným spoločným vyhlásením Rady a Komisie by som chcela potvrdiť našu podporu francúzskej iniciatívy týkajúcej sa sexuálnej orientácie. Komisia je pripravená predložiť tieto otázky vrátane depenalizácie homosexuality v rámci kontaktov s tretími krajinami pri dodržaní vzájomného rešpektovania, citlivého prístupu a vzájomných tradícií.
<P>
V Ženeve sa začína všeobecný periodický prieskumný proces. Tieto výsledky nás však nesmú zaslepiť a musíme vnímať čoraz väčšie ťažkosti, ktoré má Európska únia vo funkcii sprostredkovateľa v rámci OSN, ktorá je čoraz viac polarizovaná a v rámci ktorej krajiny konajú spoločne v blokoch. Odporúčania správy pani Andrikienėovej, o prijatie ktorej bude váš Parlament požiadaný v januári, pomôže pri ďalšom rozvíjaní našich pozícii v týchto otázkach.
<P>
Druhou úlohou je napokon účinnosť. Európska únia zintenzívňuje svoje aktivity v prospech ľudských práv v čoraz väčšom počte krajín. Ako môžeme zlepšiť účinnosť? Myslím si, že musíme zabezpečiť zlepšenie prepojenia medzi rôznymi nástrojmi, aby sa zameriavali na naše priority, či už je to politický dialóg, diplomatické kroky a európsky nástroj pre demokraciu a ľudské práva, pozorovanie volieb alebo aj integrácia aspektu ľudských práv do našich ostatných vonkajších politík.
<P>
Hlavnou úlohou všetkých inštitúcií by preto malo byť zosúladenie postupov, a teda zvýšenie účinnosti.
<SPEAKER ID="283" NAME="Laima Liucija Andrikienė" LANGUAGE="LT">
Pre Európsky parlament by bolo nemysliteľné diskutovať o ľudských právach v súčasnom svete a nespomenúť pritom Chua Ťiu. Pred niekoľkými hodinami sme sa zúčastnili na dojímavej slávnosti, na ktorej sa nemohol zúčastniť samotný Chu Ťia, ale dnes sa ľudia na celom svete dozvedia o jeho práci a úsilí pri ochrane práv ľudí trpiacich na AIDS a v rámci boja za ochranu životného prostredia v Číne. Pred niekoľkými týždňami som bola v Číne a sama som sa presvedčila, aký oprávnený je boj Chua Ťiu za ochranu životného prostredia. Je hrozné, keď ľudia v dôsledku obrovského znečistenia nemôžu vidieť slnko na oblohe. Dnes musíme spomenúť aj bývalých laureátov Sacharovovej ceny, ktorými sú: Schan Su Ťijová z Mjanmarska, Oswaldo Payá a Ženy v bielom. Nik z nich tu dnes nemôže byť s nami v Európskom parlamente a opäť musíme diskutovať o neuspokojivej situácii v oblasti ľudských práv v Mjanmarsku a na Kube.
<P>
Pred týždňom sme spomenuli 60. výročie Všeobecnej deklarácie ľudských práv, ale dnes musíme tiež uznať, že mnohé krajiny nielenže nerešpektujú ľudské práva, ale ich jednoznačne porušujú. Vedieme rozpravu o výročnej správe o ľudských právach vo svete za rok 2008. Správa sa komplexne zaoberá problematikou ľudských práv. Treba zablahoželať Európskej rade a Komisii k príprave tohto vynikajúceho dokumentu. Chcela by som zdôrazniť niekoľko vecí: po prvé, ako spomenula pani Ferrerová-Waldnerová, Radu OSN pre ľudské práva a úlohu Európskej únie v rámci tejto rady, ako aj všeobecnú úlohu OSN pri obrane ľudských práv na svete; po druhé, politické míľniky Európskej únie v súvislosti s trestom smrti a jeho uplatňovaním a po tretie, dialógy a konzultácie o ľudských právach.
<P>
Vážení kolegovia, podľa mňa je veľmi dôležité, aby Rada OSN pre ľudské práva jednostranne a cielene využila svoj mandát, ktorý dostala od OSN, s cieľom chrániť ľudské práva a zabezpečiť maximálnu transparentnosť inštitúcií a účasť občianskej spoločnosti na jej činnosti. V mene nás všetkých by som chcela vyzvať všetky inštitúcie Európskej únie, aby vo vzájomnej súčinnosti spolupracovali pri ochrane ľudských práv na svete.
<SPEAKER ID="284" NAME="Raimon Obiols i Germà" LANGUAGE="ES">
Vážená pani komisárka, všetko, čo ste vysvetlili, je správne. Úplne s tým súhlasíme. Súhlasíme aj s vašimi závermi: musíme postupovať jednotnejšie.
<P>
V rámci krátkeho času, ktorý máme na svoje prejavy, by som však chcel zdôrazniť jednu vec týkajúcu sa otázky tohto zosúladeného postupu. Od Európy sa toho žiada veľa v oblasti ľudských práv na celom svete a Európa čelí silnej kritike v oblasti ľudských práv na celom svete. Hovorí sa, že Európa uplatňuje svoje zásady len vtedy, keď jej to vyhovuje alebo keď z toho majú prospech jej občania. Jedinou odpoveďou na tieto požiadavky a na túto kritiku je zosúladenie vonkajšej a vnútornej politiky EÚ v oblasti ľudských práv.
<P>
Nemôžeme vzbudiť dôveryhodnosť vo svete, ak opatrenia, ktoré prijímame najmä v oblasti riadenia prisťahovalectva a stratégií reagujúcich na tragické udalosti zapríčinené terorizmom, nebudú príkladné z hľadiska ľudských práv.
<P>
Toto, pani komisárka, je základný, zásadný problém: zosúladenie zahraničnej a domácej politiky EÚ v oblasti ľudských práv.
<P>
Na základe uvedeného je hádam potrebné zdôrazniť dve priority a využijem trocha času, ktorý mi zvýšil. Súčasné generácie môžu byť svedkami úspešného zavŕšenia boja proti trestu smrti. To je dosiahnuteľný cieľ a my sa naň musíme zamerať. Po druhé, som rád, že sa feminizácia politiky Európskej únie v oblasti ľudských práv počas úradovania francúzskeho predsedníctva posilnila o konkrétne politické opatrenia v oblasti ľudských práv žien.
<SPEAKER ID="285" NAME="Marco Cappato" LANGUAGE="IT">
Vážená pani predsedajúca, dámy a páni, aj ja by som chcel poďakovať spravodajkyni pani Andrikienėovej za prácu, ktorú vykonáva v súvislosti s úlohou Európskej únie v rámci OSN.
<P>
Nie je čas na to, aby som sa podrobne zaoberal celou správou o ľudských právach, ktorú predložila Rada. Myslím si, že kľúčovou otázkou je dodržiavanie vlastných pravidiel a najmä existujúcich mechanizmov v súvislosti s doložkou o ľudských právach v dohodách o spolupráci, ale na túto tému budeme môcť podrobnejšie diskutovať, keď prejdeme k správe pána Obiolsa i Germu.
<P>
V zostávajúcom krátkom čase by som chcel vyjadriť pochvalu a blahoželanie francúzskemu predsedníctvu a pani Yadovej za to, že sa v rámci OSN ujali iniciatívy v súvislosti so všeobecnou depenalizáciou homosexuality. Vnímam to ako veľmi významnú politickú iniciatívu, ktorú treba oceniť tým viac, že sa už zabezpečila jej podpora zo strany 60 štátov.
<P>
Počuli sme pani Ferrerovú-Waldnerovú a vítame jej slová a angažovanosť. Je dôležité, aby Európska únia bola v tejto otázke zjednotená a aby zároveň zohrávala podobnú úlohu, akú sme zohrávali pri zapájaní iných krajín na ostatných kontinentoch s cieľom dosiahnuť všeobecné moratórium na vykonávanie trestu smrti. Toto je hlavná stratégia.
<P>
V tejto súvislosti treba poznamenať, že Svätá stolica, Vatikán, ktorý vystupuje nie ako náboženský subjekt, s ktorým vedieme kultúrny dialóg, ale ako štát, ktorý sedí ako pozorovateľ v OSN, začal tvrdú, kritickú ofenzívu proti francúzskej iniciatíve. Myslím si, že s otvorenosťou, ktorá by mala existovať v medzinárodných vzťahoch, musíme Vatikánu pripomenúť, že depenalizácia homosexuality, ktorá je pre nás dôležitá, je otázkou ľudských práv a že spochybňovanie, ktoré vyjadruje, musí byť rozhodne odmietnuté.
<SPEAKER ID="286" NAME="Hélène Flautre">
v mene skupiny Verts/ALE. - (FR) Vážená pani predsedajúca, je skutočne hanbou, že sa táto rozprava koná v neprítomnosti Rady, a zároveň je mimoriadne poľutovaniahodné, že Sacharovova cena sa dnes udeľuje za neprítomnosti Rady, len s Európskou komisiou, pretože Rada sa neoneskorila o 15 minút, ale o tri a štvrť hodiny.
<P>
Chcela by som uviesť naliehavú vec. Izrael včera odmietol osobitnému spravodajcovi OSN vstup na palestínske územia. Myslím, že to je mimoriadne agresívny postup, ktorý si žiada okamžitú reakciu Rady a Komisie, a že najmä vzhľadom na posilňovanie vzťahov medzi EÚ a Izraelom musí byť reakcia absolútne jasná a okamžitá.
<P>
Táto správa je, povedala by som, že ako každý rok, dobrý dokument, pretože prináša informácie o činnosti, čo je mimoriadne užitočné ako pracovný dokument, ale zároveň neobsahuje všetky prvky kritickej analýzy, hodnotenie vplyvu a stratégie prijaté Radou na úplné zahrnutie ľudských práv do rámca napríklad našich energetických stratégií, obchodných stratégií alebo bezpečnostných stratégií.
<P>
Parlament prevzal túto úlohu. Je to ťažká úloha a nepočujete vždy len príjemné veci. Musím však povedať, že v tejto správe a na základe tejto štúdie sa rozvinula napríklad myšlienka siete Sacharovovej ceny. Dnes sa vytvorila táto sieť v rámci 20. výročia deklarácie a na stole máme teraz veľa návrhov vrátane úradu Sacharovovej ceny, Sacharovových pasov a Sacharovovho fondu na podporu našej ceny a obhajcov ľudských práv na celom svete. Nápady nám nechýbajú.
<P>
Som rada, že táto prezentácia bola predložená spolu s nasledujúcou správou o základných právach v Únii. Pán Obiols i Germà má pravdu. Dôležitou úlohou Únie je interne prepojiť jej dosiahnuté výsledky a externe prepojiť jej ciele. Je to dokonca rozhodujúca záruka jej dôveryhodnosti.
<P>
Chcela by som povedať, že musíme reagovať na rozsiahlu kritiku prichádzajúcu zo všetkých kontinentov a všetkých medzinárodných organizácií v súvislosti s azylovou a prisťahovaleckou politikou Európskej únie. Musíme reagovať na spoluzodpovednosť členských štátov Európskej únie v rámci boja proti terorizmu, ktoré umožnili vydávanie a mučenie mnohých údajných teroristov.
<SPEAKER ID="287" NAME="Vittorio Agnoletto" LANGUAGE="IT">
Vážená pani predsedajúca, dámy a páni, pozorne som si vypočul príhovor pani komisárky. Dosiahol sa pokrok vo viacerých oblastiach, to je pravda, no musím vám, pani komisárka, opäť pripomenúť, že doložka o demokracii, ktorú Parlament schválil pred tromi rokmi, sa v obchodných dohodách so všetkými krajinami neuplatňovala, a to napriek žiadosti Parlamentu.
<P>
Stále sa uplatňuje dvojitý meter, teda tvrdý prístup k slabým partnerom a úctivý prístup k silným partnerom v závislosti od toho, čo je v týchto obchodných dohodách pre Európu najvýhodnejšie, no dvojitý meter sa uplatňuje aj v iných situáciách. Narážam na vec, o ktorej sa tu už hovorilo. Považujem postoj Vatikánu proti návrhu na depenalizáciu homosexuality za hanebný a neprijateľný. Je neprijateľné, aby európske inštitúcie museli takmer každý mesiac protestovať proti štátom naďalej prenasledujúcim ľudí, ktorých jediným zločinom je ich homosexualita, a aby zavládlo mlčanie, keď takýto závažný a predpojatý postoj v oblasti ľudských práv zaujme Vatikán a jeho zástupca v OSN.
<P>
Je to postoj, ktorý je v rozpore so Všeobecnou deklaráciou ľudských práv, ktorej 60. výročie si pripomíname tento rok. Vyhlásenie Vatikánu je v rozpore s hlavnou zásadou, t. j., že ľudské práva sú nedeliteľné, všeobecné a musia byť chránené bez ohľadu na sexuálnu orientáciu, rasu, farbu pleti a podobne.
<P>
Požiadal som predsedu Podvýboru pre ľudské práva, aby zástupcu Vatikánu v EÚ pozval na niektorú zo schôdzí podvýboru, aby mohol vysvetliť toto konanie a aby ho mohol prediskutovať s členmi podvýboru. To je bežný postup so všetkými štátmi, ktoré majú diplomatické zastúpenie v Európskej únii. Chcel by som tiež jednoznačne povedať, že pokus o ústup len vo forme vyhlásenia, že Francúzsko ešte nepredložilo dokument, je vážnou a hlúpou chybou, pretože to nič nemení na faktoch: Vatikán neustúpil od závažných vyhlásení, ktoré vydal.
<SPEAKER ID="288" NAME="Zbigniew Zaleski" AFFILIATION="PPE-DE">
- (PL) Vážená pani predsedajúca, zamyslime sa na chvíľu nad nasledujúcimi vecami: ľudské práva, ktoré sú odvodené od písaných alebo nepísaných spoločenských dohôd a ktoré niekedy odkazujú na prirodzené zákony, predstavujú základ spoločenského spolužitia. Realita je nepochybne odlišná.
<P>
Koncepcia ľudských práv sa teraz rozšírila a pokrýva nové aspekty, jej definícia sa sémanticky obohatila a našou úlohou je brániť tieto práva. Zdalo by sa, že sa v tejto oblasti dosiahol globálny pokrok, ale je naďalej smutným faktom, že totalitné režimy existujú ešte aj dnes. Musíme bojovať za každého človeka, za každého jednotlivca, každého odvážneho aktivistu, ktorý predstavuje svedomie miliónov, keďže milióny ľudí majú často strach otvorene sa vyjadriť, pretože by mohli trpieť. Zdá sa, že aspoň niektoré režimy reagujú na naše rozhodnutia protestmi proti našim uzneseniam a vyhláseniam, ktoré odsudzujú ich konanie. Nemôžeme si dovoliť nechať sa týmito reakciami zastrašiť. Takto sa zvyšuje povedomie o ľudských právach. Chcel by som zdôrazniť, že čím väčšie je povedomie o týchto otázkach, tým lepšie šance máme na zaujatie spoločného postoja s cieľom vytvoriť spravodlivú spoločnosť.
<P>
Investície do ľudských práv sú pre našu skupinu prioritou a mali by byť prioritou celého Európskeho parlamentu. Nech je Sacharovova cena našou zástavou predstavujúcou náš záujem o základnú hodnotu normálneho a šťastného života každého jednotlivca na svete.
<SPEAKER ID="289" NAME="Richard Howitt" AFFILIATION="PSE">
Vážená pani predsedajúca, Európsky parlament by mal privítať výročnú správu EÚ o ľudských právach. Mali by sme však opäť klásť väčší dôraz na dosiahnutie konkrétnych výsledkov v praxi a koordináciu v oblasti ľudských práv v celom systéme Európskej únie. Vítam dôležitý výsledok roka, teda uznesenie o moratóriu na trest smrti podporené EÚ a predložené našimi kolegami počas portugalského predsedníctva, ale napriek tomu bolo v 24 krajinách popravených vyše 1 200 ľudí, a preto táto kampaň musí pokračovať.
<P>
Treba urobiť ešte veľa práce v oblasti koordinácie. Ľutujem, že len minulý týždeň Komisia schválila preferenčný obchodný štatút GSP+ pre 16 krajín napriek tomu, že jej boli predložené zdokumentované dôkazy o porušení ľudských práv, porušení pracovných predpisov, ba dokonca o vraždách, ako napríklad v Kolumbii a na Srí Lanke.
<P>
Na záver by som chcel povedať, že s výhľadom do budúcnosti by sa mala Európska únia snažiť čo najskôr prediskutovať s novou administratívou USA ich opätovné zapojenie do Rady OSN pre ľudské práva. Mali by sme sa dohodnúť o jasných cieľoch Rady v období do preskúmania valným zhromaždením v roku 2011.
<SPEAKER ID="290" NAME="Sarah Ludford" AFFILIATION="ALDE">
Vážená pani predsedajúca, najprv by som chcela podporiť vyjadrenia kolegu Marca Cappata týkajúce sa schválenia postupu OSN s cieľom dosiahnuť celosvetovú depenalizáciu homosexuality. Tiež to jednoznačne podporujem.
<P>
Chcela by som tiež povedať pár slov - a v tomto súhlasím s pani Hélène Flautrovou - o absolútne škandalóznej neprítomnosti Rady a predsedníctva na slávnosti Sacharovovej ceny dnes predpoludním. Je veľká škoda, že predsedníctvo nebolo prítomné a nemohlo si vypočuť dojímavé a odvážne posolstvo manželky Chua Ťiu. Myslím, že to mohlo viesť k určitému zamysleniu a prehodnoteniu našich vzťahov s Čínou.
<P>
Chcela by som však povedať aj niekoľko slov o mučení. V júni počas Medzinárodného dňa podpory obetí mučenia EÚ zdôraznila prioritu, ktorú prikladá globálnemu odstráneniu mučenia, a vyzvala všetky štáty, aby podpísali a ratifikovali OPCAT, opčný protokol k dohovoru o mučení. Prečo sa teda len deväť štátov EÚ stalo plnohodnotnými členmi a ďalších dvanásť sa nachádza v procese ratifikácie? Čo robí zostávajúcich šesť štátov? Existuje spoločná pozícia? Ak nie, prečo?
<P>
V rovnakej deklarácii v júni EÚ odsúdila všetky postupy umožňujúce mučenie a iné formy zlého zaobchádzania. Prečo takmer o dva roky neskôr stále nemáme dostatočnú a rozsiahlu reakciu na správu Parlamentu o európskej spolupráci v súvislosti s mimoriadnym vydávaním osôb? Von s pravdou teraz vychádza Washington, rovnako ako aj Výbor Senátu pre ozbrojené sily. Ak sa štáty EÚ neočistia, ich špinavé tajomstvá aj tak vyjdú najavo z druhej strany Atlantiku.
<P>
Na záver by som sa chcela spýtať, prečo nereagujeme na žiadosť USA a portugalského ministra zahraničných vecí o pomoc pri prijímaní zadržaných osôb z Guantánama? Mali by sme novému prezidentovi Obamovi pomôcť uzavrieť túto hroznú kapitolu amerických a európskych dejín.
<SPEAKER ID="291" NAME="Gay Mitchell" AFFILIATION="PPE-DE">
Vážená pani predsedajúca, správa, o ktorej dnes rokujeme, sa vzťahuje na množstvo otázok týkajúcich sa priamo izraelsko-palestínskej situácie. Z uvedených 12 akčných plánov európskej politiky susedstva sú dva pre Izrael a okupované palestínske územia.
<P>
Najmä vzhľadom na tieto plány správa uvádza, že sa výrazne zhoršila situácia v oblasti ľudských práv, predovšetkým v súvislosti s právom na život a osobnú bezpečnosť a právom na osobnú slobodu a bezpečnosť (hlavne v súvislosti so zadržaním, uväznením, prehľadaním a mučením, ako aj zlým zaobchádzaním počas vyšetrovania). Za porušenie ľudských práv sú zodpovedné palestínske i izraelské orgány.
<P>
Veľmi ma povzbudil premyslený a vyvážený charakter množstva korešpondencie, ktorú som dostal od ľudí, ktorí podľa všetkého veľmi citlivo vnímajú znepokojujúcu situáciu v regióne. O týchto veciach sa vo všeobecnosti diskutovalo s Izraelom počas pravidelných politických rozhovorov a najmä na schôdzach neformálnej pracovnej skupiny EÚ a Izraela pre ľudské práva.
<P>
Z tohto dôvodu jednoznačne podporujem pokračujúci dialóg s Izraelom a zároveň jednoznačne odsudzujem porušovanie ľudských práv na oboch stranách. Zároveň musíme pokračovať v účinnej pomoci trpiacim ľuďom v pásme Gazy a na západnom brehu Jordánu.
<P>
Máme plán, do ktorého sú zapojené EÚ a USA. S voľbou nového prezidenta USA je čas stanoviť tento problém ako hlavnú prioritu programu našej zahraničnej politiky. Musíme veľmi naliehavo zabezpečiť riešenie vo forme dvoch štátov s plným dodržiavaním ľudských práv a všetkých rezolúcií OSN.
<SPEAKER ID="292" NAME="Ana Maria Gomes" AFFILIATION="PSE">
Vážená pani predsedajúca, udelenie Sacharovovej ceny týmto Parlamentom Chuovi Ťiovi v mene všetkých obhajcov ľudu Číny a Tibetu presúva ľudské práva do centra vzťahov medzi EÚ a Čínou bez ohľadu na želania vládcov v Európe alebo Pekingu.
<P>
Ako povedali iní kolegovia, EÚ nemôže presadzovať pravidlá právneho štátu a ľudské práva na celom svete, ak ich nebude dôsledne dodržiavať v Európe a vonkajších vzťahoch Európy. Výročná správa o ľudských právach za rok 2008, žiaľ, demonštruje, že európske vlády a inštitúcie naďalej skrývajú pravdu o európskom tolerovaní neprijateľných praktík Bushovej administratívy, na základe ktorých sa obmedzuje spravodlivosť a prenáša poverenie mučiť tisícky mužov, ba dokonca aj detí zadržiavaných roky v Guantáname a tajných väzniciach. Je zahanbujúce, že zmienka o týchto okolnostiach v kapitole o konzultáciách trojky EÚ a USA o ľudských právach sa obmedzuje na znepokojenie EÚ o "určitých praktikách a postupoch USA v rámci boja proti terorizmu". To výrečne hovorí o dvojitom metri, pokrytectve a zastieraní. Kým Európania nebudú akceptovať svoju zodpovednosť a nebudú spolupracovať so zvoleným prezidentom Obamom pri zverejnení pravdy, kým sa nezatvorí Guantánamo a tajné väznice a kým sa neodškodnia obete, Európa nenadobudne morálnu autoritu, politickú dôveryhodnosť alebo účinnosť pri presadzovaní ľudských práv.
<SPEAKER ID="293" NAME="Eoin Ryan" AFFILIATION="UEN">
Vážená pani predsedajúca, právom slávime 20 rokov Sacharovovej ceny, ktorá oprávnene poukazuje na odvahu mnohých ľudí riskujúcich svoje životy za právo vyjadriť sa a za ľudské práva.
<P>
Ale tu ide o viac než o prejavy. Ako povedal jeden slávny Ír, pre víťazstvo zla stačí, aby dobrí ľudia nerobili nič. Včera som hovoril s jedným z laureátov ceny pánom Salíhom Usmánom, ktorý mi povedal, že v Dárfúre pokračujú letecké útoky proti civilistom a nevinní ľudia nie sú takmer vôbec chránení. Áno, dosiahol sa určitý pokrok v tom zmysle, že Medzinárodný trestný súd funguje, ale treba urobiť oveľa viac a Európa musí urobiť oveľa viac.
<P>
Dúfam, že nový impulz, ktorý prinesie inaugurácia Baracka Obamu ako prezidenta Spojených štátov, obnoví medzinárodné úsilie, spoluprácu a opatrenia, skutočné opatrenia, ako napríklad podporu vytvorenia bezletovej zóny nad Dárfúrom, a že v novom roku napokon začneme premieňať naše pekné slová a morálne záväzky na realitu. Už sme sa nečinne prizerali a boli svedkami toho, ako bolo zničené Zimbabwe, kedysi obilnica Afriky. Koľkokrát ešte budeme musieť povedať "nikdy viac"?
<SPEAKER ID="294" NAME="Czesław Adam Siekierski" AFFILIATION="PPE-DE">
- (PL) Vážená pani predsedajúca, o ľudských právach, najmä o právach žien a detí, som hovoril už veľakrát a pripomínal som občanom Európskej únie prípady, ktoré sa týkajú aj ich práv alebo boja proti diskriminácii. Musíme tiež trvať na tom, že krajiny, ktoré chcú vstúpiť do Európskej únie, musia rešpektovať základné ľudské práva v súlade s kodanskými kritériami, čo by malo pozitívny dosah na životy miliónov ľudí v Európe a na celom svete. Členské štáty by mali ísť príkladom.
<P>
Táto vec je neodlučiteľne spätá s nasledujúcim problémom: chcel by som vyjadriť svoje obavy v súvislosti s tým, ako fungujú nemecké úrady pre mládež nazývané Jugendamt. V Poľsku prednedávnom vyšiel najavo prípad matky, ktorá sa spolu so synom musela ukrývať pred otcom dieťaťa, pretože sa obávala, že otec, nemecký občan, jej syna zoberie. Európska komisia by mala prešetriť činnosť týchto úradov a posúdiť súlad ich postupu s normami stanovenými Európskou úniou.
<SPEAKER ID="295" NAME="Marek Aleksander Czarnecki" AFFILIATION="ALDE">
(PL) Vážená pani predsedajúca, demokracia v Európe je založená na poskytovaní účinnej ochrany základných práv a zabezpečení ich dodržiavania. Tento postup zohráva dôležitú úlohu pri konsolidácii európskeho priestoru slobody, bezpečnosti a spravodlivosti. Potreba zabezpečiť ochranu základných práv vyplýva zo spoločných ústavných tradícií členských štátov, Európskeho dohovoru o ochrane ľudských práv a základných slobôd, ako aj ostatných právnych predpisov medzinárodného práva.
<P>
Zastávam názor, že všetky ciele európskych politík by sa mali zamerať na presadzovanie základných práv, ktoré sú zakotvené v ustanoveniach Lisabonskej zmluvy. Chcel by som tiež zdôrazniť, že nemôžeme obmedziť politické aktivity v oblasti základných práv na prípady priťahujúce najväčšiu pozornosť verejnosti. Aby sme zachovali dôveryhodnosť Európskej únie vo svete, je dôležité zabrániť uplatňovaniu dvojitého metra v našej zahraničnej a vnútornej politike.
<SPEAKER ID="296" NAME="Milan Horáček" AFFILIATION="Verts/ALE">
(DE) Vážená pani predsedajúca, táto rozsiahla správa ukazuje, ako často sa na svete dennodenne porušujú ľudské práva. Je to osobitne alarmujúce 60 rokov po vyhlásení Všeobecnej deklarácie ľudských práv a zároveň je to výzva na zdvojnásobenie nášho úsilia. Aj z tohto dôvodu som za to, aby sa súčasný Podvýbor pre ľudské práva stal plnohodnotným výborom.
<P>
Dnes sme udelili Sacharovovu cenu Chuovi Ťiovi, ktorý sa zasadzuje o ľudské práva a životné prostredie v Číne. Keďže je však vo väzení, nemohol si cenu prevziať osobne. To je pre Čínu zahanbujúce. Okrem toho bude zajtra tento Parlament viesť rozpravu o porušovaní ľudských práv v Rusku. Naše vzťahy s oboma týmito krajinami musia prikladať väčší význam nielen hospodárskym záujmom, ale predovšetkým aj ľudským právam.
<P>
Chceme slobodu pre Chua Ťiu v Číne a Michaila Chodorkovského v Rusku.
<SPEAKER ID="297" NAME="Jim Allister" AFFILIATION="NI">
Vážená pani predsedajúca, musím povedať, že sa mi zdá, že v rozprave o právach homosexuálov sa úplne ignoruje porušovanie slobody prejavu mnohých ľudí, a to najmä slobody prejavu náboženského názoru na túto vec.
<P>
Veriaci ľudia, ktorí v otázke homosexuality prijali učenie Biblie, sú odsudzovaní, potláčaní, prenasledovaní za vyjadrenie vlastného názoru podľa svojho svedomia a presvedčenia. Boli sme svedkami toho, že vo Švédsku bol kňaz stíhaný za citovanie Biblie. V našej krajine bola zakázaná cirkevná reklama citujúca Písmo.
<P>
No na pochode homosexuálov v Belfaste mohli ľudia nosiť odznak s nápisom "Ježiš je teploš" a proti tomuto trestnému činu podnecovania neznášanlivosti sa nepodnikli žiadne kroky. Prečo? Pretože sa mi zdá, že práva tejto rozmaznávanej skupiny sa nadraďujú nad práva všetkých ostatných a to je nesprávne.
<SPEAKER ID="298" NAME="Marios Matsakis" AFFILIATION="ALDE">
Vážená pani predsedajúca, chcel by som hovoriť o veci, ktorá, ako sa zdá, je v inštitúciách EÚ tabu, a to o problematike kolonizácie. Hovorím o kolóniách členských štátov EÚ, ako napríklad Veľkej Británie a Francúzska, ktoré majú desiatky kolónií po celom svete, dve z nich sa nachádzajú v našej krajine, na Cypre, a ľudia v kolóniách nemajú demokratické právo zvoliť si svoju vládu. Väčšine z nich vládnu guvernéri vymenovaní napríklad anglickou kráľovnou. Vždy, keď sa na túto vec spýtam pani Ferrerovej-Waldnerovej alebo niekoho iného z Komisie, zatvoria oči, zatvoria ústa, nepočúvajú a neposkytnú mi primeranú odpoveď.
<P>
Vážená pani komisárka, vyzývam vás, aby ste mi dnes odpovedali: schvaľujete, aby mali členské štáty vo svete 21. storočia kolónie?
<SPEAKER ID="299" NAME="Benita Ferrero-Waldner">
členka Komisie. - Vážená pani predsedajúca, na začiatku by som chcela povedať, že podľa mojich informácií sa počas príchodu našej kolegyne Ramy Yadovej vyskytli problémy. Aj ja som musela včera čakať päť hodín na let do Štrasburgu. Možno má rovnaké problémy, preto vydržme - ide koniec koncov o vyššiu moc.
<P>
(poznámka zo zadných lavíc: "Cirkus na kolieskach!")
<P>
Päť hodín naozaj nie je bežné. Hovorím len, že neviem presne, čo sa jej prihodilo, ale opísala som, čo sa stalo mne, a som veľmi rada, že som včera nemala žiadny termín, pretože by sa mi mohlo stať to isté. Chcela som len vyjadriť svoju solidaritu v tejto situácii.
<P>
Po druhé, tento dialóg o ľudských právach a správa o ľudských právach predstavujú jeden z našich hlavných, základných záujmov. Chcela by som vám ukázať novú správu EÚ. Keď som začínala ako komisárka, mali sme samostatné správy Rady a Komisie. Som veľmi rada, že vám teraz môžem predložiť správu, ktorú Rada a Komisia vypracovali spolu. Predslov vypracovali Bernard Kouchner, Javier Solana a ja. Myslím, že je veľmi dôležité poukázať na to, že v tejto oblasti naozaj spolupracujeme.
<P>
Ako som povedala v úvodných poznámkach, veľmi intenzívne sa snažíme pokračovať na ceste presadzovania ľudských práv. Rovnako však vieme, že pohár môže byť poloplný alebo poloprázdny. Treba ešte veľa urobiť a bolo dojímavé vidieť tak veľa obhajcov ľudských práv dnes predpoludním v Parlamente. Hovorila som s Jelenou Bonnerovou, ale mohla som hovoriť s ktorýmkoľvek z nich a video manželky Chua Ťiu bolo, samozrejme, veľmi dojímavé. Prejavila veľkú odvahu.
<P>
Chcela by som odpovedať na niektoré otázky. Nemôžem odpovedať v mene Komisie na každú otázku, ale pokúsim sa odpovedať tak podrobne, ako budem môcť.
<P>
Po prvé, otázka trestu smrti. Chcela by som povedať, že tejto záležitosti som sa ujala veľmi energicky. Som absolútne proti trestu smrti a počas tohto roka som v rámci OSN výrazne podporovala rezolúciu o moratóriu vo väčšom počte krajín. Ale je pravda, že problém stále existuje. Niekoľko krajín stále vykonáva množstvo popráv: Irán na jednej strane, žiaľ, aj Čína a mnohé ďalšie. Musíme pokračovať v boji proti tomuto javu a spomínať túto otázku v každom dialógu. Je mimoriadne dôležité, aby sme to urobili. Každá poprava znamená zbytočnú smrť človeka.
<P>
V tejto súvislosti by som chcela povedať, že sme všetci vystupovali proti poprave Wo Wei-hana. Žiaľ, bol popravený presne v deň dialógu medzi EÚ a Čínou o ľudských právach. Bol to strašný príklad toho, keď jeden partner nepočúva, čo hovorí ten druhý.
<P>
Po druhé, chcela by som povedať pánovi Agnolettovi, že doložky o ľudských právach sú skutočne veľmi dôležité. Práve teraz členské štáty a Komisia vykonávajú rozsiahlu revíziu politiky EÚ týkajúcej sa štandardných politických ustanovení vo vonkajších dohodách vo všeobecnosti s cieľom nájsť správnu rovnováhu medzi hlavnými, "nedotknuteľnými" zásadami Európskej únie na jednej strane a potrebou určitej flexibility rokovať o rôznych častiach na strane druhej, pretože sa musíme pokúsiť dosiahnuť dohodu.
<P>
Táto revízia sa uskutočňuje priebežne. Bolo by trocha predčasné, keby som sa v tejto fáze vyjadrila o výsledku, pretože sme ešte nedospeli ku konečným výsledkom, ale využívanie doložky o ľudských právach je jednou z vecí, ktoré sa starostlivo zohľadňujú. No vo všetkých politických dohodách a v obchodných a odvetvových dohodách rôzneho druhu sú politické doložky a musia v nich aj byť.
<P>
Ďalší bod sa týka Rady pre ľudské práva. Vážená pani Andrikienėová, súhlasím, že bolo možné dosiahnuť veľa zlepšení, a preto budeme trvať na ustanovení osobitných spravodajcov a možno aj na uzneseniach k niektorým krajinám. Myslím, že by to mohlo pomôcť. Považujem tiež za veľmi pozitívne, že všetky krajiny sú hodnotené raz za štyri roky a že sa do procesu zapája aj občianska spoločnosť. Musím povedať, že sme si všimli, že krajiny boli doteraz dobre pripravené. To je pozitívne a prebieha podrobná diskusia, ktorá by mala pokračovať. Všetci vieme, že situácia nie je ideálna, ale môžeme pokračovať a dosiahnuť jej zlepšenie.
<P>
Chcela by som povedať niekoľko slov o Číne a ľudských právach. Ako komisárka zodpovedná za vzťahy s Čínou a ostatnými krajinami som vždy veľmi otvorená voči budovaniu silného vzťahu s Čínou založeného na vzájomnom rešpektovaní. Musím vám však tiež povedať, že ma znepokojuje isté pritvrdenie čínskej pozície v oblasti ľudských práv, čo dokumentuje poprava Wo Wei-hana v deň dialógu o ľudských právach.
<P>
Potvrdzujú to aj správy z dnešného dňa i z predchádzajúcich dní, ako napríklad potlačenie demonštrácií v Pekingu pri príležitosti 60. výročia Všeobecnej deklarácie ľudských práv, ku ktorému vydalo predsedníctvo vyhlásenie, blokovanie zahraničných internetových stránok, napríklad stránky BBC, a veľmi negatívna správa Výboru OSN proti mučeniu spred troch týždňov.
<P>
Chcela by som však nadviazať na slová Ceng Ťin-jenovej, manželky Chua Ťiu, z dnešného predpoludnia, ktorá povedala, že Čína robí veľké kroky smerom k otvorenej a demokratickej spoločnosti. Myslím, že tento trend pokračuje. Treba spomenúť množstvo ďalších vecí, napríklad v priebehu posledných rokov sa v Číne dosiahlo veľa v oblasti pracovných práv. Je dôležité, aby sa dosiahol určitý pokrok, ale mnoho problémov pretrváva, najmä problémy týkajúce sa uplatňovania. Napriek tomu, že niektoré veci sú napísané, ako sme dnes počuli, mnohé z nich sa niekedy ešte musia zrealizovať.
<P>
Preto opakovane zdôrazňujem, že sme pripravení poskytnúť odbornú pomoc, napríklad v oblasti ďalších legislatívnych reforiem. Ako povedal pán predseda Pöttering, Čína je veľká krajina. Máme množstvo spoločných záujmov a musíme spolupracovať, ale myslím, že Európska únia by nemala prijímať unáhlené rozhodnutia. Musíme vyhodnotiť nedávne negatívne signály, ktoré Čína vyslala a ktoré poškodzujú vzájomnú dôveru. Myslím, že Čína musí teraz vyslať nejaké pozitívne signály na obnovenie dôvery.
<P>
Čo sa týka Guantánama, v mnohých rozpravách v tomto Parlamente, na ktorých som sa tiež zúčastnila, sme opakovane vyzývali na jeho zatvorenie. Samozrejme, tiež vítame vyhlásenie novozvoleného prezidenta Baracka Obamu, že prijme kroky na rýchle zatvorenie tohto záchytného strediska.
<P>
Sme ochotní spolupracovať s administratívou USA pri hľadaní riešení praktických problémov, ktoré vzniknú po zatvorení Guantánama, napríklad pri umiestňovaní väzňov v tretích krajinách. Napríklad Európska únia nedávno vyjadrila svoje znepokojenie v súvislosti s tajným zadržiavaním a dúfame, že novozvolený prezident bude tento problém riešiť a členské štáty budú môcť reagovať. Nemôžem tu hovoriť za členské štáty ako také.
<P>
Čo sa týka situácie na Blízkom východe, najmä v pásme Gazy, je mi veľmi ľúto, že v posledných dňoch toto územie opäť zasiahlo násilie. Päť mesiacov pokoja, ktorý prinieslo prímerie, bolo, žiaľ, veľmi krátkych, ale veľmi vítaných. Bolo veľmi ťažké pozorovať návrat násilia. Odsúdili sme nedávne útoky raketami z pásma Gazy, ale zároveň sme odsúdili zatvorenie hraníc.
<P>
Požiadala som izraelského veľvyslanca, aby ma navštívil. Jasne som vyjadrila svoje znepokojenie v súvislosti so situáciou v pásme Gazy. Nemohli sme poskytnúť palivo, ktoré zvyčajne financujeme, nemohli sme zabezpečiť normálne fungovanie UNRWA. Predvčerom som bola v New Yorku a hovorila som s Pan Ki-munom, generálnym tajomníkom OSN, o tejto veci. Spolu s predsedom Rady pánom Kouchnerom som napísala list izraelským orgánom s cieľom dosiahnuť uvoľnenie finančnej pomoci. Pozorne monitorujeme situáciu. Žiaľ, nie je to vôbec jednoduché a vo všetkých dialógoch a konzultáciách vždy spomíname tieto záležitosti.
<P>
Teraz by som chcela povedať niečo o zosúladení vonkajšej a vnútornej politiky, o ktorej tu bola reč. Áno, myslím, že je to pravda. Týmto bodom sa musíme zaoberať. Diskutovalo sa o tom so Jacquom Barrotom. Snažil sa pokročiť v otázke migrácie spôsobom, ktorý oveľa viac zohľadňuje ľudské práva. Myslím, že to zvýši našu dôveryhodnosť, ale mnohé záležitosti sú v právomoci členských štátov, to znamená, že to nie je také jednoduché.
<P>
Zdravím štátnu tajomníčku pani Ramu Yadovú.
<P>
Môžem len povedať, že dialógy o ľudských právach sú vzájomné. To znamená, že riešime otázky týkajúce sa ľudských práv v Európskej únii a máme odborníkov pre priestor spravodlivosti, slobody a bezpečnosti v rôznych členských štátoch.
<P>
Pôsobí aj komisár OSN pre ľudské práva, ktorý plánuje zriadiť úrad v Bruseli, snažíme sa teda zlepšiť zosúladenie vnútornej a vonkajšej politiky.
<P>
Na tomto mieste končím. Ľutujem, no nemôžem povedať nič o kolonizácii. To je vecou členských štátov. Viete to veľmi dobre.
<P>
(protesty Maria Matsakisa)
<P>
Ľutujem, no nie je v právomoci Komisie riešiť túto otázku.
<SPEAKER ID="300" NAME="Rama Yade" LANGUAGE="FR">
Vážená pani predsedajúca, pani komisárka, dámy a páni, som veľmi rada, že tu môžem zastupovať francúzske predsedníctvo Rady Európskej únie a informovať vás o pokroku, ktorý bol v uplynulých mesiacoch dosiahnutý v oblasti ľudských práv.
<P>
Keďže ste na to poukázali, zameriam sa konkrétne na významnú úlohu usmernení slúžiacich ako návod na postup Európskej únie v praxi.
<P>
Práve v tomto roku sme oslávili dvadsiate výročie Deklarácie OSN o ochrancoch ľudských práv, a preto treba pripomenúť, že Európska únia sa v tejto súvislosti zmobilizovala a zintenzívnila aktivity v prospech ochrancov ľudských práv, či už prostredníctvom konkrétnych opatrení alebo verejných vyhlásení. Európska únia tiež aktualizovala vlastné usmernenia v tejto oblasti, aby zlepšila podporu mužov a žien bojujúcich každý deň za presadzovanie všeobecných ľudských práv.
<P>
Okrem existujúcich otázok sme tento rok vypracovali návrh usmernení o násilí a diskriminácii voči ženám.
<P>
Som rada, že poslanci EP sú s návrhom spokojní. Rada prijala tieto usmernenia 8. decembra. Bola to jedna z priorít francúzskeho predsedníctva Únie.
<P>
Rovnako by som tiež chcela privítať skutočnosť, že Rada schválila nové dokumenty týkajúce sa uplatňovania rezolúcií Bezpečnostnej rady OSN č. 1325 a 1820, ktoré umožnia, aby opatrenia zahraničnej politiky, bezpečnostnej politiky a obrannej politiky dostali pod kontrolu problém sexuálneho násilia počas ozbrojených konfliktov, ale aj posilnili aktívnu účasť žien pri prestavbe spoločností po týchto konfliktoch.
<P>
Správa z roku 2008, ktorú vypracovala Únia a v ktorej sa uvádzajú opatrenia prijaté Európskou úniou a ich úspechy, sa týka aj boja proti trestu smrti. Rezolúcia, ktorá bola nadregionálna, ale bola predložená z iniciatívy Európskej únie a vyzýva na uplatňovanie všeobecného moratória na trest smrti, bola teda schválená Valným zhromaždením Organizácie Spojených národov v decembri 2007. Tento úspech zavŕšilo schválenie novej rezolúcie veľkou väčšinou, ktorá sa v podstate zaoberala tou istou záležitosťou na 63. zasadnutí valného zhromaždenia, ktoré sa koná práve teraz.
<P>
Európska únia tiež realizuje približne 30 dialógov a konzultácií o ľudských právach s tretími krajinami vrátane Číny, krajín strednej Ázie a Africkej únie a počas uplynulých šiestich mesiacov boli iniciované nové dialógy.
<P>
Správa Únie tiež stanovuje osobitne aktívnu úlohu Európskej únie na príslušných medzinárodných fórach o ľudských právach, to znamená v treťom výbore Valného zhromaždenia OSN alebo v Rade pre ľudské práva.
<P>
Čo sa týka otázok v súvislosti s Dárfúrom, Mjanmarskom alebo potravinovou krízou, Rada pre ľudské práva ukázala, že vie zareagovať, hoci treba urobiť ešte veľa práce na posilnenie jej dôveryhodnosti a účinnosti.
<P>
Viem, že váš Výbor pre zahraničné veci schválil začiatkom decembra návrh správy pani Andrikienėovej, ktorá obhajuje posilnenie Rady pre ľudské práva a najmä úlohu, ktorú v nej zohráva Európska únia. Môžem vás ubezpečiť, že Rada sa s touto víziou stotožňuje.
<P>
Podobne musíme byť naďalej osobitne opatrní, aby sa Rada pre ľudské práva a iné multilaterálne fóra nestali trójskymi koňmi, ktoré by oslabili všeobecný charakter ľudských práv. Týmto spôsobom bude Európska únia, ktorá začala proces monitorovania Durbanskej konferencie o rasizme v roku 2001, dávať mimoriadny pozor na to, aby tento proces neviedol k revízii textov, ktoré už boli dohodnuté a schválené, alebo k uznaniu koncepcií, ako napríklad urážok náboženstiev, na úkor slobody prejavu. Chcela by som vás uistiť, že Európska únia v tomto bode neustúpi.
<P>
Je tu ešte jeden problém, o ktorom by som rada hovorila, a to boj proti beztrestnosti. Viete, že tento rok oslavujeme desiate výročie prijatia Rímskeho štatútu Medzinárodného trestného súdu. Preto je dôležité, aby sme v mene európskych hodnôt opätovne potvrdili odhodlanie bojovať proti beztrestnosti, pretože bez spravodlivosti niet mieru. Európska únia to bez váhania potvrdzuje, keď ponúka politickú a finančnú podporu medzinárodnej trestnej spravodlivosti, tribunálom ad hoc alebo Medzinárodnému trestnému súdu. Európska únia preto v tretích krajinách zorganizovala osvetové kampane, aby sa pridali k Rímskemu štatútu, rokovala o zahrnutí doložiek do dohôd s tretími krajinami, na základe ktorých by bolo podpísanie Rímskeho štatútu povinné, alebo schválila deklarácie, ktoré opätovne zdôrazňujú povinnosť sudánskej vlády spolupracovať v plnom rozsahu s Medzinárodným trestným súdom.
<P>
Svoj prejav by som chcela ukončiť poukázaním na depenalizáciu homosexuality. Zajtra cestujem do New Yorku a beriem so sebou tento návrh, ktorý podporujú mnohé európske štáty a ktorý vyzýva na všeobecnú depenalizáciu homosexuality.
<P>
Chcela by som vám pripomenúť, dámy a páni, že homosexualita je naďalej trestným činom v 90 krajinách sveta, pričom v šiestich z nich sa trestá trestom smrti. To znamená, že muži a ženy nemôžu slobodne vyjadriť svoju sexuálnu identitu, lebo riskujú väzenie alebo predvedenie pred súd. Preto môžeme byť hrdí na túto iniciatívu, ktorú v roku 2006 začalo Nórsko, a zajtra preto idem do New Yorku, aby som nás zastupovala s cieľom vypracovať konečnú verziu tohto textu a aby som vyhodnotila našu podporu v nádeji, že bude väčšia, než bola pred dvoma rokmi. Potom naozaj uvidíme, či túto iniciatívu podporí toľko štátov, ako len bude možné.
<P>
Pred pokračovaním našej rozpravy by som sa chcela ospravedlniť, vážená pani predsedajúca, vážená pani komisárka, dámy a páni, za svoj neskorý príchod. Moje lietadlo odletelo s meškaním, preto som sa oneskorila. Je mi to naozaj ľúto, ale dúfam, že pokračovanie našej rozpravy nám umožní o to intenzívnejšiu výmenu názorov.
<SPEAKER ID="301" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="970" NAME="Tunne Kelam  " AFFILIATION="PPE-DE">
písomne. - Uplatňovanie ľudských práv je v posledných rokoch hlavným bodom. Vítam tiež zapojenie EBOP do tohto procesu. Je naozaj rozhodujúce, aby sa ľudské práva zohľadňovali v každom opatrení EÚ.
<P>
Napriek tomu je potrebné zdôrazniť, že uplatňovanie ľudských práv v súvislosti s tretími krajinami by sa malo vzťahovať bez výnimky na každého partnera EÚ. Môžem poukázať na jeden z posledných prípadov, keď boli ľudské práva zahrnuté do obchodnej dohody s Čiernou Horou. Vaša správa zároveň zdôrazňuje, že v Číne, Rusku, Iráne a iných krajinách sa systematicky a závažným spôsobom každodenne porušujú ľudské práva, no táto skutočnosť sa v podstate nezohľadnila pri rozvíjaní hospodárskych vzťahov s týmito krajinami. Je neprijateľné, aby sa rovnaké pravidlá uplatňovali v rôznych prípadoch rôzne.
<P>
Preto naliehavo vyzývam Radu a Komisiu, aby zohľadňovali ľudské práva v rámci všetkých rokovaní s Čínou, Ruskom, Iránom a inými krajinami. Musíme, žiaľ, konštatovať, že dialóg o ľudských právach sa neberie vážne napríklad z ruskej strany. Vyzývam inštitúcie EÚ, aby boli náročné a dôsledné pri zastupovaní a obhajobe hlavných hodnôt Únie všade na svete.
<SPEAKER ID="969" NAME="Katalin Lévai" AFFILIATION="PSE">
písomne. - (HU) Vítam najnovšiu správu Komisie o ľudských právach. Predovšetkým preto, lebo časť týkajúca sa ochrany menšín upriamuje pozornosť na najväčšiu nadnárodnú menšinu Európy: na Rómov. Považujem však za zaujímavé, že napriek tomu, že sa počet rasistických útokov a iných etnicky motivovaných trestných činov v západnej a strednej Európe zvyšuje, správa sa zameriava najmä na Balkán, teda na juhovýchodnú Európu. Veľa práce nemajú vykonať len krajiny ašpirujúce na členstvo v Európskej únii. Aj my sami si musíme upratať pred vlastným prahom. Okrem toho si myslím, že ešte stále nemáme cezhraničnú iniciatívu, ktorá by kolektívne odstránila obavy nadnárodných menšín. Preskúmanie práv desaťmiliónovej skupiny by si podľa môjho názoru zaslúžilo aj samostatnú kapitolu v správe s dôrazom na to, že tu nehovoríme o jedinej homogénnej etnickej skupine. Je mi tiež ľúto, že v správe sa nenachádza štúdia sociálneho vplyvu hospodárskej krízy, pretože v takýchto prípadoch sú vždy najviac ohrozené zraniteľné sociálne skupiny. Myslím si však, že pozornosť si zaslúži aj riešenie otázky zdravotného postihnutia. Je chvályhodné, že Komisia teraz pracuje na návrhu rozhodnutí Rady týkajúcich sa schválenia Dohovoru OSN z 8. augusta 2008 o právach osôb so zdravotným postihnutím a jeho opčného protokolu. Dohovor predstavuje vzhľadom na svoj obsah významnú zmenu, pretože sa zdravotným postihnutím zaoberá nielen zo sociálneho a zdravotného hľadiska, ale aj z právneho hľadiska a hľadiska ľudských práv. Tento dokument uľahčí život 650 miliónom ľudí so zdravotným postihnutím na celom svete, z ktorých 50 miliónov sú Európania. Považujem za dôležité, aby sme presadzovali, chránili a zaručili to, že všetky ľudské práva našich spoluobčanov so zdravotným postihnutím sa budú dodržiavať rovnako a v plnom rozsahu.
<SPEAKER ID="968" NAME="Sirpa Pietikäinen  " LANGUAGE="FI">
Európska únia je jedným z hlavných medzinárodných aktérov v oblasti ľudských práv. Práca Únie je významná, pretože Únia vystupuje v mene ľudských práv, poskytuje rozvojovú pomoc a obraňuje hodnoty demokracie. Výročná správa EÚ o ľudských právach, ktorá bola práve zverejnená, sa zaoberá viacúčelovou činnosťou Únie v oblasti ľudských práv.
<P>
Správa EÚ o ľudských právach za rok 2008 uvádza mnoho pozitívnych krokov, ktoré sa podnikli s cieľom presadiť ľudské práva v globálnom meradle. Vzhľadom na celkovú situáciu sú však tieto kroky, žiaľ, stále nedostačujúce a je potrebné vykonať ešte veľa práce, aby sa základné ľudské práva stali rovnakou realitou na celom svete.
<P>
Generálny tajomník OSN Pan Ki-mun nám všetkým minulý týždeň v prejave k 60. výročiu Všeobecnej deklarácie ľudských práv OSN pripomenul, že Deklarácia ľudských práv je v súčasnosti potrebná rovnako naliehavo ako v čase jej vypracovania v roku 1948. Povedal: "Úlohy, ktorým dnes čelíme, sú také obrovské ako úlohy, ktorým čelili autori deklarácie."
<P>
Napriek tejto dôležitej práci by EÚ mala skutočne zastaviť a dôkladne preskúmať svoje opatrenia v oblasti ľudských práv. Stratégii EÚ v oblasti ľudských práv, žiaľ, chýba rozhodnosť, dôslednosť a vytrvalosť, ktorá sa očakáva od silného aktéra v oblasti ľudských práv.
<P>
Je potrebné zastaviť postupné okliešťovanie ľudských práv v medzinárodnom meradle. Európska únia ako únia štátov založená na hodnotách má osobitnú povinnosť zabezpečiť, aby sa ľudské práva dodržiavali na celom svete. Samotné deklarácie bez konkrétnych opatrení sú len prázdne slová.
