<CHAPTER ID="014">
Prechod na Schengenský informačný systém druhej generácie (SIS II) - Prechod na Schengenský informačný systém druhej generácie (SIS II) (rozprava) 
<SPEAKER ID="392" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Carlosa Coelha v mene Výboru pre občianske slobody, spravodlivosť a vnútorné veci o prechode na Schengenský informačný systém druhej generácie (rozhodnutie) (12059/1/2008 - C6-0188/2008 - a
<P>
správa Carlosa Coelha v mene Výboru pre občianske slobody, spravodlivosť a vnútorné veci o prechode na Schengenský informačný systém druhej generácie (nariadenie) (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Vážený pán predsedajúci, pán úradujúci predseda Rady, pán podpredseda Európskej komisie, dámy a páni, posudzujeme dva nástroje: nariadenie a rozhodnutie o prechode z riešenia SISone4ALL na SIS II vrátane podrobného testu, ktorý určí, či sa výkonnosť systému SIS II vyrovná doterajšiemu systému. Tieto návrhy sú výsledkom zmeny v stratégii prechodu.
<P>
Hovoríme o štyroch bodoch. Po prvé, pôvodný plán bol uskutočniť prechod 15 členských štátov v procese trvajúcom približne 8 hodín. Medzitým sa počet členských štátov zvýšil na 25, čo proces oveľa viac skomplikovalo a sťažilo. Po druhé, bude potrebné vytvoriť dočasnú technickú architektúru, ktorá umožní, aby systémy SIS1+ a SIS II počas istej obmedzenej prechodnej doby pracovali súčasne. Je to rozumné riešenie, na ktorom by sme sa mali zhodnúť. Umožní nám to mať zálohu v prípade, že niečo nebude prebiehať správne. Po tretie, počas tohto dočasného obdobia sa sprístupní technický nástroj, konvertor, ktorý prepojí centrálny systém SIS I s centrálnym systémom SIS II, čo obidvom umožní spracovávať rovnaké informácie a zaručí, že všetky členské štáty zostanú na rovnakej úrovni. A napokon mandát, ktorý Komisia dostala v roku 2001, uplynie na konci tohto roka.
<P>
Vyjadrili sme štyri záujmy. Po prvé, potrebu, aby Európska komisia mala i naďalej mandát na vývoj systému SIS II, až kým nebude prevádzkyschopný. Sme proti návrhu, ktorý sa zvažoval, aby sa mandát Komisie skončil, keď sa dokončia práce na ústrednom systéme C-SIS. Po druhé, aby boli jasne definované kompetencie Európskej komisie a kompetencie, ktoré prislúchajú členským štátom. Po tretie, aby pred uskutočnením prenosu údajov boli splnené všetky podmienky, ktoré sú uvedené v č. 2 právneho základu pre systém SIS. Na záver, aby tento prechod prebehol v jednom kroku, v jednej etape, spracovanej vo všetkých členských štátoch.
<P>
Návrhy, ktoré sme dostali 3. septembra, teda v rovnaký deň, keď ich schválil výbor COREPER, prinášajú zásadné zmeny oproti pôvodným návrhom. Za normálnych okolností, ak predložený text obsahuje významné zmeny, mal by sa opätovne konzultovať s Parlamentom. Ale opakujem, máme pevne stanovený harmonogram. Mandát pre Komisiu uplynie na konci roka 2008 a je nevyhnutné, aby Rada schválila tieto návrhy do konca októbra. Opakujem, Parlament preukazuje, že sa pridržiava svojich povinností, a nie je našou chybou, že tento proces mešká. Skutočnosťou však je, že vykonané zmeny riešia väčšinu obáv, ktoré som predostrel v mojich návrhoch správ, najmä pokiaľ ide o objasnenie kompetencií Komisie a kompetencií členských štátov, ako aj to, že Komisia bude mať aj naďalej mandát na vývoj systému SIS II až do jeho uvedenia do prevádzky.
<P>
Na záver by som chcel zagratulovať francúzskemu predsedníctvu za vynikajúcu prácu, ktorú odviedlo pri dosiahnutí dobrej dohody medzi Komisiou a členskými štátmi, čo sa sprvu zdalo veľmi náročné. Európsky parlament chce prispieť k tomu, aby bol systém SIS II v prevádzke do novourčeného dátumu, teda 30. septembra 2009, a aby sa predišlo ďalším zdržaniam. Máme však obavy, ako neoficiálne povedali aj najrôznejší odborníci, že tento dátum znova nebude dodržaný, čo je viac ako pravdepodobné.
<P>
Sú dva dôležité aspekty, ktoré Európsky parlament považuje za kľúčové a ktoré podporujú všetky politické skupiny. Po prvé, aby Európsky parlament bol každých šesť mesiacov informovaný o vývoji projektu, a po druhé, aby mandát, ktorý dostala nová Komisia, bol časovo ohraničený a aby sa zahrnulo ustanovenie, podľa ktorého by bolo potrebné znova konzultovať s Európskym parlamentom, ak dôjde k zdržaniu o viac ako jeden rok. Úprimne dúfame, že sa projekt tento raz podarí ukončiť včas a že systém SIS II začne fungovať v plánovanom čase.
<SPEAKER ID="394" NAME="Predsedajúci">
Teraz si vypočujeme stanovisko Rady. Vážený pán Jouyet, v mene Európskeho parlamentu by som sa vám rád poďakoval, že ste tu boli celý deň. Som presvedčený, že vaša všímavosť voči tomuto zhromaždeniu je odrazom vašej oddanosti Európe.
<SPEAKER ID="395" NAME="Jean-Pierre Jouyet" LANGUAGE="FR">
Vážený pán predsedajúci, ďakujem vám za prívetivé slová. Samozrejme, vraciam kompliment o oddanosti Európe vám, ako aj podpredsedovi Komisie Jacquesovi Barrotovi.
<P>
Vážený pán Coelho, dámy a páni, prestavba Schengenského systému je nevyhnutná na vytvorenie nových funkcií, ktoré si v budúcnosti vyžiada prevencia zločinnosti a kontrola hraníc. Pán minister, systém "SISone4ALL" vyvinutý z iniciatívy portugalského predsedníctva je vydareným kompromisom, ktorý umožnil zapojiť členské štáty pričlenené k Únii v roku 2004. Čo je ešte dôležitejšie, viedol k odstráneniu kontrol na vnútorných pozemných hraniciach v decembri a na vzdušných hraniciach v marci.
<P>
Všetkých nás dojalo, ako sa rúcala posledná železná opona, keď slovenský a rakúsky minister symbolicky prepílili drevené zátarasy na hraničnom prechode Berg - Petržalka východne od Viedne. Domnievam sa, že každý verný stúpenec Európy je hrdý, že máme územie voľného pohybu s rozlohou 3,6 milióna km2. Je to najrozľahlejšia oblasť na svete tohto druhu, hoci, ako viete, logickým dôsledkom tejto ohromnej slobody je potreba elektronického systému, ktorý nám umožňuje identifikovať podozrivých zločincov, byť na stope falošným dokumentom a odcudzeným pasom prostredníctvom prísnych pravidiel ochrany údajov kvôli zaručeniu osobných slobôd. Chcel by som zdôrazniť tento aspekt.
<P>
Avšak, ako ste celkom dobre povedali, súčasný systém neumožňuje využiť modernú technológiu ani vtedy, keď zodpovedá základným zásadám ochrany údajov a najmä zásade proporcionality. Ako má byť polícia efektívna s centrálnou databázou, ktorá jej v súčasnosti neumožňuje prezrieť si digitálne fotografie hľadaných zločincov, aby ich mohli s istotou identifikovať? Preto sa musí zachovať cieľ informačného systému Schengen II, resp. SIS II. Ako ste jasne vysvetlili, toto je zásadná téma našej rozpravy. Vážený pán predsedajúci, v mene Rady by som chcel poďakovať podpredsedovi Komisie, pánovi Barrotovi, ktorý v rámci nového mandátu súhlasil s ďalším dohľadom nad vytváraním novej centrálnej databázy SIS v nadväznosti na prepojenie s národnými databázami. Rád by som sa mu poďakoval za jeho osobnú angažovanosť v tomto projekte.
<P>
Znenia návrhov, o ktorých budete požiadaní zajtra hlasovať, určujú jasnejšie rozdelenie kompetencií medzi členskými štátmi a Komisiou v záujme nastolenia celkovej rovnováhy medzi povinnosťami členských štátov a úlohami Európskej komisie, a to v každej etape - či už ide o priebeh projektu, záverečné testovanie, provizórne obdobie, konvertor alebo konečný prechod z jedného systému na druhý.
<P>
Chcem osobitne poďakovať pánovi Coelhovi, ktorý na tomto dôležitom projekte pracoval rázne, efektívne a vynaliezavo spolu so svojimi kolegami z Výboru pre občianske slobody, spravodlivosť a vnútorné veci. Chcem ho požiadať, aby moje poďakovanie odovzdal predsedovi výboru, pánovi Deprezovi. Pán Coelho odporučil hlasovať za texty potrebné na dnešné plenárne zasadnutie. Tieto texty obsahujú návrhy, ktoré ste podali, pán Coelho. Dnešná podpora Parlamentu nám umožní pustiť sa do novej etapy prechodu na systém SIS II v čase vyhradenom pre súčasný mandát Komisie, mal by som podotknúť, že mandát ad hoc, ktorý uplynie 31. decembra. Chcem len pána podpredsedu v tejto veci uistiť.
<P>
Samozrejme, že spustenie nového systému predstavuje náročnú technologickú úlohu a tá bola bez pochyby spočiatku podcenená. Prenos 22 miliónov záznamov od vyše 24 subjektov, ktorých národné databázy sú v rozličných formátoch, je skutočne nemalý výkon, ako si môžete predstaviť. Domnievam sa však, že úsilie vynaložené na tento projekt zodpovedá úlohe. S ohľadom na toto technické a finančné úsilie si Európsky parlament zaslúži, aby bol v plnej miere informovaný o vývoji a problémoch, ktoré súvisia s procesom prechodu na nový systém. Ako ste povedali, pán Coelho, na september budúceho roka by mal byť stanovený termín na odskúšanie nového systému a preverenie, či bude plne funkčný, ako všetci dúfame, ako sa dohodlo 6. júna na samite ministrov vnútra a spravodlivosti členských štátov EÚ.
<P>
Uvedomujeme si, že sme si stanovili náročný termín. Technici si to uvedomujú. Tento termín môžeme splniť, len keď budeme všetci bezvýhradne oddaní projektu SIS II a prevezmeme zodpovednosť na svoje ramená. Európsky parlament touto správou vysiela dnes večer pozitívny signál, keď sa pýta absolútne legitímne otázky. Rada preto navrhuje bezvýhradne prijať predložené pozmeňujúce a doplňujúce návrhy, ktoré, musím podotknúť, získali podporu všetkých politických skupín Európskeho parlamentu. Veľmi vám ďakujem za všetku vašu usilovnú prácu.
<SPEAKER ID="396" NAME="Jacques Barrot" LANGUAGE="FR">
Vážený pán predsedajúci, chcem sa takisto poďakovať predsedníctvu a pánovi Jouyetovi za to, že práve odobrili správu pána Coelha, pretože sa skutočne domnievam, že pokrok v tejto rozhodujúcej oblasti sa musí uskutočniť teraz, bez zdržania. Chcem sa taktiež poďakovať pánovi Coelhovi za jeho správu a za jeho osobný podiel na úspechu systému SIS II. Ak systém SIS II vôbec niekedy uzrie svetlo sveta, budeme vám, pán Coelho, v mnohom zaviazaní.
<P>
Vaša správa opätovne upozornila na stupeň záujmu a pretrvávajúcu podporu projektu vývoja Schengenského informačného systému druhej generácie v rámci Európskeho parlamentu. Systém SIS II bude očividne kľúčovým nástrojom v spoločnom priestore slobody, bezpečnosti a spravodlivosti, a preto je veľmi dôležité, aby tento systém začal fungovať čo najskôr.
<P>
Preto ma teší, že sa dosiahla dohoda o právnych nástrojoch vo vzťahu k prechodu zo systému SIS I na systém SIS II. Táto dohoda je prijateľná, pretože sa riadi nasledujúcimi tromi kľúčovými zásadami:
<P>
jasné vymedzenie úloh a povinností pre zainteresovaných (členské štáty, Komisia, Rada),
<P>
účinný a jednoznačný rozhodovací proces,
<P>
stanovenie záväzných míľnikov.
<P>
Prijatie tohto zákonného rámca do októbra pomôže zabezpečiť, že v práci nevyhnutnej na spustenie systému SIS II sa bude pokračovať aj v roku 2009. Pravdou je, ako pán Jouyet podotkol a poukázali ste nato aj vy, vážený pán predsedajúci, že dátum určený v predložených právnych nástrojoch o prechode, teda 30. september 2009, je veľmi smelý. Toto leto sme dokonca museli pozastaviť skúšky systému s členskými štátmi po neformálnej konzultácii s odborníkom.
<P>
Dodávateľ má teraz 20 dní na to, aby odstránil existujúce problémy. Nie je však pochýb, že musíme pozorne dohliadať na všetky možné problémy, ktoré by mohli vzniknúť a zabrániť nám v dodržaní harmonogramu spustenia systému SIS II. V súčasnosti rokujeme s členskými štátmi o najlepšom spôsobe, ako dokončiť práce na systéme SIS II. Musíme taktiež nájsť správnu rovnováhu medzi politickou prioritou prislúchajúcou systému a zároveň potrebou garantovať znamenitosť poskytnutej služby, ktorú budú využívať úrady jednotlivých členských štátov.
<P>
Navrhnuté mechanizmy prispôsobenia nám v každom prípade poskytujú istú pružnosť a v súvislosti s plánom vývoja nás zaväzujú prijať nevyhnutné opatrenia týkajúce sa transparentnosti. Vážený pán Coelho, preto plne súhlasíme s vaším pozmeňujúcim a doplňujúcim návrhom, ale to nemusím ani pripomínať.
<P>
Na jednej strane nám stanovenie lehoty prijatia legislatívnych noriem o prechode na koniec júna 2010 poskytne dostatočný manévrovací priestor v prípade, že nastanú problémy s dokončením systému SIS II alebo s prechodom. Tento dátum nám takisto zaručí, že systém SIS II bude do polovice roka 2010 plne prevádzkyschopný.
<P>
Na druhej strane, skutočnosť, že Komisia bude dvakrát do roka predkladať správy o vývoji projektu a prechode zo systému SIS I na systém SIS II, zabezpečí, že práce na systéme SIS II budú pre Európsky parlament transparentné.
<P>
Vážený pán predsedajúci, za seba chcem zdôrazniť, ako už povedal pán Jouyet v mene predsedníctva, že na to, aby bol Schengen úplným úspechom, ktorým už je, potrebujeme systém SIS II. Je to skutočný technologický úspech, ktorý ilustruje, čo je Európa schopná urobiť, keď sa rozhodne pre novú technológiu. Tá je aj absolútne nevyhnutná.
<P>
Preto som taký nesmierne vďačný Parlamentu, ktorý takmer bezvýhradne uznal všetky tieto aspekty a schválil správu pána Coelha.
<SPEAKER ID="397" NAME="Marian-Jean Marinescu">
v mene PPE-DE. - (RO) Podporujem návrh spravodajcu na stanovenie termínu pre prijatie nového legislatívneho balíka na 30. jún 2010. Je to dôležité preto, aby sa zamedzilo akýmkoľvek možným zdržaniam pri zavádzaní druhej generácie Schengenského informačného systému, systému SIS II.
<P>
Odstránenie kontrol na pozemných a námorných hraniciach, ktoré sa začalo 21. decembra 2007, a na vzdušných hraniciach v marci 2008 je významným krokom pre deväť z desiatich členských štátov. Rada rozhodla, že hraničné kontroly v troch zostávajúcich štátoch, na Cypre, v Rumunsku a Bulharsku, sa prestanú vykonávať, keď bude po vyhodnotení zaručená funkčnosť Schengenského systému. Prevádzka Schengenského systému v týchto troch krajinách však závisí od prevádzky systému SIS v krajinách terajšieho Schengenu. Systém SIS II, ako je známe, mal pôvodne začať fungovať v máji 2007, potom bol jeho štart odložený na december 2008 a teraz sa znova odsunul na september 2009. Takéto zmeny v harmonograme môžu vyvolať zdržania v daných troch členských štátoch. Nemali by sme zabudnúť, že všetky tieto tri členské štáty sú hraničnými štátmi Európskej únie, a to na zemi aj na mori.
<P>
Prvými dvoma opatreniami Schengenského acquis sú: odstránenie hraničných kontrol s ich presunutím na vonkajšie hranice a zavedenie spoločných postupov kontroly osôb prekračujúcich vonkajšie hranice. Tieto opatrenia ustanovené v acquis sú porušované preto, že krajiny ako Rumunsko, Bulharsko a Cyprus ovplyvňuje zdržanie pri zavádzaní systému SIS II v krajinách, ktoré sú súčasťou Schengenského priestoru. Vyzývam preto Komisiu a francúzske predsedníctvo, aby vyriešili problém riadenia systému SIS II a aby rokovali s dodávateľom s cieľom zabrániť nastoleniu nového harmonogramu pre zavedenie systému SIS II.
<SPEAKER ID="398" NAME="Roselyne Lefrançois" LANGUAGE="FR">
Vážený pán predsedajúci, chcem povedať, že tieňovou spravodajkyňou pre túto správu je pani Roureová. Nemohla tu dnes byť, takže vystúpim v jej mene a v mene Skupiny socialistov v Európskom parlamente.
<P>
Pripájam sa k poznámkam, ktoré predniesol spravodajca, a ďakujem mu za jeho prácu. Táto situácia je v podstate absolútne neprijateľná. Spustenie systému SIS II značne zaostáva za určeným termínom. Museli sme už raz predĺžiť mandát pre Komisiu do konca decembra 2008, aby sa mohol vykonať prechod. Komisia sa opätovne dostala do časového sklzu a teraz požaduje neobmedzené predĺženie svojho mandátu na uskutočnenie prechodu. To sa mi zdá neprijateľné, pretože akákoľvek ďalšia konzultácia s Európskym parlamentom o tejto záležitosti by viac nebola možná.
<P>
Nechceme však, aby prechod zo systému SIS na systém SIS II bol unáhlený, pretože by to ovplyvnilo kvalitu, bezpečnosť údajov a systém ako taký. Musia sa teda urobiť všetky preventívne opatrenia, aby sa zabezpečila ochrana údajov a bezpečnosť systému. To je dôvod, prečo by sme sa mohli znova dohodnúť na posunutí kalendára a predĺžení mandátu pre Komisiu na dôkladné uskutočnenie prechodu.
<P>
Vylučujeme však možnosť, aby tento proces pokračoval bez demokratickej kontroly Európskeho parlamentu. To je dôvod, prečo Skupina socialistov podporuje spravodajcu v snahe zabezpečiť právomoci Európskeho parlamentu.
<SPEAKER ID="399" NAME="Henrik Lax">
v mene skupiny ALDE. - Vážený pán predsedajúci, chcem sa taktiež pripojiť k uznaniu pre spravodajcu za veľmi dobrú prácu.
<P>
Schengenský informačný systém je najväčšou spoločnou európskou databázou, ktorá funguje ako spoločný informačný systém pre členské štáty. Tieto informácie môže použiť polícia a súdnictvo pri spolupráci v trestných veciach, ako aj pri kontrole osôb na vonkajších hraniciach alebo na území jednotlivých štátov a takisto pri vydávaní cudzineckých víz a povolení na pobyt.
<P>
Pri rozhodovaní o vytvorení druhej generácie systému SIS, SIS II, sa prihliadalo na potrebu zavedenia biometrických údajov a na nové druhy záznamov, akými sú napr. európske zatykače. Ako sme počuli, systém SIS II je potrebný aj na to, aby sa do hry dostali nové členské štáty.
<P>
Nový systém mal byť uvedený do prevádzky pôvodne v marci 2007. Vieme, že pri tom boli mnohé zdržania a nový harmonogram bol ohlásený so zámerom, aby sa systém stal prevádzkyschopný do konca tohto roka. Vďaka prechodnému riešeniu, ktoré predstavila portugalská vláda, ako už spomenul aj pán minister Jouyet, je tzv. systém "SIS One 4 All" plne funkčný, čo umožnilo deviatim novým členským štátom pripojiť sa k systému SIS. Ako však podčiarkol komisár Barrot, zosilnenie bezpečnostných požiadaviek sa v tomto rozšírenom Schengenskom priestore stalo ešte naliehavejším a dá sa naplniť len prostredníctvom úplného prechodu na novú generáciu systému.
<P>
Podmienkou tohto prechodu je, aby systém SIS II spĺňal všetky zákonom definované technické a prevádzkové požiadavky, ale aj ďalšie požiadavky, ako sú odolnosť, schopnosť odozvy či výkon. Od Parlamentu sa teraz žiada, aby vyjadril svoje stanovisko k dvom aktuálnym návrhom, ktorých cieľom je vytvoriť právny rámec upravujúci prechod. Ako tieňový spravodajca skupiny ALDE plne podporujem líniu, ktorú zaujal spravodajca, a to najmä v tom, že Komisia by mala Rade a Európskemu parlamentu predložiť správu o pokroku týkajúcu sa vývoja systému SIS II a prechodu zo Schengenského informačného systému na systém SIS I+ a na druhú generáciu systému SIS II do konca júna 2009 a potom každých šesť mesiacov.
<P>
Skutočnosť, že systém SIS II ešte nie je funkčný, bola veľkým sklamaním. Dúfam, že s týmto novým mandátom a pomocou prísneho testovania, ktoré sa uskutoční, je systém SIS II konečne na ceste k úspešnému spusteniu do septembra 2009.
<SPEAKER ID="400" NAME="Tatjana Ždanoka">
v mene skupiny Verts/ALE. - Vážený pán predsedajúci, najprv by som chcela poďakovať pánovi Coelhovi za jeho, ako zvyčajne, produktívnu prácu na správach o prechode na systém SIS II. Správy sa zaoberajú najmä technickými záležitosťami, ale ja by som sa chcela pozrieť na systém SIS II zo širšej perspektívy.
<P>
V prvom rade by som chcela uznať skutočnosť, že portugalské predsedníctvo poskytlo príležitosť 10 novým členským štátom, aby sa pripojili k starej verzii systému SIS. Nové členské štáty vrátane mojej krajiny by inak museli čakať prinajmenšom do septembra 2009, inými slovami, takmer dva roky dlhšie.
<P>
Na druhej strane, neskoro neznamená nevyhnutne zle. Systém SIS II bude fungovať na dvoch pilieroch. Stále však nemáme právne záväzné rámcové rozhodnutie o ochrane údajov v rámci tretieho piliera. Keďže systém SIS II zavádza spracovanie biometrických údajov, záležitosť ochrany údajov zostáva do veľkej miery nevyriešená.
<P>
Chcela by som zdôrazniť, že moja politická skupina je nesmierne opatrná, pokiaľ ide o biometriu. Možno by sme mali skutočne počkať na spoľahlivý právny základ ochrany údajov, skôr než začneme používať systém SIS II.
<P>
Ďalším poľom pôsobnosti, kde by mohol byť systém SIS užitočný, je zákaz vstupu štátnych príslušníkov tretích krajín na územie členských štátov. Podľa Schengenského dohovoru sa uplatňujú vnútroštátne právne predpisy, ak osoba žiada o vymazanie záznamu, ktorý sa jej týka. V tomto ohľade nariadenie o systéme SIS II ustanovuje lepšie procedurálne záruky na európskej úrovni.
<P>
Aby som to zhrnula, systém SIS II nám v niektorých oblastiach prináša lepšiu Európu. Napriek tomu budeme musieť pokračovať v práci na odstránení rôznych významných nedostatkov. Ak máme čakať v záujme získania väčších záruk, možno by sme mali byť pripravení čakať.
<SPEAKER ID="401" NAME="Pedro Guerreiro">
v mene skupiny GUE/NGL. - (PT) Ako zdôraznili rôzne organizácie, ktoré sledujú proces komunitarizácie spravodlivosti a vnútorných vecí, čo sú oblasti v samom jadre štátnej suverenity, s prechodom Schengenského informačného systému na jeho druhú verziu boli rozšírené vlastnosti tohto informačného systému a databázy o nové typy zápisov, ako sú európsky zatykač alebo nové kategórie údajov, napr. biometrické údaje. Prístup k údajom budú mať i nové subjekty. Boli vyvinuté aj nové vlastnosti a funkcie, čo vzájomne prepojuje zápisy a spája systém s vízovým informačným systémom. Za zmienku tiež stojí znepokojujúci predpoklad, že v prípade potreby môžu byť záznamy uložené na dlhú dobu, a teda by ma zaujímalo, kto bude rozhodovať o tom, kedy je to potrebné. Objasniť treba aj príliš vágne časti o možnej výmene údajov s tretími krajinami.
<P>
Sme presvedčení, že toto rozšírenie v porovnaní s predchádzajúcim systémom o nové prvky v databáze, ktorá bude prístupnejšia a prinesie väčšiu mieru zdieľania informácií, so sebou prináša riziká, pokiaľ ide o ochranu občianskych práv, slobôd a záruk. V podstate oveľa viac ako o reakciu na rozšírenie o nové krajiny ide o snahu prispôsobiť systém SIS nebezpečnej predpojatosti v oblasti bezpečnosti, čo je súčasťou narastajúcej komunitarizácie vnútorných záležitostí v Európskej únii, a to odmietame.
<SPEAKER ID="402" NAME="Hélène Goudin">
v mene skupiny IND/DEM. - (SV) Vážený pán predsedajúci, téma, o ktorej debatujeme, má oveľa väčší význam než ostatné, ktoré sa pravidelne prejednávajú v tejto snemovni. Diskutujeme o niečom tak zásadnom, ako je mobilita ľudí v rámci tzv. Schengenského priestoru. Niet pochýb o tom, že tento systém uľahčuje cestovanie mnohým osobám, ale nevýhody tohto systému, čo je nutné konštatovať, zatieňujú jeho pozitívne stránky.
<P>
Odvolávam sa na skutočnosť, že dôsledkom Schengenu je obmedzenie mobility obrovského množstva ľudí z dôvodu sociálneho usporiadania. Schengen je ďalším krokom k vytvoreniu "superštátu" - pevnosti Európa. K vytvoreniu spoločnosti založenej na kontrole s nesmiernymi právomocami. Nechcem sa na tom podieľať.
<P>
Určite nie je pochýb, že cezhraničná kriminalita je jedným z najväčších problémov, s ktorým bojujeme. Preto sú potrebné cezhraničné riešenia. Neverím však, že Schengen alebo EÚ je tým správnym fórom na riešenie tejto záležitosti. Existuje už Interpol, vynikajúci a efektívny medzinárodný policajný orgán, v ktorom spolupracujú zvrchované štáty celého sveta. Namiesto vytvárania paralelných systémov je potrebné urobiť viac pre posilnenie Interpolu. Vieme, že kriminalita sa neobmedzuje len na náš kontinent, ale pozostáva z celosvetových sietí. To bolo niekoľko bodov všeobecnej povahy, prejdime na špecifickejšie body.
<P>
Pokiaľ ide o Schengenský informačný systém, jeden z aspektov, s ktorým sa podľa môjho názoru zaobchádza až príliš ľahkovážne, je otázka utajenia. Osobné údaje, ktoré budú spracované a uložené, sú veľmi citlivé. Jednou z najdôležitejších úloh pre štát je poskytnúť svojim občanom plné záruky na zamedzenie neoprávneného prístupu k ich osobným údajom. Preto to vnímam ako záležitosť jednotlivých štátov, pretože som pevne presvedčená, že EÚ nie je v pozícii poskytnúť požadované záruky. Okrem toho považujem vytváranie nových štruktúr za zbytočné a nákladné. Sú to napokon peniaze daňových poplatníkov, z ktorých sa systém musí zaplatiť.
<P>
Už dlho som toho názoru, že vývoj EÚ alebo európskej integrácie, ako to niektorí radi nazývajú, sa dá prirovnať k budovaniu tyranie malými krôčikmi. Dosť desivé je, že tie kroky už nie sú práve malé. Namiesto toho sme svedkami veľkých, odhodlaných a rýchlych krokov na ceste k vytvoreniu štátu Európskej únie. Žiadny pravý eurofil by to nemal pripustiť.
<SPEAKER ID="403" NAME="Zita Pleštinská" AFFILIATION="PPE-DE">
(SK) Vážení kolegovia, opäť diskutujeme o Schengenskom informačnom systéme, ktorý je hlavným nástrojom na uplatňovanie schengenských zásad. Je bez pochýb základným pilierom Európy "bez hraníc" a priestoru slobody, bezpečnosti a spravodlivosti, preto je potrebné, aby SIS II začal fungovať.
<P>
V súčasnosti je v plnej prevádzke systém SISone4ALL, ktorý ako prechodné technické riešenie umožnil deviatim novým členským štátom pripojenie do SIS a samozrejme vstupom do Schengenského priestoru stať sa plnoprávnymi členmi Únie. 21. december 2007 bol veľkým dňom v histórii mojej krajiny, Slovenska, a celej EÚ. Bol skutočným pádom železnej opony.
<P>
Z tohto dôvodu by som sa chcela poďakovať pánovi spravodajcovi Carlosovi Coelhovi za vypracovanie tejto správy a za jeho pracovného nasadenie. Som presvedčená, že nebyť jeho, dnes by Schengenský priestor nemal 9 nových členov. Verím, že rovnako rýchlo a bez problémov sa podarí sfunkčniť aj SIS novej generácie.
<SPEAKER ID="404" NAME="Jean-Pierre Jouyet" LANGUAGE="FR">
Ďakujem všetkým rečníkom za vynikajúcu rozpravu a za širokú podporu princípu nového mandátu, ako aj stanoviska spravodajcu, tak ako to vyjadrili mnohí rečníci vo svojom vystúpení.
<P>
Vážený pán Marinescu, ocenil som vynikajúcu prácu portugalského predsedníctva, ktorá umožnila, aby sa nové členské štáty pripojili k systému. Vzal som na vedomie želanie Rumunska pripojiť sa k systému čo najskôr - pod dohľadom Komisie a vzhľadom na akékoľvek technické úpravy, ktoré môžu byť nevyhnutné.
<P>
Pokiaľ ide o pripomienky pani Lefrançoisovej a pána Laxa, Rada sa za meškanie môže len ospravedlniť, ale všetci uznávame úsilie Komisie, osobný záväzok podpredsedu Barrota, že sa veci uvedú späť do pohybu, a prísne podmienky uložené zhotovovateľovi. Rada zostane aj naďalej ostražitá po boku Komisie a všetkých členských štátov. Tie zostanú pevne odhodlané dokončiť projekt podľa plánu zabezpečujúc, že to bude technicky uskutočniteľné a efektívne a samozrejme, zaručujúc slobody občanov.
<P>
Ako reakciu na pani Ždanokovú a pána Guerreira chcem povedať, že chápem, a toto zdôraznila aj pani Lefrançoisová, že niektorí z vás by chceli podrobnejšiu rozpravu o zavedení nových funkcií do systému, ale predtým, než dôjde k rozprave o tejto veci, je dôležité, aby sme dokončili systém SIS II. Myslím si teda, že by bolo prirodzené, aby bola politická rozprava o tom, aké by mali byť tieto nové funkcie. Ako však upozornili niektorí z vás, nemalo by to brániť zavedeniu nového systému. V skutočnosti by bolo neprijateľné, aby sa vypustili tieto nové funkcie z jednoduchého dôvodu, že zastaraný systém, v tomto prípade SIS I, ich potrebu nedokáže uspokojiť. Skôr než sa pustíme do takejto rozpravy, je v prvom rade dôležité, aby sme mali systém a aby bol ukončený jeho technický vývoj.
<P>
Pokiaľ ide o ďalšie vystúpenia rečníkov, ktoré sa zaoberali najmä ochranou údajov, by som chcel poukázať na to, ako poukázal aj pán predsedajúci, s ktorým sme sa dnes dopoludnia zúčastnili rozpravy o ochrane osobných údajov spolu s komisárom Barrotom, že chceme účinne pokračovať v práci, ktorá sa spustila na európskej úrovni. Sme presvedčení, že musia existovať požadované záruky, pokiaľ ide o ochranu týchto údajov a zdieľanie informácií s tretími krajinami. Bez toho, aby som sa vracal k všeobecnej rozprave, ktorú sme mali dnes dopoludnia, by som chcel len povedať, že z hľadiska ochrany týchto údajov bolo dohodnuté, že budeme dodržiavať odporúčania európskeho dozorného úradníka pre ochranu údajov tak, aby sa tieto záujmy vzali do úvahy.
<SPEAKER ID="405" NAME="Jacques Barrot" LANGUAGE="FR">
Vážený pán predsedajúci, chcel by som sa ešte raz poďakovať všetkým rečníkom a spravodajcovi. V nadväznosti na to, čo povedal pán Jouyet, by som tiež rád všetkým pripomenul, že sme veľmi pozorní, čo sa týka dodržiavania pravidiel ochrany údajov. Pán úradujúci predseda Rady, ako ste povedali, tieto služby sú v pravidelnom kontakte s európskym dozorným úradníkom pre ochranu údajov, aby sa zabezpečilo, že tieto pravidlá budú náležite integrované do vývoja a riadenia systému SIS II. Návšteva európskeho dozorného úradníka pre ochranu údajov v Štrasburgu je naplánovaná na prvú polovicu roka 2009 ešte pred uskutočnením prechodu, aby sa zabezpečilo, že ochrana údajov bude zaručená.
<P>
Konvertor, ktorý sa v súčasnosti vyvíja, tiež umožní bezpečný prenos údajov zo systému SIS I do systému SIS II. Pani Lefrançoisová celkom správne povedala, že tento prechod by sa nemal uponáhľať, a má pravdu. Musíme byť veľmi opatrní.
<P>
V každom prípade, právne nástroje obsahujú špecifické ustanovenia, ktorých cieľom je zabezpečiť súlad so zásadami ochrany údajov. To je všetko, čo môžem povedať o ochrane údajov s vedomím, že musíme venovať osobitnú pozornosť tomu, aby sa tento systém zhodoval s tým, čo sa snažíme dosiahnuť inde v Európe, pokiaľ ide o ochranu údajov.
<P>
Teraz sa vráťme k záležitosti zdržania. Úplne rozumiem pánovi Marinescuovi a pánovi Laxovi i pani Lefrançoisovej, ktorí jasne vyjadrili svoje obavy po sérii odkladov, ku ktorým došlo. Pokiaľ ide o prípravu systému SIS II na centrálnej úrovni, veľmi pozorne dohliadame na jeho vývoj. Zaviedli sme opatrenia, ktoré nám pomôžu sledovať veci pozorne a služby Komisie obzvlášť dohliadnu na to, aby sme mali dostatok zdrojov na dohľad nad prácou dodávateľov.
<P>
Samozrejme, v prípade potreby sa môžeme uchýliť k uloženiu penále podľa zmluvy, ako urobil môj predchodca, keď jednému z dodávateľov uložil pokutu viac ako jeden milión EUR. Pán predsedajúci, dámy a páni, ja by som však namiesto uchyľovania sa k sankciám radšej videl dodávateľov pracovať efektívne a dodržiavať časový harmonogram.
<P>
Zavádzanie systému SIS II sa však netýka len centrálneho systému SIS II. Evidentne potrebujeme aj značné úsilie od členských štátov. Som rád, že dnes je tu francúzske predsedníctvo, pretože viem, aké je zapálené pre túto vec.
<P>
Na pomoc členským štátom pri príprave na vnútroštátnej úrovni bola za slovinského predsedníctva zriadená skupina Priatelia SIS II, ktorú uznalo aj francúzske predsedníctvo a je nesmierne užitočná. Cieľom tejto skupiny na vysokej úrovni, v ktorej sa Komisia aktívne angažuje, je dohliadať na implementáciu systému SIS II v členských štátoch. Pri prekonávaní problémov uspejeme len prostredníctvom pevnej spolupráce.
<P>
Chcel by som len povedať, že prostredníctvom systému SIS II sa nesnažíme zmeniť Európu na pevnosť. Jednoducho sa snažíme zaistiť, aby odstránenie vnútorných hraníc neznamenalo pre Európsku úniu a jej občanov väčšie riziko neistoty, násilia a terorizmu. Preto nemôžem pripustiť, aby sa hovorilo, že vytvorením systému SIS II zatvárame dvere do Európy. Nie je to vôbec tak. Ide jednoducho o to, aby sme zabezpečili, že odstránením vnútorným hraníc môžeme občanom Európy ponúknuť priestor, áno, poviem to, priestor bezpečnosti a slobody.
<P>
Vážený pán predsedajúci, to je všetko. V každom prípade by som chcel poďakovať Európskemu parlamentu a osobne pánovi Coelhovi za to, že vložili toľko úsilia do tvorby systému SIS II, ktorý je zasa kľúčom k úspechu Schengenu.
<SPEAKER ID="406" NAME="Carlos Coelho" LANGUAGE="FR">
Vážený pán predsedajúci, beriem na seba riziko a svoje posledné pripomienky na galantné poznámky pána Jouyeta a podpredsedu Barrota uvediem vo francúzštine. Preto vám teraz poďakujem vo vašom jazyku. Nebolo jednoduché dosiahnuť konsenzus v Rade, ale uspeli ste. Pre nás sú skutočne dôležité dve veci: jasné rozdelenie kompetencií medzi Komisiou a členskými štátmi a otázka mandátu Komisie.
<P>
Mandát Komisie nemôže skončiť, kým systém SIS II nefunguje poriadne. Chcel by som taktiež poďakovať Rade, Komisii a všetkým politickým skupinám vo Výbore pre občianske slobody, spravodlivosť a vnútorné veci za ich prácu na vypracovaní pozmeňujúceho a doplňujúceho návrhu, o ktorom budeme zajtra hlasovať. Pre nás je podmienka transparentnosti rozhodujúca. Občania majú právo byť informovaní o Schengene a systéme SIS II. Pokiaľ ide o otázku mandátu Komisie, neohraničený mandát je neprijateľný. Podarilo sa nám však vyrovnať sa s týmto problémom.
<P>
Vážený pán predsedajúci, na záver by som chcel vysvetliť tým, ktorí hovorili skôr negatívne o systéme, prečo sa nám systém SIS II páči. Páči sa nám, pretože máme radi slobodu pohybu v Európe. Aby však v Európe bola sloboda pohybu, musíme si byť istí, že naše vonkajšie hranice sú zabezpečené. Bezpečnosť našej vonkajšej hranice je podmienkou slobody európskych občanov, a preto nevyhnutne potrebujeme systém SIS II.
<SPEAKER ID="407" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
