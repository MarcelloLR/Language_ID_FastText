<CHAPTER ID="022">
Pozastavenie kola rokovaní WTO v Dauhe (rozprava) 
<SPEAKER ID="191" NAME="Predsedajúca">
Ďalším bodom programu je vyhlásenie Komisie o pozastavení kola rokovaní WTO v Dauhe.
<SPEAKER ID="192" NAME="Mariann Fischer Boel">
členka Komisie. - Vážená pani predsedajúca, asi ste tu dnes očakávali pána komisára Mandelsona, ale pravdepodobne viete, že Komisiu opustil a možnosť byť tu dnes namiesto neho som dostala ja. Som rada, že tu dnes s vami môžem byť, pretože som sa priamo zúčastnila rokovaní WTO v Ženeve a bola som zodpovedná za poľnohospodársky sektor.
<P>
Keďže rokovania v Ženeve v júli nepriniesli želaný výsledok, kolo rokovaní v Dauhe bolo pozastavené. V podstate však bolo veľmi aktívne, najmä v uplynulých týždňoch, a naším zámerom je k tejto aktivite prispieť, aby sme umožnili úplné vládne obnovenia, keď sa dokončia potrebné technické analýzy zvyšných problémových oblastí v kľúčových krajinách.
<P>
Júlové rokovania priniesli určitý krok dopredu. Výsledný balík priniesol vyrovnaný záver, ktorý rešpektoval kľúčové požiadavky EÚ v oblasti poľnohospodárstva a taktiež priniesol výhody našim priemyselným výrobcom.
<P>
Široký rámec dohody priniesol rôzne kľúčové otázky vrátane celkového zníženia domácej podpory, ktorá narúša obchod, v poľnohospodárskom sektore, počtu citlivých a osobitných výrobkov, pri ktorých by rozvinuté a rozvojové krajiny uplatnili nižšie sadzby, švajčiarsky vzorec na zníženie colných poplatkov pre priemyselné výrobky a možnosti flexibility pre rozvojové krajiny v oblasti ochrany priemyselných výrobkov pred týmito sadzbami. V zhodnotení Komisie sa uvádza, že tento balík je prínosom pre európsky obchod a spotrebiteľov a zaistil by medzinárodný právny rámec pre poľnohospodárstvo v súlade s reformou z roku 2003. Podľa nášho názoru výsledný balík obsahuje taktiež skutočnú možnosť rozvoja pre najchudobnejšie krajiny sveta.
<P>
Rokovanie dospelo k záveru, že na základe tohto by sme znížili svetové sadzby o polovicu, rozvojové krajiny by prispeli jednou tretinou úspor a o dve tretiny väčší prístup na trh by im zaistil výnosy. Taktiež by sme tým zabezpečili, že hospodárstvo krajín OECD by sa pridalo k európskej iniciatíve poskytovať najmenej rozvinutým krajinám prístup na svoje trhy bez ciel a bez kvót, čo u nás nazývame iniciatíva "všetko okrem zbraní".
<P>
Taktiež by sme uspeli, keby sme sa pridali k poľnohospodárskej reforme v Spojených štátoch. Na základe dohody by Spojené štáty museli znížiť svoju domácu podporu, ktorá narúša obchod, alebo dotácie na 14,5 miliardy USD. Bez tohto by sa dotácie mohli vyšplhať podľa nového poľnohospodárskeho zákona na 48 miliárd USD. Tiež by to slúžilo našim záujmom získať trvajúcu medzinárodnú právnu ochranu našej reformovanej spoločnej poľnohospodárskej politiky.
<P>
Takáto dohoda by z krajín s rozvíjajúcim hospodárstvom spravila dozorcov multilaterálneho obchodného systému, ktorý musíme udržovať, ale aj posilňovať. Zabezpečili by sme im miesto v systéme globálneho obchodu založenom na pravidlách, čo je základom do budúcna.
<P>
Preto bolo pre nás sklamaním, že sme diskusiu o modalitách z Dauhy v júli nemohli uzavrieť pre pretrvávajúce nezhody vo veľmi špecifickom bode v oblasti poľnohospodárstva. Problémy sa objavili v oblasti osobitnej poľnohospodárskej ochrany pre rozvojové krajiny, s tzv. osobitným ochranným mechanizmom, najmä v rámci skupiny G7. India a Čína sa so Spojenými štátmi nedokázali dohodnúť na spúšťacom mechanizme a opatreniach pre túto ochranu v prípadoch porušenia predbežných sadzieb z rokovaní v Dauhe.
<P>
Od začiatku septembra sa na najvyššej úrovni konali stretnutia s cieľom riešenia týchto rozdielnych názorov, no zatiaľ bezúspešne. Hoci je Európska únia stále oddaná tejto myšlienke, nateraz nie je jasné, čo prinesú diskusie v najbližších týždňoch.
<P>
Ako vždy budeme udržiavať s Parlamentom intenzívny dialóg a budeme samozrejme očakávať vašu stálu podporu.
<SPEAKER ID="193" NAME="Georgios Papastamkos" LANGUAGE="EL">
Vážená pani predsedajúca, neúspešné rokovania v Dauhe neznamenajú len stratu príležitostí, stratu zisku a zhoršenie situácie hospodárskej neistoty. Rovnako vážna je aj systémová a inštitucionálna cena. Hovorím o údere pre dôveryhodnosť WTO.
<P>
Samozrejme, že všetci chceme dosiahnuť dohodu, no nie, ak sa má dosiahnuť bez ohľadu na to, čo Únii spôsobí. Úspešné ukončenie súčasného kola rokovaní v Dauhe si vyžaduje úplnú, ambicióznu a vyrovnanú dohodu. Preto žiadame značné ústupky zo strany našich obchodných partnerov z rozvinutých krajín, ako aj zo strany rýchlo sa rozvíjajúcich krajín.
<P>
Preto vyzývame Komisiu, aby zaujala v budúcich rokovaniach rozhodujúci postoj. Pripravili sme reformu spoločnej poľnohospodárskej politiky. Pýtam sa vás, použila sa ako prostriedok rokovania? Zďaleka nie. Komisia ďalej jednostranne postupovala v súvislosti s ďalšími zbytočnými návrhmi pre poľnohospodársky sektor.
<P>
Mám veľa otázok, ktoré by som mohol položiť pani komisárke pre poľnohospodárstvo. Obmedzím sa na jednu. Sú zemepisné označenia dôležitou súčasťou poľnohospodárskych rokovaní?
<P>
Našu angažovanosť v multilaterálnom obchodnom systéme môžete považovať za samozrejmú. Očakávame, že obchodný dozor sa bude zameriavať na efektívne riadenie globalizácie a spravodlivejšie prerozdelenie jej výhod.
<P>
Na záver mi dovoľte povedať, že osobne si myslím, že neúspešné ukončenie, čím myslím odstránenie bariér v rámci WTO, nebolo dostatočne zdôvodnené nevyhnutnou pozitívnou integráciou v zmysle systematického zbližovania právnych predpisov.
<SPEAKER ID="194" NAME="Erika Mann">
v mene skupiny PSE. - (DE) Vážená pani predsedajúca, ako z našich skúseností vieme, kolá rokovaní o svetovom obchode sú veľmi náročné. Rada by som poďakovala Komisii, pretože my ako poslanci Európskeho parlamentu sme počas posledného kola rokovaní v Ženeve intenzívne pocítili, že bolo veľmi vyvážené až do samého konca, a to preto, lebo pani komisárka, v rámci svojich kompetencií, ukázala nielen potrebnú flexibilitu, ale aj veľké pochopenie pre chudobnejšie rozvojové krajiny, čo sa neustále počas rozhovorov zdôrazňovalo. V tomto rozmere to nebola Európska únia, ktorá bola vystavená verejnej neúcte, ale ďalšie krajiny, ktoré boli oveľa ťažšími partnermi v rokovaní.
<P>
Ľutujem, že v súčasnej finančnej kríze sme zistili, že potrebujeme viac medzinárodných a multilaterálnych pravidiel, pretože tieto pravidlá na jednej strane vytvárajú priestor, ktorý umožní chudobnejším krajinám integráciu, zatiaľ čo na strane druhej bohatšie krajiny budú môcť taktiež zabezpečiť výhody pre svojich obyvateľov a stanoviť určité normy. Je nám veľmi ľúto, že práve to je dôvod, pre ktorý sa kolo rokovaní o svetovom obchode do konca tohto roka nemôže uzavrieť. Mali by sme sa tejto mylnej predstavy zbaviť.
<P>
Možno bude lepšie, ak sa týmto budeme zaoberať už s novým Parlamentom a novou Komisiou a po voľbách v USA namiesto toho, aby sme sa o to snažili za každú cenu. Moja skupina nabáda na opatrnosť, nie na uzatvorenie tohto kola rokovaní bez ohľadu na všetko ostatné.
<P>
Pani komisárka, mám požiadavku. Na čomkoľvek sa dohodnete a čokoľvek sa stane, prosím, informujte včas Parlament a zabezpečte, či už s Lisabonskou zmluvou alebo bez nej, že sa v predstihu budeme znovu venovať možnosti vytvoriť novú "kvázi Lisabonskú zmluvu", ktorá sa bude týkať obchodu.
<SPEAKER ID="195" NAME="Ignasi Guardans Cambó">
v mene skupiny ALDE. - (ES) Vážená pani predsedajúca, niektorí z nás boli svedkami skutočného úsilia všetkých účastníkov na júlovom ministerskom samite kola rokovaní v Dauhe, najmä úsilia Európskej únie, ktorú dôstojne zastupoval pán komisár Mandelson. Jeho prítomnosť na rokovaniach v Ženeve bola vysoko ocenená. Na vlastnej koži sme pocítili pocit frustrácie, keď sme na záver videli, že naše úsilie a energia nepriniesli žiadne konkrétne výsledky, hoci sme dospeli k zblíženiu, čo by mohlo znamenať, že sme predsa len niečo dosiahli.
<P>
V uznesení, ktoré dnes predkladáme a o ktorom budeme v Parlamente hlasovať, vyjadrujeme ako Parlament náš záväzok k tomu, čo sa tu dosiahlo. Chceme, aby to, čo sme dosiahli, hoci to nebola skutočná konečná dohoda, bolo základom pre ďalšiu prácu, aby naše úsilie nevyšlo nazmar. Žiadame, možno naivne, aby sa kolo rokovaní v Dauhe ukončilo čím skôr.
<P>
Je možné, alebo skôr pravdepodobné, že si niekto bude myslieť, že tento výrok je naivný, možno o to viac, že hlavný európsky vyjednávač tomu sám celkom neveril a vrátil sa do svojej krajiny, pričom zanechal všetky rokovania v mene Európy v rukách niekoho, kto nevie o tomto probléme nič, hoci schopnosti do budúcna možno má.
<P>
Je preto pravda, že v našom uznesení je množstvo naivity, no musíme byť zreteľní a neústupní. Ak sa kolo rokovaní v Dauhe neuzavrie, rozvojové krajiny na to doplatia. Ak sa kolo rokovaní v Dauhe neuzavrie, multilaterálny prístup bude vo vážnom nebezpečenstve, najmä v situácii svetovej neistoty, ktorú prežívame. Pokiaľ sa kolo rokovaní v Dauhe neskončí, nebudeme sa môcť venovať ďalším problémom svetového charakteru, ako sú zmena klímy a zvyšovanie cien potravín.
<P>
Máme ďalšie problémy, ktoré musíme vyriešiť, no nepôjde to, kým sa nebudeme snažiť uzavrieť toto kolo rokovaní. Tomuto problému sa bude Parlament naďalej venovať.
<SPEAKER ID="196" NAME="Caroline Lucas">
v mene skupiny Verts/ALE. - Vážená pani predsedajúca, som rada, že v posledných rokoch je tento Parlament zásadnejší v otázke kola rokovaní v Dauhe. V podstate spoločné uznesenie, ktoré je pred nami, veľmi verne odráža vyhlásenie svetového parlamentného zhromaždenia, ktoré sa konalo v septembri a ktoré vyjadruje veľmi vážne obavy o obsah rokovaní v Dauhe, ktoré sa málo venujú rozvoju, a veľmi kriticky sa stavia k obzvlášť výnimočným postupom dohody.
<P>
Dovoľte mi ešte povedať, že v duchu vyhlásenia svetového parlamentného zhromaždenia dúfam, že doplňujúci a pozmeňujúci návrh, ktorý predkladajú skupiny PPE-DE a UEN, ktorý žiada dvojstranné dohody o voľnom obchode (WTO-plus), sa na zajtrajšom hlasovaní neschváli. Dvojstranné zmluvy o voľnom obchode sú úplným opakom fungovania multilateralizmu, a ak sa doplňujúci a pozmeňujúci návrh odhlasuje, Zelení toto uznesenie nepodporia.
<P>
Čo ma v dnešnej rozprave mrzí, a aj v tomto uznesení, je neschopnosť pomenovať jednoduchú pravdu. Kolo rokovaní v Dauhe, ako sme ho poznali, sa skončilo. Pozastavenie môže byť veľmi dlhé, môže trvať až do jari 2010. Je takmer isté, že noví vyjednávači z USA, Komisie a Indie sa už nebudú vracať k rovnakým urýchleným riešeniam z júla 2008, ktoré aj tak neboli účinné. Takže toto je naša príležitosť. Teraz je ten správny čas ohodnotiť neuzavretie sedemročných rokovaní v Dauhe a predstaviť spoločný a spravodlivejší program s otvorenejším a demokratickejším procesom, ktorý môžu členovia WTO, najmä tí z najmenej rozvinutých krajín, plne podporiť.
<SPEAKER ID="197" NAME="Seán Ó Neachtain" LANGUAGE="GA">
Vážená pani predsedajúca, je načase, aby sme zmenili spôsob, akým sa zapájame do rokovaní o svetovom obchode. Je jasné, že systém a naše úsilie už nefungujú. Zlyhali sme v Kankúne, Hong Kongu a aj v Ženeve. Dôvodom je, že sa snažíme vytvoriť v Európe balík, ktorý bude zahŕňať predaj našich potravinových zdrojov - všetky potraviny, ktoré dodávame. Predchádzajúci komisár, pán Mandelson, sa snažil zmeniť poľnohospodársku politiku, aby podporil globálny obchodný systém. Toto ale nie je riešenie. Odkiaľ budú pochádzať naše potraviny, keď ich budeme musieť dovážať? Európa sa musí starať o svoje zásoby potravín a musí ich chrániť. Zmenili sme našu poľnohospodársku politiku, ale musíme ju vyňať z programu globálneho obchodu, inak nedosiahneme žiadny pokrok či úspech. Je najvyšší čas konať, ako sme to už veľakrát povedali.
<SPEAKER ID="198" NAME="Helmuth Markov">
v mene skupiny GUE/NGL. - (DE) Vážená pani predsedajúca, pani komisárka, dámy a páni, keď sedem rokov vediete rokovania bez toho, aby ste došli k záveru, musíte byť trochu sebakritickí a opýtať sa, kde ste spravili chybu, bez ohľadu na to, aké chyby spravili ostatné krajiny či vaši partneri.
<P>
Myslím si, že môžeme spraviť zoznam, ktorý sa nemusí nevyhnutne týkať všetkých, ale žiadať zníženie sadzieb a otvorenie trhu možno nie je správny nástroj pre rozvojové krajiny, pretože by stratili svoj príjem, ktorý potrebujú pre vlastné rozpočty, a nemajú možnosť získať ho odinakiaľ. Potom by nebolo možné, aby v týchto krajinách fungovala zdravotná starostlivosť, vzdelanie a rozvoj infraštruktúry.
<P>
Pre niektoré z týchto krajín nie je žiadna dohoda o voľnom obchode správnym modelom, hoci majú záujem o takúto dohodu, nie však na základe GSP+. Možno je tiež pravda, že čo sa týka úrovne rozvoja, veľa krajín potrebuje vybudovať najprv nezávislé hospodárstvo. Predsa len Európska únia alebo niektoré európske krajiny vybudovali svoje hospodárstvo na zatvorených trhoch.
<P>
Ak nedosiahneme žiadny výsledok, musíme sa opýtať, prečo. Kolo rokovaní v Dauhe sa najprv týkalo rozvojových cieľov tisícročia. Nesúhlasím s názorom pána Ó Neachtaina. Rozumiem, prečo mnohé krajiny tvrdia, že majú pocit, že súčasné rokovania slúžia len na to, aby spoločnosti mohli pôsobiť vo svete, aby boli ešte globálnejšie, a presne to predstavuje stratégia Globálna Európa. Má to negatívny vplyv na malých regionálnych výrobcov. Mimochodom, má to taktiež negatívny vplyv na malých miestnych európskych výrobcov.
<P>
Je to súčasť raison d'être Európskej únie, časť jej pravidiel, ktoré posúvame dopredu. Myslím si, že preto sa musíme zamyslieť nad inou rokovacou taktikou. Dúfam, že nová pani komisárka sa chopí príležitosti. Prichádza zvonku a má skúsenosti s rokovaním. Hoci možno nemá potrebné vedomosti v oblasti obchodu, má veľmi dobre informovaný tím a možno využije možnosti v rámci svojho mandátu trochu inak ako predchádzajúci komisár. Teraz máme príležitosť!
<SPEAKER ID="199" NAME="Derek Roland Clark">
v mene skupiny IND/DEM. - EÚ rada rozdáva príkazy, keď ide o obchod. Pamätáte sa na šesť rokov trvajúcu banánovú vojnu s USA? Stalo sa tak po tom, ako EÚ povolila prístup na trh svojim bývalým kolóniám v Karibskej oblasti. Generálnym riaditeľom WTO je bývalý komisár EÚ pre obchod Pascal Lamy. Nejde náhodou o konflikt záujmov? Koniec koncov jeho európsky príjem možno závisí od toho, že neútočí na politiku EÚ. Mohol by to byť dôvod, prečo sa snažil vyjednávať medzi obchodnými zónami?
<P>
Pán Peter Mandelson obviňoval z neúspechu kola rokovaní v Dauhe poľnohospodárske dotácie USA. Pohovorme si o tom, ako obviňujeme iných, hoci sami sme vinní. Spoločná poľnohospodárska politika po desaťročia plnila vrecká európskym poľnohospodárom obrovskými dotáciami. Zo zlyhania rokovaní o obchode by sme mali viniť tento fakt viac ako čokoľvek iné. Mimochodom, posledná vec, ktorú by mala EÚ robiť, je získavať na iných regiónoch v obchodných vojnách v čase svetového hladu a finančnej krízy.
<SPEAKER ID="200" NAME="Jean-Claude Martinez" AFFILIATION="NI">
(FR) Vážená pani predsedajúca, pani komisárka, súčasná finančná kríza je dôkazom toho, že ak je problém globálny, naše konanie musí byť tiež globálne. To platí predovšetkým pre potraviny a poľnohospodárstvo. Najmä z tohto dôvodu sme vytvorili Svetovú obchodnú organizáciu, na čom sa všetci zhodneme. WTO sa snaží presadzovať globálne pravidlá.
<P>
No zdá sa, že to nefunguje presne tak, ako by sme chceli, pretože tu máme ďalší problém. Musíme zosúladiť dve veci, voľný obchod, na ktorom sa všetci zhodneme, a ochranu, ktorú nevyhnutne potrebujeme. Ochrana našich hospodárstiev a národného poľnohospodárstva nie je len fráza pre protekcionizmus.
<P>
Cesta, ktorou sa posledných 60 rokov uberáme od Všeobecnej dohody o clách a obchode, je náročná. Znižujeme tarify s úmyslom ich úplného zrušenia. Technicky vyzerá znižovanie colných taríf náročné. Dôkazom je množstvo matematických vzorcov, ktoré na tento účel existujú: juhokórejský vzorec, európsky vzorec a samozrejme aj švajčiarsky vzorec. V skutočnosti však nefungujú, pretože výrobky nie sú jednotné. Skladajú sa z množstva prvkov, ktorých pôvod je veľmi rozdielny, takže znižovanie colných taríf po technickej stránke nie je až také jednoduché, ako by sa zdalo. Preto sme takí ustrnutí. Z politického hľadiska sa z našej ustrnutosti snažíme dostať pomocou rokovaní.
<P>
No vyzerá to tak, že vedci vyvinuli novú colnú technológiu. Sú ňou colné tarify, ktoré si môže vývozca vyžiadať od krajiny dovozu. Konkrétne tieto odpočítateľné colné tarify dosahujú výšku colného úveru rovnajúcemu sa výške cla, ktoré vývozcovi vzniklo v krajine dovozu.
<P>
Tento colný úver má tri aspekty, je refundovateľný, obchodovateľný a prevoditeľný. Po prvé, je refundovateľný, pretože keď vývozca nakupuje od dovozcu, môže si odpočítať čiastku zaplateného cla. Po druhé, je obchodovateľný, pretože ak vyvážajúca spoločnosť, ktorá zaplatila clo, nemá čo kúpiť od dovozcu, môže predať svoj colný úver na burze alebo banke. A po tretie, je prevoditeľný, pretože dovozca, aby pomohol rozvojovým krajinám, môže darovať tú čiastku colného úveru, ktorá prevyšuje čiastku cla.
<P>
Takýmto spôsobom vytvoríme obchodnú menu, v ktorej sa množstvo peňazí bude rovnať množstvu existujúcich colných taríf. Napríklad Európska únia poskytne 13 miliárd EUR v obchodnej mene.
<SPEAKER ID="201" NAME="Mairead McGuinness" AFFILIATION="PPE-DE">
Vážená pani predsedajúca, takisto ako aj ostatní, aj ja som bola v Ženeve a bola som prekvapená a niekedy aj pobavená tým, ako WTO pracuje. V tomto prípade to však tak nie je.
<P>
Tentokrát nebola spoločná poľnohospodárska politika pod paľbou kritiky a myslím si, že to by sme mali oceniť. Poľnohospodárstvo na vyššej svetovej úrovni však bolo určite najdôležitejším bodom programu. Rozhovory zlyhali preto, lebo India a Čína sa obávali o ochranu svojich farmárov pred vlnou poľnohospodárskeho dovozu. Myslím, že stojí za to zopakovať slová indického komisára pre obchod. Pán Kamal Nath povedal, že to je posledné, čo nemohli urobiť v záujme ochrany živobytia. India považovala ochranu svojej veľkej a relatívne chudobnej vidieckej a farmárskej populácie za podstatnú a domnievala sa, že dohoda WTO nebola v jej najlepšom záujme.
<P>
Tejto oblasti sa venujeme už sedem rokov. Pán Peter Mandelsom opustil túto scénu po štyroch rokoch vo vedení. Domnievam sa, že nevenoval pozornosť obavám poľnohospodárov, predovšetkým európskych poľnohospodárov, a potravinovému priemyslu a že nebral do úvahy ich názory, pričom tvrdil, že rozvojová časť programu je prednejšia. Jeho návrhy by zničili živočíšnu výrobu, nie v prospech rozvojového sveta, ale v prospech úsporných rozvíjajúcich sa hospodárstiev a ich veľkých fariem a farmárov. Ako som povedala, opustil túto scénu a ja sa zamýšľam, či vedel, čo bude nasledovať. Ak bol naozaj presvedčený o rozvojovom programe, prečo nezostal a nedokončil svoju prácu?
<P>
V súčasnosti je potravinová bezpečnosť politickou prioritou. Vidíme prudké zmeny cien komodít. Chápem, že trh s obilninami dnes zlyhal. Musíme sa opýtať sami seba, či toto je najlepší spôsob, ako zaistiť dodávky potravín všetkým spotrebiteľom za rozumnú cenu. Závažnejšie by sme sa mali pozrieť na našu rozvojovú politiku, v rámci ktorej sme zlyhali pri investovaní do poľnohospodárstva v rozvojových krajinách. Spravme dohodu, ale takú, ktorá je spravodlivá a vyvážená.
<SPEAKER ID="202" NAME="Kader Arif" AFFILIATION="PSE">
(FR) Vážená pani predsedajúca, dámy a páni, od roku 2001 sa rozvojové krajiny zapájali do rokovaní v rámci WTO, nazývaných rozvojové rokovania. Teraz v súvislosti s náhlou a ničivou potravinovou krízou, ktorá upozorňuje celý svet na potrebu dlhodobého globálneho a vyváženého riešenia, tieto krajiny od nás očakávajú, že im zaistíme potravinovú bezpečnosť.
<P>
Rád by som potvrdil, že ak sa rokovania budú venovať prístupu na trh za každú cenu, nedosiahneme náš cieľ. Taktiež vieme, že čím viac budeme odkladať podpísanie rozvojovej zmluvy, tým vzdialenejšia bude vyhliadka dosiahnutia rozvojových cieľov tisícročia, a žiaľ, podľa nášho plánu už teraz meškáme.
<P>
Čeliac dnešnej kríze žiadame, aby sa politické riešenie pre osobitný bezpečnostný mechanizmus našlo čo najskôr, aby sme vytvorili účinný ochranný prostriedok pre malých výrobcov v chudobných krajinách. To je základný krok pred tým, než budú pokračovať rokovania o ďalších aspektoch, a ja dúfam, že nedávne obnovenie rozhovorov o prístupe na poľnohospodárske a nepoľnohospodárske trhy (NAMA) umožní v tomto smere ďalšie napredovanie.
<P>
Predtým, než skončím, by som chcel opísať pozmeňujúce a doplňujúce návrhy k spoločnému uzneseniu. Socialistická skupina v Európskom parlamente nás bude samozrejme žiadať, aby sme hlasovali za doplňujúci a pozmeňujúci návrh 2, ktorý je nevyhnutný na zvýšenie práv Parlamentu v medzinárodnom obchode.
<P>
Taktiež podporíme doplňujúci a pozmeňujúci návrh, ktorý predložila Skupina zelených/Európska slobodná aliancia, ale nemôžeme prijať doplňujúci a pozmeňujúci návrh, ktorý predložila Európska ľudová strana (kresťanských demokratov) a európskych demokratov, pretože sa domnievame, že v rámci tohto uznesenia o multilaterálnych rokovaniach nie je vhodné žiadať podpísanie nových regionálnych dvojstranných dohôd, keďže vieme, že tie sa zvyčajne dohodnú na náklady najslabších.
<SPEAKER ID="203" NAME="Jorgo Chatzimarkakis" AFFILIATION="ALDE">
(DE) Vážená pani predsedajúca, pani komisárka, znova opakujem, že kolo rokovaní v Dauhe zlyhalo. Nudí WTO dnešný svet? Určite nie! Skutočne veľa nechýbalo a boli by sme dosiahli dohodu. Neostalo veľa nevyriešených vecí, ale na poslednú chvíľu India a Čína, tieto dve krajiny zo všetkých, spôsobili, že rozhovory sa neukončili. To nám jasne ukázalo, že príčinou viaznucich rozhovorov neboli technické dôvody, ale politické dôvody, keďže sa ukazuje, že nové mocenské centrum rokovaní o svetovom obchode už nie je v Európe, ale v Ázii.
<P>
Úloha Číny je veľmi veľká, keďže doteraz vždy podporovala voľný obchod, no zrejme má nový program.
<P>
Napriek tomu by som rád vyjadril úprimné blahoželanie Komisii, vám, pani komisárka, a taktiež pánovi Mandelsonovi za vašu významnú prácu v mene EÚ. Na rozdiel od stretnutia v Hong Kongu sme sa zapájali do rokovaní, boli sme aktívni a pripravení robiť kompromisy. Je škoda, že pán Mandelson odišiel v tomto momente a my uprostred práce potrebujeme nového sprostredkovateľa. Bol dobrým vyjednávačom. Jeho odchod spôsobil Parlamentu nepríjemnosti a na svojom poste nastavil latku pre barónku Ashtonovú veľmi vysoko. Všetko dobré!
<SPEAKER ID="204" NAME="Nils Lundgren" AFFILIATION="IND/DEM">
(SV) Vážená pani predsedajúca, som zarytý euroskeptik, ale sú dve oblasti, v ktorých musí mať EÚ ústrednú medzinárodnú úlohu. Je to obchodná politika a politika ochrany životného prostredia. Teraz hovoríme o obchodnej politike.
<P>
Voľný svetový obchod je kľúčom k hospodárskej prosperite pre všetky krajiny sveta, najmä pre tie najchudobnejšie. Nepriaznivý obrat v kole rokovaní v Dauhe v lete bol veľmi vážny a teraz je na EÚ, najväčšej svetovej obchodnej organizácii, aby sa chopila novej iniciatívy. Je preto veľká škoda, že pán Peter Mandelson, náš najkompetentnejší člen Komisie, opustil post komisára zodpovedného za obchodnú politiku EÚ. V tomto čase ohrozuje svetovú ekonomiku aj ničivá finančná kríza.
<P>
Za týchto okolností vláda Veľkej Británie ponúka za pána Mandelsona náhradu, ktorá evidentne nedokáže zvládnuť túto úlohu. Európsky parlament musí teda zaistiť, že v tomto náročnom historickom momente budeme mať silného a schopného komisára pre obchod. Prevezmime túto zodpovednosť!
<SPEAKER ID="205" NAME="Robert Sturdy" AFFILIATION="PPE-DE">
Vážená pani predsedajúca, na začiatok by som chcel upozorniť na situáciu, ktorá nasledovala po odstúpení pána Petra Mandelsona. Myslím si, že sklamal EÚ, keď opustil svoj post. Sme vo vážnej situácii. Práve ste povedali, že máme reálnu možnosť obnoviť kolo rokovaní v Dauhe. Bez pána Petra Mandelsona vo vedení, hoci som ho veľakrát kritizoval, no ako minister obchodu mal schopnosti a vedomosti popasovať sa s problémom, si myslím, že sme v úzkych.
<P>
Pani komisárka, schválite napríklad budúci týždeň dohody o hospodárskom partnerstve? Pri všetkej úcte, čo viete o dohodách o hospodárskom partnerstve? Nezúčastnili ste sa rokovaní ani ich prípravy. Určite som sa s vami nerozprával, keď som o nich písal správu.
<P>
Zaistí dnes Komisia tomuto Parlamentu, že budeme vypočutí, keď barónka Ashtonová predstúpi pred Výbor pre medzinárodný obchod? Pretože ak sa budete snažiť o presadenie v deň, keď tu nikto nebude, ak sa budete snažiť o presadenie budúci týždeň, napríklad v pondelok, ktorý je pre poslancov mimoriadne náročný, potom čakajte rozhorčenie tohto Parlamentu! Spomeňte si, čo sa stalo Komisii predsedu Santera. Myslím si, že pani komisárka by sa mala zúčastniť spravodlivého a správneho vypočutia a, ako povedali mnohí, je veľmi dôležité mať vo vedení dobrú komisárku.
<P>
V súvislosti s týmto rozmýšľam, pani komisárka, či vy i ja počúvame tie isté diskusie. Povedali ste, že farmársky zákon v USA sa prepisuje. Dúfam, že ste len žartovali. Obama len včera povedal, že do budúcna bude protekcionistickejší ako kedykoľvek predtým, a potvrdil to aj republikánsky kandidát. Z USA budeme vidieť prichádzať obrovský protekcionizmus. Na záver ešte jedna myšlienka. Niekto povedal, že máme potravinovú krízu. Dovoľte mi objasniť túto situáciu Parlamentu. Nemáme potravinovú krízu. Cena pšenice je o 40 EUR za tonu nižšia ako cena jej produkcie.
<P>
Vážená pani predsedajúca, k otázke poriadku sa vyjadrím veľmi stručne. Máme mimo tejto rokovacej sály cirkus? Nemá to nič spoločné s dnešnými diskusiami. Máme zmätok? Máme reštauráciu? Máme klub? Svoju cestu si musíte vybojovať. Myslím, že by ste na konferencii predsedov mali tento cirkus, ktorý sa deje mimo našej rokovacej miestnosti, zastaviť.
<SPEAKER ID="206" NAME="Predsedajúca">
Vaše pripomienky sú zaznamenané, pán Sturdy.
<SPEAKER ID="207" NAME="Harlem Désir" AFFILIATION="PSE">
(FR) Vážená pani predsedajúca, pani komisárka, dámy a páni, čo je dnes v stávke v rámci rokovaní WTO? Nemyslím si, že pán Mandelson a barónka Ashtonová so svojou šľachetnosťou sú všetko. Taktiež si nemyslím, že najdôležitejšia vec je problematika priemyselných a poľnohospodárskych taríf a prístupu na trh. Všetci chceme, aby dohoda bola pre Európu náležitá a spravodlivá, ale myslím si, že tu máme dve hlavné oblasti.
<P>
Tou prvou je zachovanie multilaterálneho rámca pre obchod. Vidíme, koľko tento chýbajúci rámec v inej oblasti globalizácie, v oblasti finančného trhu, stojí v súvislosti s rizikom pre hospodárstvo, obyvateľov a našu spoločnosť. Práve to je v stávke, pretože ak šesťročné rokovania zlyhali, vieme, aké dvojstranné dohody ich postupne v rámci WTO nahradia. Je to chybný rámec. Chceme reformu WTO, povedali sme v návrhu uznesenia, taktiež chceme, aby sa brali do úvahy ďalšie aspekty súvisiace s obchodom, najmä aspekty ochrany životného prostredia, aby sme riešili vplyv na zmenu klímy a spoločenské pravidlá. To je najdôležitejšie. Nejde to však zrušením multilaterálneho rámca, ale jeho zosilnením, ktoré vyústi do lepšej organizácie tohto aspektu globalizácie.
<P>
Tou druhou oblasťou, ku ktorej sa nebudem podrobnejšie vyjadrovať, keďže sa k nej vyjadril už môj kolega pán Arif, je vyváženie pravidiel, ktoré sa stanovili v uruguajskom kole rokovaní počas vzniku WTO a ktoré odrážajú rozdielnosti v oblasti rozvoja, situáciu v najmenej rozvinutých krajinách a v rozvojových krajinách. Tiež ste to spomenuli, pani komisárka, s požiadavkou iniciatívy "všetko okrem zbraní" a doložkou o ochrane citlivých výrobkov. V tomto ohľade musíme predstaviť pravidlá, nemusia to nevyhnutne byť pravidlá voľného obchodu, ktoré by sa týkali každej situácie. Chceme spravodlivý obchod pod podmienkou, že nebude len o zákone džungle.
<P>
Domnievam sa, že toto sú dve oblasti, na ktoré sa musia európski vyjednávači sústrediť. Je samozrejmé, že by sa mali venovať aj ďalším opatreniam, ako napríklad poľnohospodárstvu, službám, hoci by mali ponechať rozvojovým krajinám právo regulovať verejné služby a priemyselné tarify, ale nie na úkor úspešného výsledku tohto rozvojového rokovania.
<SPEAKER ID="208" NAME="Daniel Varela Suanzes-Carpegna" AFFILIATION="PPE-DE">
(ES) Vážená pani predsedajúca, radi by sme videli pána Mandelsona na jeho mieste, radšej ako nič nerobiť, čo sa javí ako rana z milosti EÚ pre kolo rokovaní v Dauhe.
<P>
Svetová finančná kríza nie je predzvesťou sľubnej budúcnosti pre rokovania v Dauhe. Toto zlyhanie ďalej zhoršuje svetovú hospodársku situáciu a najmenej rozvinuté krajiny za to draho zaplatia. WTO je potrebné, regulácia medzinárodného obchodu je nevyhnutná. Ako vidíme, regulácia je kladným prínosom pre globalizáciu. Je preto nevyhnutné, aby sme v kole rokovaní v Dauhe dosiahli dohodu.
<P>
Budeme sa musieť zamyslieť, ako zlepšiť fungovanie WTO a jej legitimitu, a zamyslieť sa nad úlohou rozvíjajúcich sa krajín vo WTO, ktoré si samy zvolia, či budú rozvojové alebo rozvinuté krajiny, podľa toho, čo im bude vyhovovať. Podľa uznesenia by dialóg nemal byť len medzi severnými a južnými krajinami, ale aj medzi južnými krajinami navzájom.
<P>
Európska únia v týchto rokovaniach urobila významné kroky, významnejšie ako ostatní. Mali by sme taktiež pokročiť s iniciatívou "všetko okrem zbraní". Ďalší sa tiež musia pohnúť týmto smerom. Medzičasom uzavrime ďalšie dohody, ako napríklad Mercosur, ktoré sú v tomto novom kontexte nevyhnutné.
<SPEAKER ID="209" NAME="Carlos Carnero González" AFFILIATION="PSE">
(ES) Vážená pani predsedajúca, dnešná rozprava určite odhaľuje niektoré dôležité body dohody. Jedným z nich je, že na odpoveď kríze, ktorej čelíme, potrebujeme viac regulácie a multilaterálnej regulácie.
<P>
Ak sa sústredíme na financie, pre Medzinárodný menový fond a Svetovú banku je úplne neprijateľné mať vedúce postavenie, takisto ako i pre najhorších nepriateľov. Pripravia len katastrofické predpovede a ukážu, že k tomu, čo sa deje, nemajú čo povedať a že ich vplyv a moc sú v podstate nepredvídateľné.
<P>
Ak máme nástroj, akým je Svetová obchodná organizácia, musíme ho používať. Viac ako kedykoľvek predtým potrebujeme reguláciu, a viac ako kedykoľvek predtým potrebujeme skutočné hospodárstvo na rozdiel od špekulatívneho finančného hospodárstva. Obchod s tovarom a službami je skutočné hospodárstvo a na ňom je založený hospodársky rast a zamestnanosť.
<P>
Preto nesúhlasím s tým, že kríza sťaží možnosť uzatvoriť kolo rokovaní v Dauhe. Každá zodpovedná vláda by mala vynaložiť veľké úsilie na uzatvorenie týchto rokovaní, či už pochádza zo severu alebo z juhu, či už je to rozvíjajúca alebo rozvinutá krajina.
<P>
Myslím si, že máme globálny trh a potrebujeme viditeľnú moc. V tomto prípade potrebujeme moc Svetovej obchodnej organizácie. Budeme musieť zlepšiť spôsob jej práce, budeme potrebovať viac rozvojových programov a menej programov voľného obchodu a rozhodne budeme potrebovať aj politickú vôľu. Verím, že EÚ a novej komisárke sa to podarí.
<SPEAKER ID="210" NAME="Béla Glattfelder" AFFILIATION="PPE-DE">
(HU) Pán Peter Mandelson opúšťa potápajúcu sa loď a vzdáva sa svojho postu kapitána. Opúšťa loď, ktorú nasmeroval na ľadovec on sám. Bolo chybou urobiť také nezmyselné ústupky, najmä v poľnohospodárstve, hneď na začiatku rokovaní. Nepodnietili sme tak našich obchodných partnerov k ústupkom z ich strany. Stali sme sa terčom posmechu, keď sme sa vzdali spoločnej poľnohospodárskej politiky, zatiaľ čo naši rokovací partneri si svoju politiku chránia a upevňujú postavenie poľnohospodárstva v USA.
<P>
Rokovania WTO nemôžu pokračovať tam, kde skončili. Môžu pokračovať, len ak zahrnú aj problematiku ochrany životného prostredia. Inak ďalšia liberalizácia svetového obchodu povedie k ešte väčšiemu poškodeniu životného prostredia a rýchlejšej zmene klímy. Je správne, ak uprostred finančnej a potravinovej krízy obetujeme potravinovú bezpečnosť Európy a jej poľnohospodárstvo, aby naše skrachované banky mohli lepšie poskytovať svoje chybné služby?
<SPEAKER ID="211" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, Európska únia spravila v oblasti spoločnej poľnohospodárskej politiky závažné zmeny. Táto reforma spôsobila obmedzenie poľnohospodárskej produkcie. Je to viditeľné najmä na trhu cukru, ale nielen tam. Obmedzili sme výšku podpory pre našich poľnohospodárov. Do akej miery to malo za následok zvýšenie pridanej hodnoty, v ktorých krajinách a v súvislosti s ktorými spoločenskými a pracovnými skupinami?
<P>
Rád by som opýtal pani komisárky, čo dostala Európska únia na oplátku. Ďalšia otázka znie, aký vplyv mali známky svetovej potravinovej krízy na rokovania WTO? Bude mať súčasná finančná kríza, ktorá istotne ovplyvní naše hospodárstvo, vplyv na rokovania na úrovni WTO?
<SPEAKER ID="212" NAME="Mariann Fischer Boel">
členka Komisie. - Vážená pani predsedajúca, rada by som najskôr opísala naše obrovské sklamanie po desiatich dňoch intenzívnych rokovaní v Ženeve. Cítili sme, že dohoda o poľnohospodárstve a NAMA je už blízko, a vedeli sme veľmi dobre, že na konci bude záväzok, ktorý by určil, či by Európska únia mohla považovať balík za akceptovateľný.
<P>
Ako človek zodpovedný za poľnohospodárstvo musím povedať, že nás neuveriteľne povzbudilo, že po prvýkrát nebolo európske poľnohospodárstvo obviňované z neúspechu diskusií. Dôvodom bolo, že sme v rámci poľnohospodárskeho sektora oddane pracovali na reforme spoločnej poľnohospodárskej politiky, najprv to bola veľká reforma v roku 2003 a potom zvyšné reformy v ďalších obdobiach. Takto sme vedeli dosiahnuť 80 % zníženie domácej podpory, ktorá narúša obchod, bez toho, aby sme ublížili nášmu poľnohospodárstvu. Taktiež sme mali možnosť vložiť reformy do multilaterálneho obchodného systému. Nebola to dohoda za každú cenu. Bola to vyvážená dohoda v rámci týchto dvoch oblastí. Mohli sme odôvodniť Rade, že sme rokovali v rámci mandátu, ktorý dala vyjednávačom. Čo sa týka poľnohospodárstva, tento mandát nás nemal nútiť do novej reformy v poľnohospodárskom sektore.
<P>
Súhlasím s tými z vás, ktorí povedali, že multilaterálny systém je dôležitý a nevyhnutný, pretože len v rámci multilaterálneho systému môžeme riadiť napríklad domácu podporu, ktorá narúša obchod, a všetky ďalšie neobchodné záležitosti. Nemôžeme to dosiahnuť v rámci dvojstranných rokovaní, takže sa musíme pridŕžať zásad multilaterálneho systému.
<P>
Tiež musím povedať, že tieto rokovania neboli nikdy zamerané na trh rozvojových krajín. Práve naopak, a preto je osobitný ochranný mechanizmus taký dôležitý pri ochrane osobitných výrobkov v rozvojových krajinách, ako som povedala v mojom prvom príspevku. Rada by som dodala, že v roku 2002 sme predstavili dohodu "všetko okrem zbraní", ktorá znamená, že Európska únia je dnes najväčší dovozca poľnohospodárskych komodít na svete. Sme väčší než Kanada, Spojené štáty, Austrália a Japonsko dokopy. V podstate sme otvorili naše trhy v poľnohospodárskom sektore týmto krajinám.
<P>
Potravinovú bezpečnosť sme tu už dnes večer tiež spomínali. Musíme si uvedomiť, že potravinová bezpečnosť pozostáva z domácej výroby a dovozov. Pozrime sa na poľnohospodársky sektor v Európskej únii, ak by sme mali zatvorený trh v rámci poľnohospodárstva, nikdy by sme neboli takí silní ako dnes. Dnes máme, ak môžem povedať za predsednícku krajinu, 7 miliárd EUR prebytku v obchode s poľnohospodárskymi komoditami. Ak si predstavíme, že zatvoríme naše trhy, nikdy nebudeme schopní predať všetky naše vysokokvalitné výrobky na vnútornom trhu, pretože by sme boli potrestaní za vlastnú ochranu. Ostatní by robili to isté, čo by nám zabránilo ťažiť z možností rozvíjajúceho a čoraz viac otvoreného trhu pre naše vysokokvalitné výrobky. Samozrejme, potrebujeme vyvážený prístup.
<P>
Spomenuli sme zemepisné označenia, ale tomuto som sa v mojom prvom príspevku nevenovala pre nedostatok času a preto, že pani predsedajúca veľmi úzkostlivo vymedzený čas stráži. Zemepisné označenia sú dôležité pre Európsku úniu a rokovacím partnerom sme vyjasnili, že nikdy by sme nemohli podpísať dohodu, ak by sme nemali pozitívny výsledok v zemepisných označeniach, pretože sú pre nás veľmi významné, najmä čo sa týka vysokokvalitných stredozemských výrobkov.
<P>
V stručnosti odpoviem pani McGuinessovej. Súhlasím s vami, že sme desaťročia uprednostňovali našu rozvojovú pomoc v poľnohospodárskom sektore. Teraz, keď vidíme ceny, nie ceny komodít, ktoré išli dole, ale ceny semien a priemyselných hnojív, ktoré išli prudko hore, navrhli sme pomôcť najmenej rozvinutým krajinám, najchudobnejším krajinám sveta, a poskytli sme im možnosť nakúpiť semená a priemyselné hnojivá. V Parlamente sa dnes o tejto možnosti, ktorá stojí 1 miliardu EUR, rozprávame a ja dúfam, že k nej zaujmeme pozitívny postoj, keďže tým chceme pomôcť rozvojovým krajinám nasýtiť svojich obyvateľov a vyhnúť sa migrácii z vidieckych oblastí do miest. Prosím, pamätajte na to. Je to veľmi dôležité.
<SPEAKER ID="213" NAME="Predsedajúca">
V súlade s článkom 103 ods. 2 rokovacieho poriadku som dostala šesť návrhov uznesenia.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="214" NAME="Daniel Dăianu  " AFFILIATION="ALDE">
písomne. - Neuzavretie kola rokovaní v Dauhe mohlo byť predzvesťou nadchádzajúceho diania v čase, keď prehlbujúca sa finančná kríza vytvára nátlak na schopnosť vlády konať podľa pravidiel. Výhody voľného obchodu sa zvýrazňujú na pozadí rastúcich globálnych trhov. Ale voľný obchod musí byť spravodlivý a sprevádzaný medzinárodným režimom, ktorý pomáha rozvoju chudobných krajín. Stúpajúci nerovnomerný príjem v bohatých hospodárstvach a ich obavy o narastajúcu silu rozvíjajúcich sa hospodárstiev vzbudzujú záujem o protekcionizmus. Podobne aj boj o kontrolu vyčerpateľných zdrojov a o získanie základných komodít za dostupnú cenu zvyšuje tendenciu obmedzovať obchod v mnohých krajinách.
<P>
Musíme spomenúť aj stále komplikovanejšiu povahu geopolitiky. EÚ sa musí ujať vedenia pri znižovaní dôsledkov súčasnej krízy v zmysle prevencie zlyhania, de facto, multilaterálneho obchodu a finančného systému. Toto vedenie zahŕňa okrem iného aj reformu medzinárodných finančných inštitúcií, ktorá sa týka rozvíjajúcich sa globálnych mocností (krajín BRIC), zaoberajúcich sa svetovými hospodárskymi otázkami a reformou medzinárodnej štruktúry regulujúcej tok financií. Medzinárodný systém, ktorý podporoval voľný pohyb tovaru a kapitálu, na konci 19. storočia zlyhal a v Európe po ňom nasledovala ničivá vojna. Na to by sme mali pamätať.
