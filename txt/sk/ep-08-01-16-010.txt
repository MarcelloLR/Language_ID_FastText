<CHAPTER ID="010">
Situácia v Pakistane po zavraždení Bénazír Bhuttovej (rozprava) 
<SPEAKER ID="296" NAME="Predsedajúca">
- (FR) V ďalšom bode nasledujú vyhlásenia Rady a Komisie o situácii v Pakistane po zavraždení Bénazír Bhuttovej.
<SPEAKER ID="297" NAME="Janez Lenarčič">
úradujúci predseda. - (SL) Zavraždenie bývalej predsedníčky vlády a hlavnej predstaviteľky opozície, Bénazír Bhuttovej, zhoršilo už aj tak zložitú predvolebnú situáciu v Pakistane. Okrem toho to malo v Pakistane negatívny vplyv na proces postupného prechodu na demokratickejší systém. Bénazír Bhuttová s určitosťou patrila k ľuďom, ktorí mohli prispieť k pokroku v oblasti hospodárskeho rozvoja, zníženia korupcie a väčšej mediálnej slobody.
<P>
Odvtedy, čo došlo k zavedeniu výnimočného stavu 3. novembra minulého roku, Európska únia a Európsky parlament zdôrazňovali potrebu stability a vyzývali na zmierenie a znovuzavedenie demokracie. Stabilita v Pakistane je rozhodne v našom strategickom záujme. Znamená to, že podporujeme boj umiernenej väčšiny Pakistancov proti násilnej menšine extrémistov.
<P>
Naše záujmy, záujmy Európskej únie v Pakistane, sú úzko zviazané s našimi prioritnými úlohami v Afganistane a širšom regióne. Súvisia s našim bojom proti terorizmu, proti šíreniu zbraní hromadného ničenia a s našim bojom za dodržiavanie ľudských práv, čo sme pakistanským úradom mnohokrát v našich správach zdôraznili.
<P>
Prezident Mušarráf pravdepodobne príde budúci týždeň do Bruselu. Bude to jedinečná príležitosť odovzdať mu naše posolstvo. Spolu s medzinárodnými partnermi sme nadviazali kontakty s ďalšími veľkými pakistanskými stranami.
<P>
Kľúčovým posolstvom Rady Európskej únie je, že dôležité, aby budúci mesiac v Pakistane prebehli slobodné a poctivé voľby, otvorené pre všetkých. Pakistanská vláda sa musí snažiť o zabezpečenie primeraných politických a bezpečnostných podmienok na uskutočnenie takýchto volieb. Okrem toho musia všetky strany prijať rozhodnutie volebnej komisie, že sa voľby 18. januára musia uskutočniť dôstojným a zdržanlivým spôsobom.
<P>
Pakistanské orgány tiež vyzývame, aby predĺžené obdobie do volieb využili na zlepšenie podmienok konania volieb v súlade s medzinárodnými štandardmi. V prvom rade musia úrady zaručiť, že urobia všetko, čo bude v ich silách, aby predišli volebným podvodom a zastrašovaniu, zabezpečili transparentnosť pokiaľ ide o slobodné fungovanie médií a zaručili prepustenie politických väzňov na slobodu. Toto všetko by prispelo k demokratickému a transparentnému volebnému procesu v primeraných bezpečnostných podmienkach. Ako vieme, Európska únia vyšle plnohodnotnú volebnú pozorovateľskú misiu. Dúfame, že celé voľby budú sledované v medzinárodnom rozsahu.
<P>
Ministri zahraničných vecí na prvom stretnutí rady pre všeobecné záležitosti a vonkajšie vzťahy koncom tohto mesiaca podrobne prediskutujú situáciu v Pakistane a prerokujú možnosti, ako môže EÚ pomôcť pri úspešnom pokračovaní a posilňovaní demokratického procesu v tejto krajine.
<SPEAKER ID="298" NAME="Benita Ferrero-Waldner">
členka Komisie. - Pani predsedajúca, atentát na Benazír Bhuttovú nie je ničím iným než národnou tragédiou a všetkých nás šokoval. Domnievam sa, že pre nás všetkých bola pani Bhuttová symbolom umierneného a liberálneho Pakistanu. Tešila sa podpore ľudu a mala odvahu postaviť sa proti extrémizmu a terorizmu. Žiaľ, možno to práve bola jej odvaha, za ktorú nakoniec zaplatila svojím životom. Jej zavraždenie je stratou pre milióny Pakistancov, ktorí do nej vkladali nádeje, pokiaľ išlo o demokraciu a lepšiu budúcnosť. Jej smrť je tiež stratou pre Európu a svet.
<P>
Je poľutovaniahodné, že rušivé správy z Pakistanu sa stali bežnými takmer každý deň. Len ťažko prejde týždeň bez väčších teroristických útokov. Za posledných šesť mesiacov bolo samovražednými bombovými útočníkmi zabitých okolo 700 Pakistancov. Verím, že si zo smrti pani Bhuttovej a k výmene väčšiny vyšších súdnych úradníkov. Do dnešného dňa sa niekoľko sudcov a právnikov nachádza vo väzbe. Mali by byť bezodkladne prepustení.
<P>
Výlev hnevu po zavraždení pani Bhuttovej viedol k občianskym nepokojom a nakoniec k rozhodnutiu odložiť voľby z 8. januára na 18. februára. Tieto voľby by sa mali uskutočniť podľa plánu bez ďalšieho omeškania. Domnievam sa, že Pakistan sa pohol vpred. Cesta vpred znamená zorganizovať demokratické a transparentné voľby, ktorých výsledkom by bol široký a vierohodný mandát ľudu pre novú vládu na úrovni federácie ako aj provincií. Toto posolstvo by sme mali spoločne odovzdať prezidentovi Mušarráfovi pri jeho budúcotýždňovej návšteve Európy.
<P>
Niektorí aktéri sa z atentátu na pani Bhuttovú snažia vytĺcť politický kapitál. Nesmieme zabudnúť, že sú to extrémistické sily, v záujme ktorých je destabilizovať Pakistan a ktoré sú zodpovedné za tento opovrhnutia hodný čin. Nesmieme im dovoliť, aby uspeli. Vierohodné vyšetrenie vraždy môže napomôcť utíšiť rozbúrenú hladinu, ale iba ak si všetci zachovajú rozvahu. Chcela by som dodať, že Scotland Yard odovzdáva kvalitnú prácu v úsilí poskytnúť pomoc v tejto záležitosti.
<P>
Prezident Mušarráf vo svojom prejave krajine 2. januára hovoril o potrebe celonárodného zmierenia. Myslím si, že zmierenie je skutočne tým, čo treba. Aby sa dala súčasná situácia zvládnuť, bude treba zapojiť opozíciu. Podstatné je, že sa všetky hlavné opozičné strany zúčastnia na nadchádzajúcich voľbách. Žiaľ, Pakistan má dejiny charakterizované nedostatkom dôvery vo volebné výsledky, čo by mohlo viesť k ďalšej politickej polarizácii. Prirodzene, šance na celonárodné zmierenie by sa výrazne zvýšili, ak by prezident Mušarráf a príslušné orgány vykonali všetko potrebné na zabezpečenie poctivého a transparentného uskutočnenia volieb.
<P>
Keďže tieto voľby sú tak veľmi dôležité nielen pre Pakistan, aj pre región, rozhodla som sa vyslať do krajiny volebnú pozorovateľskú misiu s cieľom prispieť k demokracii a stabilite v krajine. Ak by sa voľby boli naozaj uskutočnili 8. januára, ako sa pôvodne plánovalo, mohli sme do terénu vyslať iba počtom obmedzenú pozorovateľskú misiu. Avšak so zreteľom na čas, ktorý máme teraz do volieb k dispozícii, som po konzultácii s hlavným pozorovateľom, pánom Michaelom Gahlerom, ktorý je členom tohto parlamentu, rozhodla o rozšírení misie na úroveň plnohodnotnej volebnej pozorovateľskej misie. Všetci sme si veľmi dobre vedomí dôležitej úlohy, ktorú bude táto misia pravdepodobne zohrávať v najbližších týždňoch .
<P>
Aj naďalej mám obavy, pokiaľ ide o podmienky, za ktorých sa voľby uskutočňujú a ich potenciál. Môže to mať za následok kritické vyhlásenie volebnej pozorovateľskej misie, ak sa nepodniknú kroky na odstránenie spomenutých obáv. Kľúčové problémy, vrátane nedostatku dôvery vo volebné orgány, nedostatku transparentnosti v procese získavania výsledkov a potreby efektívneho procesu podávania a vybavovania sťažností a odvolaní, ktorému by účastníci volieb dôverovali, v Pakistane všetky existujú.
<P>
Štát a volebné orgány by ešte stále mohli podniknúť konkrétne kroky s cieľom zlepšiť podmienky volieb. Chápem, že vedúci misie EÚ v Islamabade a volebná pozorovateľská misia na mieste už načrtli, ktoré kľúčové zlepšenia sú nevyhnutné. Domnievam sa, že by sme sa mali každým spôsobom usilovať, zdôrazniť tieto body pri rozhovoroch s pakistanskými orgánmi, vrátane prezidenta počas jeho blízkej návštevy Bruselu.
<P>
Tiež mám stále obavy pokiaľ ide o bezpečnostnú situáciu v Pakistane, najmä so zreteľom na atentát na Benazír Bhuttovú, ale aj vzhľadom na nedávne bombové útoky v Láhaure, Karáči a, samozrejme, v severozápadnej pohraničnej provincii. Vyzývame pakistanské orgány, aby urobili všetko potrebné, s cieľom poskytnúť bezpečné prostredie na konanie volieb. My potom starostlivo zhodnotíme bezpečnostnú situáciu so zreteľom na vyslanie pozorovateľov EÚ.
<P>
Tak ako sľúbil, prezident Mušarráf vyzliekol svoju uniformu. Dúfam, že to bude mať v Pakistane za následok pokrok smerom k silnejším civilným inštitúciám a udržateľnej demokracii. Dôležité ale tiež je, aby Pakistan pokračoval v dosahovaní pokroku v boji s chudobou. Komisia preto pre nadchádzajúce roky výrazne zvýšila financovanie svojej rozvojovej pomoci Pakistanu, vrátane pomoci v oblasti vzdelávania. Naďalej som viazaná týmto prístupom, ktorý tiež považujem za príspevok v boji proti extrémizmu. vezmeme ponaučenie. Ponaučenie, že Pakistan potrebuje funkčnú demokraciu, právny štát a silnú občiansku spoločnosť, aby mohol riešiť svoje hromadiace sa problémy.
<P>
Spomínate si, že v krajine bol 3. novembra vyhlásený výnimočný stav. S blížiacimi sa parlamentnými voľbami to samozrejme značne podkopalo dôveru v demokratický proces. Výnimočný stav bol odvolaný 15. decembra, ale iba potom, ako došlo k zavedeniu nových obmedzení pre médiá
<SPEAKER ID="299" NAME="José Ignacio Salafranca Sánchez-Neyra">
v mene skupiny PPE-DE. - (ES) Vážená pani predsedajúca, po rozprave a vyhlásení, ktoré sme prijali v decembri, znova v Parlamente diskutujeme o situácii v Pakistane. Odvtedy sa udialo množstvo udalostí, ako nám pripomenula Komisia a Rada.
<P>
Najprv bol odvolaný výnimočný stav, potom bolo na slobodu prepustených niekoľko právnikov, úradníkov, sudcov, novinárov a zástupcov občianskej spoločnosti, hoci sa prepúšťanie nekonalo v plnom rozsahu, ako nám pripomenula pani komisárka. Potom bola zavraždená bývalá predsedajúca vlády Bénazír Bhuttová, čo do vážneho procesu rozkladu, v ktorom sa spoločnosť v Pakistane nachádza, vnieslo značnú nestabilitu, a následne boli odložené voľby na nadchádzajúci termín vo februári. Samozrejme nesmieme zabudnúť na blížiacu sa návštevu pakistanského prezidenta a jeho pondelkové vystúpenie pred parlamentným Výborom pre zahraničné veci.
<P>
Prvú vec, ktorú by som v mene svojej skupiny Európskej ľudovej strany (kresťanských demokratov) a európskych demokratov chcel urobiť, pani predsedajúca, je vysloviť naše najostrejšie odsúdenie tohto barbarského teroristického útoku, ktorý iba potvrdzuje slová predchádzajúceho spravodajcu, pána Díaza de Mera: terorizmus je javom, ktorý nás ovplyvňuje všetkých rovnako.
<P>
Vážená pani predsedajúca, predtým než prejdem k záveru, by som chcel Komisii a Rade položiť dve otázky.
<P>
Uznávam úsilie pani komisárky Ferrerovej-Waldnerovej pozitívne reagovať na požiadavku Parlamentu vyslať s ohľadom na túto situáciu volebnú pozorovateľskú misiu. Vyjadrila však svoje obavy, pokiaľ ide o podmienky, v ktorých sa voľby konajú. Pani komisárka, myslíte si, že vzhľadom na intenzitu násilia, strachu a nestability v tejto krajine, ktorá je kľúčom k stabilite Strednej Ázie, okrem iného aj preto, lebo je to jediná moslimská krajina s atómovými zbraňami, myslíte si, že na uskutočnenie tohto procesu sú splnené najlepšie možné podmienky?
<P>
Na záver, pani predsedajúca, pani komisárka spomínala dôveryhodné vyšetrovanie. Rodina, vdovec aj syn, a tiež Pakistanská ľudová strana a sama pani Bhuttová predtým než zomrela, v komunikácii s ministrom zahraničných vecí Spojeného kráľovstva vyjadrila túžbu, aby toto vyšetrovanie uskutočnila Organizácia spojených národov. Súhlasí Komisia a Rada s tým, že je potrebné nezávislé vyšetrovanie, ktoré by raz a navždy objasnilo túto strašnú vraždu?
<SPEAKER ID="300" NAME="Robert Evans">
v mene skupiny PSE. - Pani predsedajúca, ako vedúci delegácie pre vzťahy s krajinami južnej Ázie sa pripájam k Rade a Komisii v odsúdení vraždy Benazír Bhuttovej. Tento parlament vždy odsudzoval terorizmus, kdekoľvek sa vyskytol, a bude aj naďalej bojovať za právo politikov, vyjadriť svoj názor a viesť bezpečnú politickú kampaň.
<P>
Späť k Pakistanu. Benazír Bhuttová vedela o rizikách. Či to už budete považovať za statočnosť alebo bláznovstvo, musíte rešpektovať jej záväzok voči svojej strane a krajine. Na jej pamiatku a pamiatku ostatných, ktorí počas tohto predvolebného obdobia zahynuli, som presvedčený, že sme všetci povinní - Európania i Pakistanci smerom nadol od prezidenta Mušarráfa - urobiť všetko preto, aby sme Pakistanu pomohli.
<P>
Ako uviedol pán Lenarčič, kľúčom k tomu musí byť pokračovanie v boji proti terorizmu. Videli sme, že terorizmus je v Pakistane rovnakou hrozbou ako v Európe alebo v USA. Komisárka Ferrerová-Waldnerová nám pripomenula, že počas prestreliek a bombových útokov boli v Pakistane zabité stovky nevinných civilistov. To znamená, že Európa musí pokračovať v poskytovaní plnej pomoci a podpory protiteroristických operácií v Pakistane.
<P>
Niektorí kolegovia tu môžu navrhovať, aby sme Pakistan nechali na pokoji a angažovali sa čo najmenej. Ja som však pevne presvedčený o opaku. Ako 27 silných demokratických štátov musíme spoločne pracovať, s cieľom podporiť hospodársky, sociálny a politický rozvoj Pakistanu. Opäť súhlasím s Radou, že prepustenie všetkých zostávajúcich politických väzňov bude pre tento proces kľúčové. Podobne ako zabezpečenie slobodných, poctivých, transparentných a bezpečných volieb dňa 18. februára 2008 a bezpečné a pokojné obdobie pred týmto dátumom.
<P>
Na doplnenie k tomu, čo uviedla komisárka, sa domnievam, že voľby budú znamenať, aby 90 miliónov voličov získalo riadny prístup k spravodajstvu o všetkých stranách zapojených do diskusie. Znamená to vytvorenie bezpečnejšieho prostredia pre médiá. Pakistan sa stal najmenej bezpečnou ázijskou krajinou pre médiá. V roku 2007 došlo k zavraždeniu najmenej šiestich novinárov, okolo 30 ich bolo zranených, viac ako 100 uväznených a nespočetne veľa ďalších bolo obťažovaných. Potrebujeme skoncovať s cenzúrou printových i elektronických médií a s obmedzeniami toho, o čom môžu hovoriť a robiť bez zasahovania zo strany vojenských alebo civilných orgánov. Treba odvolať zákaz novej televíznej stanice GEO News. Vládny televízny kanál PTV by mal byť vyrovnanejší vo svojom spravodajstve a informáciách, ktoré predkladá verejnosti.
<P>
Všetky úpravy hlasovania, sčítania hlasov a spravodajstva o výsledkoch musia byť otvorené a jasné každému, no najmä voličom v Pakistane. Znakom demokracie je tiež, či súčasná vládna garnitúra vie prijať porážku a či sa, v prípade výskytu, politický prechod od vlády jednej strany k druhej môže uskutočniť hladko. Všetky tieto činitele zohrajú kľúčovú úlohu v tom, či bude možno voľby považovať za verný záznam vôle ľudu a či bude Pakistan schopný vyjsť z tieňa, ktorý naň vrhla guľka atentátnika 27. decembra 2007.
<SPEAKER ID="301" NAME="Annemie Neyts-Uyttebroeck">
v mene skupiny ALDE. - (NL) Vážená pani predsedajúca, pán komisár, pán úradujúci predseda Rady, tiež by som samozrejme chcela začať s vyjadrením veľkého zármutku nad tragickou smrťou Bénazír Bhuttovej. Bénazír Bhuttová bola laureátkou medzinárodnej ceny liberálov za mier, ktorú sme je udelili, keď prvýkrát zastávala úrad predsedníčky vlády.
<P>
Je pravdou, že je, že bola iba človekom a ako taká nebola dokonalá. Neskôr sme v určitom okamihu mali pochybnosti, či sme vlastne urobili správnu vec. V tom čase som túto otázku položila Asme Jahangirovej, pakistanskej aktivistke za ľudské práva, ktorá je teraz poverená osobitnou misiou v mene generálneho tajomníka Organizácie spojených národov. Povedala mi, že sme urobili rozhodne dobrú vec, keďže Bénazír Bhuttová sa v Pakistane v mnohých ohľadoch stala príkladom, najmä pokiaľ ide o úlohu ženy v pakistanskej spoločnosti.
<P>
Je známou skutočnosťou, že Bénazír Bhuttovú zabili násilnícki teroristi, ale kto stál v pozadí zostáva nezodpovedanou otázkou. Neverím, že zmierenie je v Pakistane možné, kým sa táto záležitosť nevysvetlí nestranným vyšetrovaním. Neviem, či to znamená pridať sa k požiadavke rodiny na vyšetrovanie OSN, ale v každom prípade musí byť zaručená nestrannosť, keďže prezident Mušarráf neprejavil veľký rešpekt voči súdnym orgánom, ani len voči najvyššiemu súdu v krajine.
<P>
Chcem aj povedať, že z Pakistanu dostávam správy o uskutočňovaných záťahoch, zatýkaní a obviňovaní tisícok militantných prívržencov Pakistanskej ľudovej strany (PPP). Toto sa tiež musí zastaviť, ak chceme, aby sa voľby konali v primeraných podmienkach.
<SPEAKER ID="302" NAME="Jean Lambert">
v mene skupiny Verts/ALE. - Pani predsedajúca, rád by som svoje poďakovanie pripojil k poďakovaniam kolegov. Ďakujem Rade a skutočne najmä Komisii za to, že navrhli praktické kroky týkajúce sa podpory volebného administratívneho procesu a úsilia o zlepšenie kvality a, dúfajme, aj výsledku týchto volieb, ak sa uskutočnia.
<P>
Taktiež vítame záväzok ďalšieho financovania rozvoja, predovšetkým v oblasti vzdelávania. V tomto parlamente je nás mnoho takých, ktorí sme presvedčení, že uvedená investícia sa ukáže prinajmenšom taká efektívna, ak nie účinnejšia, ako investícia do zbraní, ktorá sa v prípade niektorých externých subjektov javí ako priorita v ich podpore Pakistanu počas posledných niekoľko rokov. Dúfame, že medzinárodné spoločenstvo vo všeobecnosti podporí úsilie Európskej únie týmto smerom.
<P>
Podobné ako ostatní chceme tiež vyjadriť našu sústrasť rodine Benazír Bhuttovej aj všetkým pozostalým rodinám osôb zavraždených počas útokov a vojenských operácií v Pakistane. Zhodneme sa na tom, že potrebujeme stabilitu pre obyvateľov Pakistanu. A keďže ide o štát s atómovými zbraňami, aj pre medzinárodné spoločenstvo.
<P>
No, ako uviedli aj ostatní rečníci, nemyslím si, že sa stačí usilovať o zvýšenie dôvery ľudu vo volebný systém a v jeho výsledky. Súdnictvo je ďalšou kľúčovou demokratickou inštitúciou. Je potrebné, aby bolo funkčné a nezávislé. Ľudia musia mať pocit, že sa im dostane spravodlivého súdneho procesu, že sa skončí s väzbami bez vznesenia obvinenia, že sa skončia tajné väzenia a že naozaj akákoľvek vláda, ktorá vznikne na základe volieb, bude naďalej plniť záväzok, vyšetriť zmiznutia, ktoré sa tiež stali v tejto krajine.
<P>
Taktiež sa zhodneme na tom, že sloboda tlače je životne dôležitá. Rád by som niektoré naše členské štáty požiadal, aby prestali uvažovať o vydávaní osôb Pakistanu dovtedy, kým nebudeme mať istotu, že je tam spravodlivé a nezávisle fungujúce súdnictvo.
<SPEAKER ID="303" NAME="Philip Claeys" AFFILIATION="NI">
- (NL) Vážená pani predsedajúca, zavraždenie Bénazír Bhuttovej je tragédiou pre Pakistan a poukazuje na obrovský rozmer problémov, ktorým krajina čelí. Hovoríme o krajine, ktorá má 165 miliónov obyvateľov, vlastní atómové zbrane a je zapojená do boja proti teroristickým organizáciám, ako je al-Káida a Taliban. Prirodzene, že čo najskoršie dosiahnutie politickej stability v Pakistane a hlavná úloha prezidenta Mušarráfa v tomto procese majú v tomto čase najvyššiu dôležitosť.
<P>
Napriek tomu nesmieme zatvárať oči pred mnohými nedostatkami v politike pána Mušarráfa. Napríklad prístup jeho vlády k problému terorizmu bol priveľmi nedbanlivý. Napríklad vo veľkých častiach regiónu na hraniciach s Afganistanom, má Taliban a al-Káida voľné pole pôsobnosti a iba veľmi málo sa proti tomu bojuje. Vyhlásením výnimočného stavu 3. novembra pán Mušarráf tiež odhalil svoj trochu vlažný postoj k demokracii.
<P>
Okrem toho je znepokojujúce, že už po prvom útoku na Bénazír Bhuttovú z 18. októbra sa na neho ukazovalo prstom z viacerých strán. To isté sa stalo po jej skutočnom zavraždení. Jeho možná úloha v tejto veci sa musí objasniť čo najskôr, pretože inak sa dôvera verejnosti vo vládu vyparí, čo len nahrá do karát islamským extrémistom.
<SPEAKER ID="304" NAME="Charles Tannock" AFFILIATION="PPE-DE">
Pani predsedajúca, The Economist nedávno napísal, že Pakistan je najnebezpečnejším štátom sveta s atómovými zbraňami. Žiaľ, podľa môjho názoru bol postoj prezidenta Mušarráfa, pokiaľ ide o záväzok úplne zlikvidovať islamistický teror, vždy prinajlepšom vlažný. Aj jeho kontrola nad ISI alebo spravodajskými službami, ktoré sú údajne zadobre s islamistami, je slabá. Ak k tomu pripočítame výbušnú situáciu v Kašmíre, separatizmus v Balúčistáne, aktivity Al Kájdy a Talibanu v severozápadnej pohraničnej provincii a na kmeňových územiach, ktoré spôsobujú jednotkám NATO v Afganistane škody, máme pred sebou krajinu na hranici rozpadu.
<P>
Tak ako návrat Benazír Bhuttovej do Pakistanu ponúkol záblesk nádeje, jej opovrhnutia hodné zavraždenie, vinníci ktorého musia byť vypátraní a potrestaní, vrátilo krajinu na pokraj katastrofy. Návrat k demokracii je zložitý ako vždy. EÚ a USA sa držia predpokladu, že prezident Mušarráf aj napriek svojim autokratickým sklonom predstavuje istejší vklad vo vojne proti terorizmu.
<P>
Skúsenosť Pakistanu s demokraciou je za posledných 60 rokov problematická. Snáď je teraz čas, vzdať sa nádeje, že v Pakistane, ktorému vždy vládla úzka elita, možno ukotviť demokraciu viacerých politických strán západného štýlu. Viac sa podobá na feudálnu dedičnú monarchiu. Túto skutočnosť podčiarkuje aj okamžité vyzdvihnutie 19-ročného syna Benazír Bhuttovej do vedenia Pakistanskej ľudovej strany, ktorá v nadchádzajúcich voľbách 18. februára nepochybne dosiahne dobrý výsledok.
<P>
Pre Západ predstavuje očividný výber medzi Pakistanom a Indiou tiež falošnú dichotómiu. Sú to "bolesti hlavy" po studenej vojne. India ako strategický partner je najlepšou nádejou pokroku, prosperity, mieru a stability v južnej Ázii. Hodnoty Indie sa zhodujú s hodnotami EÚ - sekulárna demokracia, ľudské práva a právny štát. Začnime podporovať tých, ktorí s nami zdieľajú naše hodnoty, namiesto toho, aby sme presviedčali tých, ktorí tak nerobia
<SPEAKER ID="305" NAME="Marianne Mikko" AFFILIATION="PSE">
- (ET) Dámy a páni, delegácia Európskeho parlamentu pre južnú Áziu už v novembri upozornila pakistanskú vládu na slabé miesta v bezpečnostných opatreniach pre Bénazír Bhuttovú. Je smutné, že naše obavy z teroristických útokov sa ukázali ako opodstatnené. Bénazír Bhuttová bude aj naďalej hrdinkou obyvateľov Pakistanu a medzinárodného spoločenstva. Jej neprítomnosť medzi kandidátmi vyvoláva pochybnosti pokiaľ ide o legitímnosť nadchádzajúcich volieb.
<P>
Kríza v Pakistane je tiež príležitosťou nasmerovať krajinu na cestu demokracie. Pakistanský ľud si generála Mušarráfa za prezidenta nezvolil. On však má teraz príležitosti si vybrať, či sa do histórie zapíše ako vojenský diktátor alebo demokratický prezident.
<P>
Ako štátnik pán Mušarráf určite chápe, že víťazom volieb musí byť demokracia, a to i napriek jeho veľkej osobnej strate moci. A my sa pána Mušarráfa chceme na toto budúci týždeň na stretnutí Výboru pre medzinárodné záležitosti v Bruseli opýtať.
<P>
My v Európskej únii musíme zotrvať v našom dialógu s Pakistanom. Ako správne výbor uviedol, presne preto musíme vyslať svojich vlastných pozorovateľov na voľby, ktoré sa budú konať 18. februára. Udalosti v Pakistane nesmú byť výlučnou záležitosťou USA.
<P>
Transparentné medzinárodné vyšetrovanie vraždy pani Bhuttovej, úplné obnovenie slobody tlače a slobodné a poctivé voľby v Pakistane sú tiež podstatnou otázkou pre Európsku úniu. Ak budeme hrať nezúčastnených divákov, naše ciele nedosiahneme. Nemáme inú možnosť, iba viesť aktívnu politiku vo vzťahoch s Pakistanom.
<SPEAKER ID="306" NAME="Eija-Riitta Korhola" AFFILIATION="PPE-DE">
Pani predsedajúca, úplne sa stotožňujem so stanoviskami svojich kolegov, no chcela by som uviesť viac o jej osobe ako o situácii. Vo fínčine existuje príslovie, že vojna nezávisí od jedného človeka. Môže to byť pravda, ale vojna medzi demokraciou a extrémizmom môže do veľkej miery závisieť od jedinej ženy.
<P>
Mám na mysli bývalú a teraz zavraždenú predsedníčku pakistanskej vlády, pani Benazír Bhuttovú. Mala som to potešenie zoznámiť sa s ňou a pracovať s ňou. Jej ľudské teplo, inteligencia a statočnosť na mňa urobili hlboký dojem. Som hrdá, že môžem povedať, že bola pre mňa priateľom a politickým spojencom. Už sa o nej povedalo a napísalo tak veľa, že sa možno spýtať, čo sa dá ešte povedať viac. Myslím si, že sa môžem podeliť o niečo, o čom ste asi nevedeli. Jej posledným veľkým projektom v oblasti demokracie, ľudských práv a práv žien bolo vytvorenie organizácie s názvom Moslimské ženy za demokraciu a ľudské práva. Spolu s ostatnými odvážnymi ženami ako Asma Jehanagir z Pakistanu a dr. Shrin Ebadi z Iránu vytvorila organizáciu, ktorej cieľom je povzbudzovať moslimské ženy vystupovať za práva, ktoré podľa Benazír Bhuttovej ženám dáva Korán, ale ktoré boli po stáročia popierané.
<P>
V máji 2007 bola vedúcimi svetovými moslimskými aktivistkami za demokraciu zvolená za prvú predsedníčku novej organizácie.
<P>
Benazír Bhuttová chcela, aby organizácia poskytovala moslimským ženám povzbudenie, právne poradenstvo a praktickú pomoc a aby predovšetkým napomáhala pri vytváraní siete moslimských žien vo svete, s cieľom budovať svet v mieri. Aby rôzne náboženstvá mohli žiť v mieri a vo vzájomnom rešpekte. Uviedla, že, citujem, "chcem vybudovať taký Pakistan, kde Žid môže ísť do synagógy, kresťan do kostola a moslim do mešity, všetci bez akéhokoľvek strachu". Jej snom bolo, aby táto nová organizácia mohla pomôcť uskutočniť tento sen na celom svete, na Západe, ako aj v moslimskom svete. Myslím si, že najlepším spôsobom, ako si uctiť pamiatku tejto statočnej bojovníčky za demokraciu je, že podporíme organizáciu, ktorú vytvorila na znamenie nádeje, , aj keď ona už nie je medzi nami.
<SPEAKER ID="308" NAME="Jo Leinen" AFFILIATION="PSE">
- (DE) Vážený pán predsedajúci, že Bénazír Bhuttová vraj svojmu synovi povedala toto: zavedenie demokracie v Pakistane je našou pomstou za vládu armády. Dámy a páni, musíme zaistiť, aby dedičstvo Bénazír Bhuttovej nebolo rozkazom iba pre jej syna, ale pre nás všetkých a pre medzinárodné spoločenstvo, aby sa zaistilo, že sa v Pakistane zavedú demokratické podmienky a že im v tom pomôžeme.
<P>
Ako už viacerí rečníci uviedli, situácia tam nie je dobrá. Je skutočne znepokojujúce, akým spôsobom sa rieši vražda Bénazír Bhuttovej. Tiež žiadam, aby sme zabezpečili medzinárodné vyšetrovanie tohto atentátu. Scotland Yard už možno vykonáva určité prípravné práce, domnievam sa však, že by bolo dobré, ak by sa toto vyšetrovanie uskutočnilo na príkaz OSN.
<P>
Pani komisárka, pán úradujúci predseda Rady, spomenuli ste, že stabilita v Pakistane je v našom záujme. Dobre, ale my sa iba pozeráme, ako vždy, na menšinu teroristov. Keď budete v Pakistane, tak sa dopočujete, že vojenský systém je zdrojom nestability a prezident Mušarráf značnou mierou prispieva k zhoršovaniu situácie.
<P>
Minulý rok bol tu, v Parlamente. Predostreli sme mu všetky naše kritické poznámky. Nič sa nezlepšilo a veľa vecí sa zhoršilo a preto skutočne nerozumiem, ako je možné, že budúci týždeň bude môcť opäť zavítať na pôdu Parlamentu. Občianska spoločnosť v Pakistane to chápe ako na skrytú spoluúčasť, a keď sa na to pozrieme z tohto uhla pohľadu, zistíme, že západ akceptuje aj vojenský systém, aj samotného Mušarráfa. Som presvedčený, že by sme to mali budúci týždeň vyjasniť.
<SPEAKER ID="309" NAME="Giulietto Chiesa" AFFILIATION="PSE">
- (IT) Vážený pán predsedajúci, dámy a páni, Pakistan je teraz skutočne nesmierne nebezpečným miestom, ústredný, zapletený uzol, kde sú prepletené všetky nitky terorizmu. Súčasne je však krajina hlavným spojencom západu v boji proti terorizmu. Z tohto protirečenia niet úniku, tak ako nebude možno dospieť ku koncu vojny v Afganistane bez nájdenia jej riešenia.
<P>
Súčasná európska politika nie je v situácii, aby toho veľa vyriešila, aspoň dovtedy nie, kým koná ako podporovateľka politiky Spojených štátov. Môžeme a musíme požiadať prezidenta Mušarráfa, aby znova zaviedol ústavu a uskutočnil riadne voľby. Posolstvo prekvapujúceho a tragického atentátu na Bénazír Bhuttovú však spočíva v tom, že sme bezmocní a je to preto, lebo terorizmus sa v Pakistane nachádza za štruktúrami štátu a vlastne vychádza z tajných služieb, ktoré, nezabúdajme na to, vybudovali Taliban a dodnes ho podporujú a pomáhajú mu.
<P>
Teraz však musíme požiadať prezidenta Mušarráfa, aby ich vyčistil, a Spojené štáty, ktoré majú s týmito tajnými službami úzke kontakty, aby nám tieto vzťahy objasnili, pretože ak Usáma bin Ládin stále žije, je to práve vďaka týmto službám, ak však už nebol zabitý. Ba čo viac, chcel by som vám pripomenúť, že Bénazír Bhuttová o tom hovorila v rozhovore pre al-Džazíru 2. novembra 2007 a uviedla tiež meno bin Ládinovho vraha, Omara Šejcha, o ktorom prezident Mušarráf vo svojej poslednej knihe tvrdí, že bol agentom britskej MI6.
<P>
S ohľadom na toto všetko som presvedčený, že žiadosť o medzinárodnú vyšetrovaciu komisiu, pokiaľ ide o smrť Bénazír Bhuttovej, by zo strany Európy bola správnym rozhodnutím.
<SPEAKER ID="310" NAME="Neena Gill" AFFILIATION="PSE">
Pán predsedajúci, najprv by som chcela vyjadriť svoju úprimnú sústrasť rodine a priateľom Benazír Bhuttovej. Jej smrť nie je stratou len pre Pakistan, ale pre celý svet.
<P>
Som veľmi hrdá na to, že som ju poznala osobne. Pozvala ma, aby som sa k nej pridala pri jej návrate do Pakistanu. Bol to pre mňa veľmi bolestný okamih, keď som od nej dostala novoročný pozdrav iba niekoľko dní po jej zavraždení.
<P>
Benazír si pamätám ako veľmi silnú a charizmatickú ženu, ktorá vo veku 35 rokov uplatnila svoje právo vládnuť ako prvá zvolená ženská vedúca predstaviteľka moslimského štátu. Som presvedčená, že si ju budeme pamätať ako jednu z veľkých osobností nášho storočia - ako političku, ktorá nadchýnala ženy aj mužov ďaleko od južnej Ázie a predstavovala nádej Pakistanu na lepšiu budúcnosť .
<P>
Benazírina smrť v jej krajine vyvolala otras. Som presvedčená, že jediná cesta, ako dosiahnuť stabilitu, bude zodpovedať otázky, ktoré sa kladú v súvislosti s jej zavraždením. Veľa ľudí, a nielen tí v Pakistane, ale aj tí z oblasti West Midlands, ktorých zastupujem, chcú vedieť, kto sú skutoční páchatelia. Preto Radu dôrazne žiadam, aby podporila výzvy k medzinárodnému vyšetrenie tejto vraždy Organizáciou spojených národov. Radu a Komisiu žiadam, aby v tejto veci Parlamentu oznámili svoje stanovisko.
<P>
Benazir Bhuttová bojovala za demokratický Pakistan a za pokojný prechod k civilnej vláde. Jej boj ju stál život. Nedopusťme, aby sa jej smrť stala zbytočnou! Musíme v tejto veci pokračovať! Vítam skutočnosť, že komisárka vysiela do Pakistanu početnú volebnú pozorovateľskú misiu. Ak má však táto pozorovateľská misia pôsobiť vierohodne, potrebuje pakistanským orgánom naznačiť meradlá, ktoré bude volebná používať pri hodnotení slobody a spravodlivosti nadchádzajúcich volieb. Zahŕňa to účasť všetkých strán na posúdení volebných pravidiel a postupov, nestranný systém vedenia volieb a absolútne transparentnú kontrolu volebných výsledkov. Avšak, predovšetkým by som chcela zdôrazniť potrebu odvolať všetky obmedzenia týkajúce sa tlače a slobody zhromažďovania na politických demonštráciách a kampaniam, čomu sa v posledných týždňoch bránilo.
<SPEAKER ID="311" NAME="Nickolay Mladenov" AFFILIATION="PPE-DE">
Pán predsedajúci, tragická smrť Benazír Bhuttovej nám zanechala dedičstvo. Dôležité dedičstvo veriť v to, v čo verila ona. Myslím tým vôľu pakistanského ľudu, byť spravovaný demokraticky.
<P>
V nedávnom prieskume verejnej mienky zo začiatku novembra minulého roka 70 % Pakistancov potvrdilo, že chcú, aby došlo k odvolaniu všetkých obmedzení politických zhromaždení. Potvrdili, že sú proti zákazu politických podujatí a nesúhlasili s uväznením hlavného sudcu najvyššieho súdu.
<P>
Toto je tá mlčiaca väčšina Pakistancov, ktorí chcú žiť v mieri a demokracii. Ak sa usilujeme o dosiahnutie stability v takej nestabilnej krajine, môžeme ju dosiahnuť iba prostredníctvom procesu politického zmierenia a demokracie.
<P>
Vítam komisárkinu výzvu, vyslať na tieto voľby pozorovateľskú misiu. Na pani komisárku mám však aj dve otázky. Po prvé, počuli sme rôzne správy o ničení volebných zoznamov po celej krajine. Ako sa môžu v takomto prostredí uskutočniť voľby?
<P>
Po druhé, prezident Mušarráf zakázal nezávislé prieskumy výsledkov volieb v deň hlasovania. Nalieham na Komisiu, aby na pakistanské orgány vyvinula silný tlak, aby umožnili nezávislé potvrdenie výsledkov volieb.
<SPEAKER ID="312" NAME="Richard Howitt" AFFILIATION="PSE">
Pán predsedajúci, cieľom teroristov nebola iba Benazír Bhuttová, ale všetci tí, ktorí sú viazaní princípom demokracie. Mali by sme v Pakistane podporovať umiernenú väčšinu, ktorá sa usiluje o podporu demokracie. Pán Tannock nemá pravdu, keď hovorí, že všetci Pakistanci odmietajú európske hodnoty. O tom by vám mohlo rozprávať 800 000 britských občanov pakistanského pôvodu.
<P>
Vítam rozhodnutie komisárky Ferrerovej-Waldnerovej, posilniť volebnú pozorovateľskú misiu, a uznávam našu dôležitú úlohu v budovaní dôvery vo volebný proces. Prostredníctvom nej a tejto dnešnej diskusie vyzývam Pakistan, aby odvolal všetky obmedzenia vedenia politických kampaní, prepustil na slobodu zostávajúcich politických väzňov, v predstihu uverejnil polohu všetkých sčítacích miest a zaistil, aby boli všetky výsledky okamžite zverejnené.
<P>
Mali by sme privítať zrušenie výnimočného stavu, odchod prezidenta Mušarráfa z funkcie náčelníka generálneho štábu armády a ponuku mojej krajiny, Spojeného kráľovstva, pomôcť pri vyšetrovaní smrti pani Bhuttovej. Militantní extrémisti sú hrozbou nielen pre Pakistan, oni sú hrozbou pre nás všetkých.
<SPEAKER ID="313" NAME="Sajjad Karim" AFFILIATION="PPE-DE">
Pán predsedajúci, 14. novembra som v tomto parlamente uviedol, že najväčšou vnútornou hrozbou Pakistanu je terorizmus. Ak by bolo treba dôkazy, tak je odporné zavraždenie Benazir Bhuttovej jedným z nich.
<P>
Extrémisti v ten deň zasiahli, ale nesmieme im dovoliť, aby tento deň vyhrali. V ten deň sme prezidenta Mušarráfa vyzvali, aby ukončil výnimočný stav, obnovil ústavný poriadok, obnovil najvyšší súd a posunul sa smerom k slobodným a spravodlivým voľbám.
<P>
Všetko to vykonal, aj keď nie bezpodmienečne dokonalým spôsobom, a vzdal sa aj svojej úlohy v armáde. Musím pakistanských politikov vyzvať, aby sa zjednotili a prispeli k tomuto procesu. Pakistan bude čeliť nepokojnému obdobiu a musíme stáť pri ňom.
<P>
Ešte jedna vec. Mám vážne obavy, pokiaľ ide o spravodajstvo o tom, čo sa v tomto parlamente vlastne deje. Spravodajstvo je niektorými pakistanskými médiami skreslené, najmä v prípade spravodajskej televízie GEO. Tento parlament sa vždy zasadzoval za slobodné a poctivé médiá. Za tým si stojíme. Preto ich žiadam: prosím vás, nezneužívajte slobodu, ktorá je nám drahá.
<SPEAKER ID="314" NAME="Véronique De Keyser" AFFILIATION="PSE">
- (FR) Vážený pán predsedajúci, pani komisárka, veľmi dobre chápem mnohými zdieľané obavy vrátane vás a pána Kouchnera, aby sa do Pakistanu vyslala volebná pozorovateľská misia.
<P>
Je to vlastne jediná možnosť, ktorá nám zostala, ako na pána Mušarráfa vyvíjať tlak, ale musíme si uvedomiť, že pozorovacia misia sa uskutoční vo veľmi osobitných podmienkach.
<P>
Zvyčajne skúmame a pozorujeme predtým, počas a potom. Pokiaľ ide o to, čo sa stalo predtým, už vieme, koľko vecí bolo zmanipulovaných. Bénazír Bhuttová a pán Latif Khosa zostavili stošesťdesiatstranovú správu o možnom zmanipulovaní týchto volieb, najmä pri používaní počítačov. Je to správa, ktorú sa chystala odovzdať dvom americkým kongresmanom večer toho dňa, keď zomrela.
<P>
Dokážeme prostredníctvom volebných pozorovateľských misií v súčasnosti kontrolovať manipulovanie pomocou počítačov? Ak nie, mali by sme potom rozhodnúť, že hoci to "predtým" bolo viac než trochu pochybné, to "počas" bolo regulárne, napriek tomu, že sa vyskytli podvody. V dôsledku toho by som chcela požiadať o vyslanie veľmi osobitnej pozorovateľskej misie a žiadam, aby sme tieto voľby v prípade, že to nebudeme môcť skontrolovať, nevyhlasovali za demokratické.
<SPEAKER ID="315" NAME="Sorin Frunzăverde" AFFILIATION="PPE-DE">
- (RO) Bénazír Bhuttová zopakovala tragický osud svojej rodiny, ktorý začal jej otec, Zulfikar Ali Bhutto. Zavraždenie pani Bhuttovej malo za cieľ ukončiť demokratizáciu Pakistanu a podkopať stabilitu tejto krajiny, ktorá, na to by sme nemali zabúdať, je naším hlavným spojencom v boji proti terorizmu v Afganistane. Dovoľte mi, aby som vám pripomenul, že 25 členských štátov má v súčasnosti v Afganistane svojich civilných alebo vojenských predstaviteľov. Pakistanská armáda je zapojená do dôležitých operácií na udržanie vojenskej rovnováhy na afgánskej hranici, najmä v provinciách Zabol a Helmand, kde nás zastupujú najmä britské, litovské a rumunské jednotky.
<P>
V tejto súvislosti je veľmi dôležité viesť diskusiu o tom, kto je zodpovedný za zavraždenie pani Bhuttovej, je veľmi dôležité viesť diskusiu o demokratizačnom procese a jeho pokračovaní, ale rovnako je dôležité viesť diskusiu o otázke udržania vojenskej rovnováhy na afganskej hranici a o tom, kto môže vystupovať ako záruka tejto rovnováhy, pretože, pán predsedajúci, každý neúspech v Afganistane s ohľadom na nestabilitu v Pakistane by bol nevďačným okamihom pre slobodný a demokratický svet, ktorý zastupujeme.
<SPEAKER ID="316" NAME="Charles Tannock" AFFILIATION="PPE-DE">
Pán predsedajúci, faktická poznámka. Rád by som reagoval na pána Howitta, pokiaľ ide o postup "pritiahnutia pozornosti", keďže nemal pravdu v tom, čo uviedol. Ja som sa odvolával na indický štát a pakistanský štát a vlády oboch krajín, a nie obyvateľov týchto krajín, ani ľudí s pôvodom v týchto krajinách žijúcich v členských štátoch Európskej únie. Ja som sa odvolával na štáty a nie ich obyvateľov, takže by som bol rád, ak by pán Howitt svoje pripomienky odvolal.
<SPEAKER ID="317" NAME="Predsedajúci">
Môžem vám dať tridsať sekúnd, aby ste ju dokončili.
<SPEAKER ID="318" NAME="Charles Tannock" AFFILIATION="PPE-DE">
To je od vás veľmi milé, myslím si však, že som už povedal všetko. Uviedol som to vo svojom príhovore. Odvolával som sa na skutočnosť, že India je sekulárnou demokraciou, ktorá rešpektuje ľudské práva, nezatvára médiá, dokonca neprenasleduje kresťanov alebo ahmádskych moslimov, umožňuje ľuďom slobodu vyjadrovania a praktizovania svojho náboženstva. Žiaľ, Pakistan počas posledných približne 50 rokov zažil nepokojné obdobia vojenských diktatúr a potláčania náboženských a etnických menšín. Toto súvisí so štátom a vládami, a nie s obyvateľmi jedného z týchto dvoch štátov. Taktiež vôbec nepochybujem o tom, že by ľudia pakistanského a indického pôvodu z Londýna, ktorých tu zastupujem, nezdieľali hodnoty EÚ.
<SPEAKER ID="319" NAME="Janez Lenarčič">
úradujúci predseda. - (SL) Budem stručný. Položili ste niekoľko otázok týkajúcich sa vyšetrovania, niekoľko výziev na nezávislé alebo medzinárodné vyšetrovanie a niekoľko otázok Rade s ohľadom na jej stanovisko. Chcel by som zdôrazniť, že Rada o tejto otázke nediskutovala, takže nemôžem hovoriť o stanovisku Rady. Môžem však vyjadriť pevné presvedčenie predsedníctva, že vyšetrovanie sa uskutoční v súlade s medzinárodnými štandardmi. V tejto súvislosti nás potešilo, že aspoň jeden členský štát, Spojené kráľovstvo, už spolupracuje pri poskytovaní primeranej odbornej pomoci príslušným pakistanským orgánom.
<P>
V súvislosti s voľbami by som vám rád pripomenul vyhlásenie predsedníctva uverejnené 3. januára tohto roku, ktoré kladie osobitný dôraz na potrebu, aby sa teraz urobilo všetko na udržanie, posilnenie a pokračovanie procesu demokratizácie, demokracie a demokratického procesu v Pakistane.
<P>
Preto by som chcel opäť uvítať rozhodnutie Európskej komisie posilniť volebnú pozorovateľskú misiu v Pakistane a tiež by som chcel zopakovať našu výzvu pakistanským orgánom, aby zostávajúci čas do volieb využili na zlepšenie situácie a organizácie volieb.
<SPEAKER ID="320" NAME="Benita Ferrero-Waldner">
komisárka - Pán predsedajúci, rada by som po tejto veľmi zaujímavej diskusii začala s niekoľkými všeobecnými poznámkami.
<P>
Viem, niektorí budú vždy tvrdiť, že stabilita a demokracia je niečo, čo s Pakistanom nejde dokopy. Dovoľte, aby som uviedla, že si myslím, že bez návratu demokratickej správy a konsolidácie plne zodpovedných civilných inštitúcií, nemožno v tejto krajine dosiahnuť trvalú stabilitu. V opačnom prípade by extrémisti profitovali najviac. Preto je veľmi dôležitá naša prítomnosť v krajine, aby sme ju sprevádzali na ceste k väčšiemu pokroku. Napriek tragickej smrti Benazír Bhuttovej a mnohým ďalším obetiam aj naďalej verím, že Pakistan má šancu dosiahnuť skutočný pokrok smerom k stabilite a širšej forme demokracie, a to zvolením novej vlády požívajúcej širokú ľudovú legitimitu.
<P>
Na to, aby sa to podarilo, treba demokratické a transparentné voľby. Teraz je pre Pakistan kľúčové obdobie, keď by mal prezident Mušarráf svojej krajine a svetu ukázať, že je zaviazaný zabezpečiť, aby sa voľby uskutočnili demokratickým a transparentným spôsobom, v súlade s medzinárodnými štandardmi.
<P>
Ktoré sú tie najlepšie podmienky na uskutočnenie volieb? Ako som už načrtla vo svojich úvodných poznámkach, medzi iné než politické a bezpečnostné podmienky budú patriť tieto kľúčové prvky potrebné na zabezpečenie pravého volebného prostredia.
<P>
Po prvé, volebná administratíva musí fungovať transparentne a konzultatívne, s cieľom posilniť dôveru medzi voličmi. Po druhé, musí dôjsť k zverejneniu všetkých výsledkov z hlasovacích miestností a všetkých úrovní konsolidácie výsledkov. Po tretie, proces spočítania a výstupov musí byť úplne otvorený kontrole; po štvrté, sloboda médií; po piate, nezávislý rámec pre podávanie sťažností a odvolaní.
<P>
Pokiaľ ide o zverejnenie hlasovacích miest, je všeobecne známe, že budú totožné s hlasovacími miestami z posledných volieb. To je jasné.
<P>
Pokiaľ ide o otázku, že niektoré volebné listiny boli zničené, vieme o niektorých konkrétnych prípadoch, ale našťastie, volebná komisia všetko uložila na CD nosiče a zničené zoznamy sa obnovia. Takže budú k dispozícii.
<P>
Pokiaľ ide o nezávislé prieskumy v deň hlasovania, nepatria k nevyhnutným prvkom volieb. Avšak v mnohých krajinách je to rozšírená prax a mala by byť prítomná aj v Pakistane.
<P>
Mám tu niektoré podrobné záležitosti:
<P>
Dovoľte, aby som sa vrátila k vyšetrovaniu. Ako som vo svojich úvodných poznámkach uviedla, v krajine prebieha vyšetrovanie, ktorému asistuje Scotland Yard. Mali by sme počkať na výsledok vyšetrovania a mali by sme mať dôveru, že so zreteľom na svoje skúsenosti bude Scotland Yard môcť pakistanským orgánom pomôcť. Samozrejme, bude nevyhnutné, aby dostal úplný prístup k dôkazom a podporu na vykonanie tejto úlohy.
<P>
Po voľbách možno vznikne priestor pre medzinárodnú skupinu odborníkov. Najprv však musíme počkať, čo prinesie vyšetrovanie. Domnievam sa, že je teraz ešte priskoro na prijatie rozhodnutia. V pracovnej skupine Rady sa uskutočnila iba krátka diskusia bez akýchkoľvek záverov.
<P>
Dovoľte mi, aby som ešte uviedla, že je nesmierne dôležité pomôcť Pakistanu v jeho boji proti terorizmu. Kľúčové budú aj všetky ostatné požiadavky, ktoré zazneli v tejto diskusii, ako napríklad prepustenie všetkých uväznených.
<P>
Tiež som jasne uviedla, že pre krajinu ako Pakistan je dôležité, aby sa viac zameral na vzdelávanie. Už nejaký čas to robíme a ešte to potrvá, ale my sme tam dlhodobo. Ak chceme demokraciu, čo je niečo, na čom nám naozaj musí záležať, tak by som bola rada, keby sme pokračovali v projektoch spolupráce, najmä v najviac problémových oblastiach, t. j. severozápadnej pohraničnej provincii, Balúčistane, Wazíristane atď.
<P>
Rada by som opäť uviedla, že si myslím, že v pánovi Gahlerovi, vašom kolegovi a hlavnom pozorovateľovi volieb, máme človeka, ktorý už počas týchto ťažkých dní v Pakistane ukázal, s akou zodpovednosťou sa vecami zaoberá. Spolu s 52 dlhodobými pozorovateľmi a 11 ľuďmi zo základného tímu, ktorí sledujú všetky podrobnosti súvisiace s volebnou pozorovateľskou misiou. Bude to pre vás mimoriadna a skvelá príležitosť, povedať prezidentovi Mušarráfovi, čo si myslíte. Preto je dobré, že sa s ním stretnete vo Výbore pre zahraničné veci.
<SPEAKER ID="321" NAME="Zuzana Roithová" AFFILIATION="PPE-DE">
Pán predseda, dovoľte mi opýtať sa vás, ako má v rámci tohto prístupu "catch-the-eye" na seba upozorniť slušná žena, keď sedí na okraji sály. A chcem vedieť, či som bola do zoznamu zaradená alebo ako to tu majú dámy robiť.
<SPEAKER ID="322" NAME="Geoffrey Van Orden" AFFILIATION="PPE-DE">
Pán predsedajúci, faktická poznámka, pravdepodobne som bol prvou osobou, ktorá sa prihlásila v rámci postupu "pritiahnutia pozornosti". Neviem, prečo ste mi odopreli možnosť prehovoriť. No dali ste možnosť navyše jednému z mojich kolegov, ktorý sa už do diskusie zapojil. Dali ste mu teda viac času!
<P>
Nemal som odlišný názor na to, čo hovoril. Týka sa to iba postupu, ktorý ste zvolili. Myslím si, že nebolo vôbec správne, že ste mi odopreli možnosť prehovoriť.
<P>
Chcel som poznamenať, že v Pakistane potrebujeme stabilnú a spoľahlivú vládu.
<SPEAKER ID="994" NAME="Predsedajúci">
Pán Van Orden, bolo mi oznámené, že ste už dnes podľa postupu "catch-the-eye" vystúpili, a preto so zreteľom na pravidlá, vypracované na zaistenie čo možno najširšieho spektra poslaneckých prejavov, som prijal rozhodnutie, ktoré malo za následok vaše vynechanie. Rád by som vám však pripomenul, že budú iné príležitosti, keď budete mať možnosť prehovoriť. V každom prípade ste boli zapísaný do zoznamu a to sa určite dodrží. Musíme pokračovať, inak nebudeme mať dosť času na otázky. Je mi ľúto, ale nemôžeme v tomto rozhovore pokračovať. Preto sú ďalším bodom otázky Rade.
<SPEAKER ID="323" NAME="Geoffrey Van Orden" AFFILIATION="PPE-DE">
Pán predsedajúci, čo ste teraz povedali nebolo správne. Pri predchádzajúcej príležitosti "pritiahnuť pozornosť" sa nehlásil nikto iný, kto chcel pritiahnuť pozornosť, takže sa to zdala byť príležitosť.
<P>
Osobitne som požiadal, aby som sa mohol do tejto diskusie o Pakistane zapojiť. Písomne som oznámil a počas diskusie som naznačil, že by som chcel prehovoriť. Neexistuje preto ospravedlnenie toho, že ste mi odobrali túto možnosť. Mal som dôležité pripomienky, ktoré som chcel predložiť.
<P>
Obávam sa, že som veľmi sklamaný zo spôsobu, akým ste toto zasadnutie viedli.
<SPEAKER ID="324" NAME="Predsedajúci">
Váš protest bol zaznamenaný, pán Van Orden.
