<CHAPTER ID="012-03">
3. Mjanmarsko
<SPEAKER ID="268" NAME="Predsedajúca">
Ďalším bodom programu je rozprava o šiestich návrhoch uznesení o Mjanmarsku.
<SPEAKER ID="269" NAME="Anneli Jäätteenmäki">
autorka. - Vážená pani predsedajúca, Európsky parlament týmto uznesením vyzýva mjanmarskú vládu, aby ukončila porušovanie ľudských práv a začala skutočný dialóg s opozíciu a zástupcami etnických skupín v Mjanmarsku, ako aj s medzinárodným spoločenstvom a aby prijala konkrétne kroky smerujúce k mierovému prechodu na demokratický systém vlády.
<P>
V Mjanmarsku sa majú v tomto roku po prvýkrát za 30 rokov uskutočniť voľby. Zverejnené volebné zákony však, žiaľ, nezabezpečujú spravodlivé a slobodné voľby. Do tohto procesu nie je zapojená opozícia a mnohí vedúci predstavitelia opozície sú stále v domácom väzení. Veľký počet politických aktivistov je vo väzení a opozičná strana sa rozhodla úplne bojkotovať voľby.
<P>
Posledná vec, ktorú chcem povedať, je, že osobitný spravodajca OSN pre Mjanmarsko odsúdil hrubé a systematické porušovanie ľudských práv. Dúfam, že Parlament urobí to isté.
<SPEAKER ID="270" NAME="Filip Kaczmarek" LANGUAGE="PL">
Situácia v Mjanmarsku nás núti, aby sme opäť upriamili svoju pozornosť na túto krajinu.
<P>
Dnes odsudzujeme zámer uskutočniť voľby za úplne nedemokratických podmienok a na základe pravidiel, ktoré vylučujú hlavnú opozičnú stranu a upierajú státisícom mjanmarských občanov ich právo hlasovať a kandidovať vo voľbách. Je to jasný pokus o vylúčenie opozície z volieb. Za takýchto podmienok nezodpovedá skutočnosti ani samotný výraz "voľby".
<P>
Odsudzujeme tiež skutočnosť, že podľa novej ústavy bude mať armáda zaručených najmenej 25 % kresiel v parlamente a bude mať právomoc dočasne obmedziť občianske slobody a legislatívnu právomoc, kedykoľvek to bude považovať za potrebné v záujme národnej bezpečnosti.
<P>
Odsudzujeme pokračujúce systematické porušovanie ľudských práv, základných slobôd a demokratických práv obyvateľstva v Mjanmarsku, ale obraciame sa aj na vlády iných krajín - Číny, Indie a Ruska -, aby urobili všetko, čo je v ich silách, a vyvíjali hospodársky a politický tlak na mjanmarské orgány v záujme dosiahnutia zmeny situácie.
<SPEAKER ID="271" NAME="Véronique De Keyser" LANGUAGE="FR">
Vážená pani predsedajúca, východiskovým bodom pre toto uznesenie je takmer mezza voce rozpustenie strany vedenej pani Aun Schan Su Ťijovou, ktorá je laureátkou Sacharovovej ceny a roky bola v domácom väzení. Rozpustením jej strany Národná liga za demokraciu (NLD), jasného víťaza ostatných volieb, sa vojenská chunta pokúša pred voľbami, ktoré sa majú uskutočniť v októbri tohto roku, eliminovať celú časť opozície. Ale akoby to nestačilo, teraz boli z volieb, ktoré budú skôr úplnou volebnou fraškou než demokratickými voľbami, vylúčení aj politickí väzni a mnísi. Chunta naďalej zneužíva moc, veľké nadnárodné spoločnosti naďalej využívajú svoje zmluvy s chuntou a Komisia znížila pomoc utečencom, ktorí utiekli k hraniciam s Thajskom.
<P>
Máme, žiaľ, rad príkladov krajín a regiónov, kde je medzinárodné spoločenstvo bezmocné pri obnovení demokracie a právneho štátu. Mjanmarsko je jednou z nich, s veľkým množstvom odbojárov a mučeníkov, z ktorých najslávnejším symbolom je pani Aun Schan Su Ťijová. Je to príliš veľa, požadovať od Európskej únie, mohla by som povedať, že takmer zo slušnosti, aby neobmedzila svoju pomoc utečencom na thajsko-mjanmarskej hranici a aby urýchlene začala financovať cezhraničnú pomoc, a to najmä lekársku pomoc? Nie je naliehavé, aby vysoká predstaviteľka barónka Ashtonová a členské štáty podporili odporúčania osobitného spravodajcu OSN pre Mjanmarsko, konkrétne, že by sa mala zriadiť komisia na vyšetrenie vojnových zločinov a zločinov proti ľudskosti, a tieto odporúčania by sa mohli zahrnúť v tomto roku do rezolúcie Valného zhromaždenia OSN?
<P>
Urobme z Mjanmarska učebnicový príklad, ktorý dokáže našu schopnosť podporovať demokraciu bez použitia bômb a tankov.
<SPEAKER ID="272" NAME="Barbara Lochbihler" LANGUAGE="DE">
Vážená pani predsedajúca, v roku 1990 Európsky parlament udelil Sacharovovu cenu mjanmarskej aktivistke za ľudské práva pani Aun Schan Su Ťijovej. V rokoch pred a po tomto dni bola kritická situácia v oblasti ľudských práv v Mjanmarsku predmetom mnohých parlamentných uznesení. Podobne sa v tejto situácii angažovali ďalšie medzinárodné organizácie na ochranu ľudských práv. Aj keď v jednotlivých prípadoch došlo k zlepšeniam, situácia v oblasti ľudských práv v Mjanmarsku zostáva mimoriadne zlá.
<P>
Na základe veľmi dobrej a komplexnej správy teraz osobitný spravodajca OSN pre Mjanmarsko vyzval na vytvorenie medzinárodnej vyšetrovacej komisie, ktorá bude mať mandát na vyšetrenie vojnových zločinov a zločinov proti ľudskosti. Vysoká predstaviteľka pre zahraničné veci barónka Ashtonová by mala prijať a podporiť túto výzvu napríklad na najbližšom Valnom zhromaždení Organizácie Spojených národov.
<P>
Voľby v Mjanmarsku sa majú konať koncom roka 2010 a vláda teraz realizovala opatrenia, ktoré upierajú mnohým občanom právo hlasovať a kandidovať vo voľbách. Týka sa to najmä politických väzňov a budhistických mníchov, čo je spolu 400 000 ľudí. Protestujeme proti tomu a vyzývame vysokú predstaviteľku, aby túto kritiku jasne vyjadrila pri bilaterálnych a multilaterálnych rozhovoroch.
<P>
A napokon, čo sa týka zložitých problémov v oblasti ľudských práv v Mjanmarsku, je nepochopiteľné, že Európska únia obmedzila finančnú podporu utečencom na thajsko-mjanmarskej hranici. Je to neprijateľné a vyzývame Komisiu, aby zvrátila rozhodnutie obmedziť financovanie a aby opäť začala poskytovať cezhraničnú pomoc mjanmarským utečencom.
<SPEAKER ID="273" NAME="Marie-Christine Vergiat" LANGUAGE="FR">
Vážená pani predsedajúca, toto je druhýkrát od začiatku tohto roku, čo diskutujeme o situácii v Mjanmarsku. Obavy, ktoré sme vyjadrili 10. marca tohto roku v súvislosti s takzvaným volebným procesom, ktorý iniciovala mjanmarská chunta, sa iba potvrdili. Podmienky stanovené volebným zákonom viedli Národnú ligu za demokraciu k odmietnutiu účasti na tomto procese. Je potrebné poznamenať, že volebné zákony zakazujú väzňom hlasovať, a preto vylučujú stovky politických väzňov.
<P>
Odvtedy je Národná liga za demokraciu zakázaná. Vítame tón tohto uznesenia vyzývajúceho na predĺženie hospodárskych sankcií. Vyjadrujeme tiež poľutovanie nad obmedzením humanitárnej pomoci pre utečencov. Osobne by som bola rada, keby sme zašli ďalej, aby Európska únia zakázala v Mjanmarsku všetky investície v eurách, podobne ako to urobil prezident Obama a Spojené štáty. Niektoré významné hospodárske skupiny v Európe však majú v tejto krajine silné záujmy. Teší ma, že sme vyzvali na medzinárodné embargo na obchod so zbraňami, a úprimne dúfam, že EÚ môže zohrávať aktívnu úlohu pri dosiahnutí celosvetového konsenzu v tejto záležitosti.
<P>
Pán komisár, bola by som rada, keby ste nás dnes alebo neskôr informovali o svojom stanovisku k tejto veci.
<SPEAKER ID="274" NAME="Charles Tannock">
autor. - Vážená pani predsedajúca, čo môžeme povedať viac o Mjanmarsku, čo by už nebolo povedané, vrátane opätovnej výzvy na prepustenie politických väzňov, ako je pani Aun Schan Su Ťijová, ktorá sa stala celosvetovým symbolom boja za slobodu? Toto uznesenie, podobne ako mnohé uznesenia v tomto Parlamente pred ním, zachytáva brutálne utláčanie mjanmarských občanov zo strany vojenskej chunty, ktorú si nikdy nezvolili a proti ktorej tvrdo bojovali veľa rokov, aby sa jej zbavili.
<P>
Postup, ktorým sa táto chunta teraz cynicky pokúša usporiadať podvodné voľby, aby zaistila, že opozícia bude umlčaná, je úplne charakteristický pre týchto generálov a spôsob, akým arogantne ignorujú názory nielen mjanmarských občanov - svojich vlastných občanov -, ale aj demokratických vedúcich predstaviteľov z celého slobodného sveta.
<P>
Napriek tomu, že toto uznesenie sa zameriava na bezprostredné udalosti v Mjanmarsku, vyzývam Radu a Komisiu, aby tiež náležite zvážili, ako čo najlepšie pomôcť Mjanmarsku, keď sa napokon obnoví sloboda a demokracia. Mjanmarsko bude potrebovať našu pomoc najmä pri rozvoji silnej občianskej spoločnosti a právneho systému, ktorý by sa mal zamerať na justíciu v prechodnom období vzhľadom na mnohé zločiny spáchané chuntou. To všetko sa môže zdať vzdialené, ale ak sa statoční mjanmarskí občania môžu od nás v tomto Parlamente v Európe niečo naučiť, je to to, že tyrania nemôže nikdy zhasnúť svetlo slobody a že sloboda, ktorá je ich neodňateľným právom, bude určite jedného dňa opäť ich.
<SPEAKER ID="275" NAME="Elena Băsescu" LANGUAGE="RO">
Situácia v oblasti ľudských práv v Mjanmarsku vzbudzuje veľké obavy. V tejto krajine vládne niekoľko desaťročí vojenský diktátorský režim, ktorý násilne potlačil odporcov režimu. Orgány oznámili, že v priebehu tohto roku budú po prvýkrát od roku 1990 zorganizované voľby. Voľby sa však uskutočnia na základe nedemokratického rámca. Státisíce občanov nebudú mať právo hlasovať ani kandidovať vo voľbách a najmenej 25 % poslancov bude z armády.
<P>
Hlavná opozičná strana, ktorú vedie pani Aun Schan Su Ťijová, nositeľka Nobelovej ceny za mier a Sacharovovej ceny, sa volieb nezúčastní. Vyzývam Európsku úniu, aby prostredníctvom vysokej predstaviteľky a medzinárodného spoločenstva zintenzívnila svoje úsilie na nastolenie demokracie v Mjanmarsku a zabezpečila čo najrýchlejšie prepustenie pani Aun Schan Su Ťijovej. Tá je od roku 2003 v domácom väzení a je významným symbolom boja za demokraciu a ľudské práva.
<SPEAKER ID="276" NAME="Ana Gomes">
v mene skupiny S&D. - Vážená pani predsedajúca, organizovaním groteskných volieb a odmietaním národného dialógu so zapojením všetkých politických a etnických skupín chunta dokazuje, že "pragmatické" udržiavanie vzťahov s ňou vôbec nefunguje. Medzinárodné spoločenstvo musí konať proti utláčateľom mjanmarských občanov.
<P>
EÚ môže urobiť omnoho viac než len obnovenie sankcií voči režimu. Mala by využiť všetky prostriedky na posilnenie občianskej spoločnosti a pomôcť tým, ktorí sú v Mjanmarsku vystavení útlaku. Musí sa usilovať o mobilizáciu OSN, združenia ASEAN a USA, vyvíjať tlak na Čínu a Indiu, aby prestali podporovať mjanmarský režim, a zastaviť pokračovanie obchodu so zbraňami, konkrétne so Severnou Kóreou.
<P>
Osobitný spravodajca OSN pre situáciu v oblasti ľudských práv v Mjanmarsku minulý rok v marci konštatoval, že "porušovanie ľudských práv je výsledkom štátnej politiky, ktorá zahrňuje orgány exekutívy, vojenské orgány a súdnictvo na všetkých úrovniach" a že toto porušovanie ľudských práv "môže obsahovať kategórie zločinov proti ľudskosti alebo vojnové zločiny podľa Rímskeho štatútu Medzinárodného trestného súdu". Jeho predchodca už vyzval Bezpečnostnú radu OSN, aby vyšetrila zločiny proti ľudskosti v Mjanmarsku, ako to urobila vo Rwande, Bosne a Dárfúre.
<P>
Na čo čakajú členské štáty EÚ a prečo nepožiadajú Bezpečnostnú radu OSN, aby postúpila zločincov, ktorí sú pri moci v Mjanmarsku, Medzinárodnému trestnému súdu?
<SPEAKER ID="277" NAME="Marietje Schaake">
v mene skupiny ALDE. - Vážená pani predsedajúca, v tomto roku sa v Mjanmarsku uskutočnia takzvané voľby. Tieto voľby však nemôžu byť slobodné a spravodlivé, keď majú budhistickí mnísi zakázané hlasovať a ak sa do nich nezapojí ani opozícia. Národná liga za demokraciu bola tento mesiac zákonom rozpustená a pani Aun Schan Su Ťijová, politická väzenkyňa a laureátka Sacharovovej ceny za slobodu myslenia, ktorú jej udelil Európsky parlament, nemôže vo voľbách kandidovať.
<P>
Demokracia a právny štát sú základné predpoklady hospodárskeho rastu a Európsky parlament zostáva občanom Mjanmarska pevne zaviazaný. Ázijské krajiny nabádame, aby robili to isté a využili v tomto procese svoj hospodársky vplyv. Občania Mjanmarska potrebujú našu podporu, pretože hrubé a systematické porušovanie ľudských práv zo strany diktátorského štátu pokračuje. Tieto vážne zločiny sa musia vyšetriť, vláda v Mjanmarsku si však zvolila sebaizoláciu a odmieta vyslancovi EÚ pre Mjanmarsko vstup do krajiny. Sebaizolácia má vplyv na obyvateľstvo na mnohých úrovniach, napríklad prostredníctvom oznamovacích prostriedkov, ktoré nemôžu v krajine slobodne fungovať.
<P>
Nová ústava, žiaľ, nezaručuje ľudské práva a vyzývame Komisiu a Radu, aby podporili odporúčania OSN na vytvorenie komisie pre vyšetrovanie porušovania ľudských práv. Medzitým je potrebné zrušiť obmedzenia týkajúce sa slobody zhromažďovania, združovania a slobody prejavu vrátane slobôd týkajúcich sa internetu a mobilných telefónov. Dovtedy sa budú musieť uplatňovať reštriktívne opatrenia stanovené v rozhodnutí EÚ.
<P>
Zákazom obchodovania so zbraňami a financovaním programov pre utečencov pokračuje EÚ v podporovaní obyvateľov Mjanmarska a ich ľudských práv a základných slobôd.
<SPEAKER ID="278" NAME="Raül Romeva i Rueda">
v mene skupiny Verts/ALE. - Vážená pani predsedajúca, práve som dostal smutné správy. Pred hodinou som bol informovaný, že zomrel vysoký vedúci predstaviteľ Národnej ligy za demokraciu Takin Soe Myint.
<P>
Je to veľmi smutná správa, ktorú musíme pridať k tomu zvláštnemu vtipu, ktorý niektorí nazývajú voľbami v Mjanmarsku. Pripájam svoj hlas k tým, ktorí jasne odsudzujú tieto voľby, najmä skutočnosť, že státisícom mjanmarských občanov sa upiera prístup k ich pasívnemu alebo aktívnemu volebnému právu. Týka sa to aj situácie pani Aun Schan Su Ťijovej, ktorá je vo väzení.
<P>
To je čosi, pri čom nemôžeme zostať mlčať. Ešte raz, mjanmarský režim musíme požiadať, aby dbal na výzvy medzinárodného spoločenstva a umožnil prepustenie všetkých väzňov svedomia. Je to dôležité aj v tom zmysle, ktorý spomenula pani Gomesová. Chápem tiež, že máme veľkú zodpovednosť za požiadanie, naliehanie a vyvíjanie tlaku na Indiu, Rusko a Čínu, aby prestali predávať zbrane režimu vojenskej chunty v Mjanmarsku.
<P>
Máme však aj dobré správy. Musíme uvítať podporu Európskej únie celosvetovému embargu na obchod so zbraňami a opäť musíme naliehať na európske členské štáty, aby vytvorili jasnú koalíciu zameranú na dosiahnutie konsenzu v záujme takéhoto zákazu.
<P>
Dôležité je tiež, aby sme pamätali na to - a o tom sa tu tiež hovorilo -, že teraz nemôžeme obmedziť financovanie utečencov žijúcich na hraniciach. Musíme vytvoriť jasnú politiku podpory týchto ľudí. Bol som tam už mnohokrát. Musíme jasne povedať, že teraz nie je čas na zastavenie pomoci, ktorú títo ľudia potrebujú, v súčasnosti najmä lekárskej pomoci.
<SPEAKER ID="279" NAME="Cristian Dan Preda" AFFILIATION="PPE">
(RO) Mjanmarsko nie je demokracia, aj keď bude organizovať voľby, pretože, ako vieme, orgány v tejto krajine dávajú najavo hlboké pohŕdanie akoukoľvek demokratickou zásadou. Tento vojenský diktátorský režim je úplne bez škrupúľ a rezervuje si, ako už bolo povedané, kreslá v parlamente pre armádu a všeobecne zakazuje občanom s demokratickým presvedčením zúčastniť sa volieb.
<P>
Nemôže byť ani reči o zlepšení politickej klímy v tejto krajine, pokiaľ nebude prepustená na slobodu pani Aun Schan Su Ťijová. Ďalší vedúci predstaviteľ Národnej ligy za demokraciu tiež povedal, že po tom, čo strávil 20 rokov vo väzení za svoje presvedčenie, nemôže slúžiť svojej krajine jednoducho preto, lebo armáda v Mjanmarsku zakazuje ľuďom, ktorí si vykonali takéto tresty, ktoré v skutočnosti vyniesla armáda, kandidovať vo voľbách. Vyzývam na národný dialóg, pretože to bude jediný spôsob, ktorý umožní zmeniť spoločnosť tejto krajiny.
<SPEAKER ID="280" NAME="Eija-Riitta Korhola" AFFILIATION="PPE">
(FI) Vážená pani predsedajúca, v Mjanmarsku sa po 20 rokoch konajú prvé parlamentné voľby. Sotva niekoho prekvapí, že tieto voľby už v tejto etape nevyzerajú vôbec slobodné ani demokratické.
<P>
Zmena a doplnenie ústavy v roku 2008 zaručuje, že armáda bude mať 25 % parlamentných kresiel. Okrem toho, tohtoročné legislatívne reformy upierajú právo hlasovať desaťtisícom mjanmarských občanov vrátane politických väzňov a náboženských menšín. Budhistickí mnísi boli dlho cieľom osobitného druhu prenasledovania.
<P>
Medzinárodné spoločenstvo sa musí snažiť niečo urobiť. Je poľutovaniahodné, že Komisia obmedzila financovanie utečeneckých táborov na thajsko-mjanmarskej hranici. Je potrebná rozsiahla humanitárna pomoc a je potrebné vynaložiť medzinárodné úsilie, aby sa tam dostala. Najdôležitejšie tiež je, aby sa v Mjanmarsku začal dialóg medzi politickými a etnickými skupinami.
<SPEAKER ID="281" NAME="Antonio Tajani" LANGUAGE="FR">
Vážená pani predsedajúca, vážené poslankyne, vážení poslanci, situácia v Mjanmarsku nás naďalej znepokojuje. Ako viete, realizácia plánu pokračuje s prípravami na prvé voľby, ktoré vláda uskutočňuje po 20 rokoch.
<P>
Doposiaľ sa predstavilo tridsaťjeden politických strán, ktoré chcú kandidovať vo voľbách. Občianska spoločnosť bola aktívna. Národná liga za demokraciu, strana pani Aun Schan Su Ťijovej, sa po nátlaku vlády volieb nezúčastní, a preto bola rozpustená. Nová strana, Národný front za demokraciu, ktorá by mohla byť pripustená k voľbám, sa čiastočne skladá z bývalých vedúcich predstaviteľov Národnej ligy za demokraciu, inými slovami bývalej strany pani Aun Schan Su Ťijovej.
<P>
Akceptuje rozhodnutie etnických skupín v otázke, či budú hlasovať alebo nie. Ak budú po nesúhlase s nahradením etnického vojska pohraničnou strážou bojkotovať voľby, odobralo by to voľbám dôveryhodnosť, ktorú tieto voľby potrebujú. Ukazuje to, že situácia sa neustále mení, a pochybujem, že Európska únia bude pozvaná na pozorovanie volieb.
<P>
Stále nás tiež veľmi znepokojuje situácia v oblasti ľudských práv. Správa pána Quintana, osobitného spravodajcu OSN, je veľmi jasná. Mnohí politickí väzni neboli napriek výzvam medzinárodného spoločenstva stále prepustení. Stále sa nerešpektujú základné práva, ako napríklad sloboda prejavu a sloboda zhromažďovania. Sociálno-ekonomické podmienky väčšiny obyvateľstva, najmä v oblastiach obývaných etnickými skupinami, sú ťažké.
<P>
Ako môžeme naozaj pomôcť? Vyhlásenia Európskej únie sú dôkazom nášho kritického stanoviska a našej ochoty prispieť k riešeniu. Náš prístup zahŕňa rozvojovú pomoc, EÚ je v skutočnosti jedným z najštedrejších darcov. Mimoriadne dôležité sú okrem toho rozvojové ciele tisícročia a pokračujúci dialóg s vládou Mjanmarska o odvetvových politikách. Okrem oblastí postihnutých v roku 2008 hurikánom sa naša pomoc zameriava na najzraniteľnejšie regióny krajiny, ako aj na utečenecké tábory pozdĺž thajsko-mjanmarskej hranice.
<P>
V odpovedi na vaše otázky vás môžem uistiť, že Komisia bude naďalej pomáhať spoločenstvám bez domova s cieľom umožniť im nájsť slušné životné podmienky. Podmienky potrebné na to, aby sa vrátili do svojich krajín, neexistujú. Musíme zabrániť inštitucionalizácii táborov, a preto bude rozsah našej pomoci určovaný miestnymi potrebami.
<P>
Komisia bola okrem toho v kontakte s thajskými orgánmi. Je potrebné pripomenúť, že existujú tiež programy pomoci zamerané na vzdelávanie, poľnohospodárstvo a potravinovú bezpečnosť. Okrem toho programy humanitárnej pomoci Európskej komisie poskytujú pomoc v oblastiach bezpečnosti dodávok vody a potravinovej bezpečnosti. Existuje tiež pomoc zameraná na obnovenie sociálno-ekonomických podmienok v Mjanmarsku. Každý občan dostáva v priemere 2,4 USD v porovnaní s 36 USD v Laose a 60 USD v Kambodži.
<P>
Na záver môžem potvrdiť, že zdvojnásobíme svoje úsilie na podporu našich hodnôt. Obyvatelia Mjanmarska majú právo získať pomoc a vedieť, že Európska únia nestratí záujem o ich budúcnosť.
<SPEAKER ID="282" NAME="Thomas Mann" AFFILIATION="PPE">
(DE) Vážená pani predsedajúca, nepochybne ste kompetentná podpredsedníčka a tiež veľmi vplyvná. Túto skutočnosť veľmi vítam. Niektorým poslancom ste neumožnili vystúpiť v rámci postupu "catch the eye" nie preto, lebo ste nechceli, ale preto, lebo máme taký časovo náročný program.
<P>
Európsky parlament je hlas ľudských práv a my sa uspokojíme iba s jednou hodinou. Toľkí z nás chceli niečo povedať a chceli vyvíjať tlak na Komisiu s cieľom dosiahnuť výsledky. Ste osobne za to, aby sa hlasovanie uskutočnilo nie o 16.00 hod. alebo o 16.30 hod., ale namiesto toho o 17.00 hod. alebo o 17.30 hod., aby sme mohli mať hodinu navyše a už konečne zmenili tento rokovací poriadok? Musíme mať príležitosť otvorene hovoriť. Musíme byť schopní vyvíjať tlak na Komisiu, ale podľa možnosti nie v rámci takej časovej tiesne. Viem, že to nie je vaša zodpovednosť, ale dúfam, že budete intervenovať na našej strane, aby sme konečne mohli tento rokovací poriadok zmeniť.
<SPEAKER ID="283" NAME="Predsedajúca">
Vážený pán Mann, chápem vaše sklamanie. Nepáči sa mi, že nemôžem dať poslancom slovo v takých dôležitých otázkach, máte však tiež pravdu v tom, že by si to vyžadovalo zmeniť náš rokovací poriadok.
<P>
Ďalšia vec, ktorú by som chcela povedať, je, že ak by počas rozpravy všetci poslanci, ktorí vystúpili, dodržali svoj rečnícky čas, mohlo v rámci postupu "catch the eye" vystúpiť viac ľudí. Obávam sa, že v tom je problém, ale vaše pripomienky boli zaznamenané.
<P>
Rozprava sa skončila.
<P>
Hlasovanie sa uskutoční v krátkom čase.
