<CHAPTER ID="013">
- Jednominútové vystúpenia k otázkam politického významu
<SPEAKER ID="017" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="018" NAME="Maria Petre" AFFILIATION="PPE-DE">
(RO) Ďakujem. Vážený pán predseda, dámy a páni, v mene všetkých žien v Rumunsku by som dnes rada poďakovala za výnimočnú poctu, ktorá nám je pri získaní ceny od Medzinárodného združenia pre podporu žien v Európe preukázaná už druhýkrát. Rada by som poďakovala predovšetkým pani Kratsovej-Tsagaropolouovej, podpredsedníčke Európskeho parlamentu.
<P>
Prvou víťazkou z Rumunska bola pani Maia Morgensternová, jedna z našich významných herečiek, ktorá cenu získala v roku 2004. Druhou rumunskou ženou je tohtoročná víťazka pani Monica Macoveiová, bývalá nezávislá ministerka spravodlivosti Rumunska. Pani Monica Macoveiová si v plnej miere zaslúži toto ocenenie za mimoriadne úsilie, ktoré vynaložila s cieľom zabezpečiť, aby Rumunsko nezvratne smerovalo do Európy bez toho, aby sa stretávalo s prekážkami, napríklad vo forme ochranných doložiek.
<P>
Druhá otázka sa týka Moldavskej republiky. Nezávislej televíznej stanici bolo zamietnuté predĺženie platnosti jej licencie. Ide o stanicu PRO TV. Tento čin je jedným z mnohých činov zameraných na obmedzenie slobody prejavu v tejto krajine.
<P>
Z toho dôvodu vyzývam Európsku komisiu aj Parlament, aby tentoraz zaujali pevné stanovisko a adresne a naliehavo za nás požiadali úrady v Kišiňove, aby ukončili tieto spôsoby zneužívania. Ďakujem.
<SPEAKER ID="019" NAME="Gyula Hegyi" AFFILIATION="PSE">
(HU) Vzhľadom na to, že rozhodnutie bude prijaté o niekoľko dní alebo týždňov, v tejto chvíli sa nemôžeme konkrétne vyjadriť o budúcnosti balíka opatrení v oblasti klímy. Rád by som však upozornil na túto skutočnosť: diaľkové vykurovanie dostalo výnimku z takzvanej klimatickej dane. Považujem to za veľmi dôležité. Iniciatíva na uskutočnenie tohto kroku vznikla na strane maďarských poslancov Európskeho parlamentu, mňa nevynímajúc. Domnievame sa, že obyvatelia bytov s diaľkovým vykurovaním sú z väčšej časti ľudia s nízkym príjmom, ktorí by si nemohli dovoliť dodatočné výdavky. Okrem toho by sme si mali uvedomiť, že diaľkové vykurovanie je šetrné k životnému prostrediu. Vzhľadom na to, že individuálne vykurovanie je v každom prípade oslobodené od všetkých klimatických daní, domnievam sa, že vytvorené finančné zdroje by mali byť zamerané na modernizáciu systémov diaľkového vykurovania. Ak zmodernizujeme diaľkové vykurovanie v krajinách strednej a východnej Európy prostredníctvom finančných zdrojov EÚ, po roku 2020 nebudú, samozrejme, podobné výnimky ďalej zaručené.
<SPEAKER ID="020" NAME="Jules Maaten" AFFILIATION="ALDE">
(NL) Vážený pán predseda, pred niekoľkými týždňami boli v Mjanmarsku ukončené súdne konania vedené juntou v snahe odsúdiť množstvo, najmenej sto členov opozície vrátane komika Zarganara a mnícha Ashina Gambira na základe nejasných súdnych procesov. Boli vynesené drakonické tresty a zároveň neexistuje žiadny náznak zlepšenia situácie v oblasti ľudských práv v Mjanmarsku. V roku 2010 sa v tejto krajine uskutočnia voľby. V súvislosti s nimi má opozícia celkom oprávnene určité pochybnosti, ktoré pramenia prinajmenšom z referenda o novej ústave z mája 2008.
<P>
Sankcie a izolácia režimu v posledných rokoch však, nanešťastie, neprispeli k dosiahnutie zmeny. Myslím, že nastal čas na zmenu smerovania. Režim nemá predstavu o zámeroch alebo očakávaniach iných krajín a nové generácie vodcov a ozbrojených síl strácajú prehľad, keďže nie sú v spojení s inými krajinami.
<P>
Zastávam názor, že tento Parlament by mal oficiálne alebo neoficiálne navštíviť Mjanmarsko a spojiť sa s opozíciou v krajine a mal by pravdepodobne vytvoriť intenzívnejší a nový tlak na juntu. K tomu, nanešťastie, nedôjde len na základe intenzity sankcií.
<SPEAKER ID="021" NAME="László Tőkés" AFFILIATION="Verts/ALE">
(HU) V tento deň v decembri 1989 sme v Temešvári (Timişoara) boli svedkami začiatku hnutia, ktoré počas jedného týždňa viedlo k neobyčajne rýchlemu zániku neslávne známej nacionalistickej, komunistickej a ateistickej Ceauşescovej diktatúry. Ráno 15. decembra maďarskí členovia reformovanej cirkvi povstali s ohromnou odvahou na obranu svojej cirkvi a svojho pastora, odohnali prisluhovačov tajnej služby Securitate a milícií a vytvorili ľudskú reťaz okolo kostola. O niekoľko hodín sa k odporu pridali stovky Rumunov, Maďarov, Nemcov, Srbov, katolíkov, baptistov, luteránov, ortodoxných kresťanov a židov. Do večera sa pokojné zhromaždenie zmenilo na demonštráciu proti komunizmu a režimu. V roku 1989 sa transylvánske mesto Temešvár stalo prvým rumunským slobodným mestom. Vďaka Božiemu milosrdenstvu sa prejavom viery dosiahla sloboda. Boh žehnaj pamiatke hrdinov, mučeníkov a obetí! Musíme pokračovať v zmene režimu! Cesta z Rumunska do Európy vedie cez Temešvár (Timişoara).
<SPEAKER ID="022" NAME="Giovanni Robusti" AFFILIATION="UEN">
(IT) Vážený pán predseda, dámy a páni, dozvedel som sa, že len v Taliansku sa každý deň zničia 4 milióny kilogramov potravín, ktoré stále možno bezpečne konzumovať, v hodnote najmenej 4 milióny EUR a že situácia je v mnohých iných krajinách Únie veľmi podobná. Uvedený údaj predstavuje približne polovicu nákladov Talianska na medzinárodnú pomoc.
<P>
Máme teraz na mysli potraviny pred uplynutím doby trvanlivosti, ktoré sú zničené alebo stiahnuté z trhu na základe predpisov týkajúcich sa obchodovania, neprimerane prísnych európskych právnych predpisov a otázok súvisiacich s dobrým menom podniku. Túto otázku už nastolil minister talianskej vlády pán Luca Zaia na poslednom zasadnutí Rady ministrov poľnohospodárstva. Dôslednejšie vymedzenie právnych predpisov Spoločenstva a primeraná podpora projektov, akým je potravinová banka alebo projekt s názvom Last Minute Market, by pomohli nielen časti obyvateľstva, ktorá trpí v dôsledku hospodárskej krízy, percentu, ktoré je v súčasnosti dvojciferné, ale odstránili by aj jav, ktorý je v každom prípade nehanebným mrhaním.
<P>
Vyzývam preto príslušné parlamentné výbory, aby bezodkladne preskúmali túto otázku, aby sme mohli hľadať riešenie tejto situácie.
<SPEAKER ID="023" NAME="Věra Flasarová" AFFILIATION="GUE/NGL">
- (CS) Vážený pán predseda, pán komisár, dámy a páni, rada by som sa venovala návšteve delegácie Európskeho parlamentu na Pražskom hrade 5. decembra. Nedostatok vzájomného porozumenia, ku ktorému došlo, by som pripísala nervozite a netrpezlivosti prevládajúcej na obidvoch stranách rokovacieho stola a nie zlému úmyslu, ktorý už nie je v súčasnej Európe opodstatnený. Dovoľte mi však vysloviť jednu obavu. Českú verejnosť informovali o rozhovoroch na hrade médiá a rôzni aktéri na politickej scéne, ktorí účelovo pridali vlastné komentáre. Niektorí napadli prezidenta republiky, pretože im to vyhovovalo, a iní vyzvali na zmenu v Európskej únii s cieľom zvýšiť svoje verejné ratingy akýmkoľvek možným spôsobom. Chcela by som preto apelovať na dobré spôsoby a väčšiu vzájomnú citlivosť. Stredná a východná Európa má stále mnoho nezahojených rán, ktoré možno zneužiť. Táto udalosť by mohla mať nepríjemné dôsledky o šesť mesiacov vo voľbách do Európskeho parlamentu.
<SPEAKER ID="024" NAME="Predseda">
S cieľom vyhnúť sa vyhroteniu situácie nebudem reagovať a poviem len to, že uvedenou záležitosťou sa zaoberá konferencia predsedov.
<SPEAKER ID="025" NAME="Gerard Batten" AFFILIATION="IND/DEM">
Vážený pán predseda, v súvislosti s tým, že svet čelí hospodárskemu poklesu neznámych rozmerov, hodnota britskej libry voči doláru a euru klesá. Schopnosť libry prispôsobiť sa ostatným menám je výhodou, ktorú nemôžu využívať členovia eurozóny.
<P>
V Grécku vypukli občianske nepokoje a vzbury. Grécky spisovateľ Mimis Androulakis povedal: "Medzi dnešnými mladými ľuďmi prevláda hlboká nespokojnosť s európskymi štruktúrami. Nemôžeme znížiť cenu eura a získať tak výhodu pri vývoze."
<P>
Členstvo v EÚ a prijatie eura viedlo v Grécku k zvýšeniu životných nákladov a mladšia generácia sa obáva, že ich v budúcnosti čaká chudoba. Európska únia je ideologický projekt vnútený národom Európy, ktoré by radšej žili v demokratických národných štátoch. Cena politickej ideológie vždy spočíva v ľudskej biede.
<SPEAKER ID="026" NAME="Sergej Kozlík" AFFILIATION="NI">
- (SK) Takmer vo všetkých krajinách Európy sa zákonne a tvrdo postupuje proti popieraniu holokaustu a propagácii fašizmu.
<P>
Pre dôsledné potieranie neonacistických prejavov a iných foriem extrémizmu je v Maďarsku potrebné novelizovať nielen zákony, ale dokonca aj ústavu. Už pomerne dlhé obdobie však Maďarsku chýba politická vôľa k takémuto kroku. Sprísnenie zákonov, ktoré majú zabezpečiť efektívnejší boj proti nacionalizmu a radikalizmu, odmieta strana FIDES, ktorá je členom frakcie európskych ľudovcov. FIDES takto nepriamo podporuje extrémizmus v Maďarsku.
<P>
Uplynul len mesiac odvtedy, keď maďarskí extrémisti vo fašistických uniformách pochodovali cez hranice do pokojného slovenského mestečka a vzbudili tam hrôzu. V mene európskych občanov dobrej vôle vyzývam preto maďarských politikov, aby urýchlene prijali účinné pravidlá na potieranie prejavov fašizmu a extrémizmu v Maďarsku.
<SPEAKER ID="027" NAME="Carlos José Iturgaiz Angulo" AFFILIATION="PPE-DE">
(ES) Vážený pán predseda, presne pred rokom obyvatelia Venezuely hlasovali v referende, aby Hugo Chávez nemohol predĺžiť svoje funkčné obdobie prezidenta, ktorého dĺžka je pevne stanovená vo venezuelskej ústave.
<P>
Hugo Chávez ignoroval zvrchované demokratické rozhodnutie ľudu a oznámil, že zmení znenie zákona, aby si udržal moc.
<P>
Týmto krokom opäť raz ukázal, že nie je demokratický prezident, ale autokrat, vojenský diktátor, ktorého cieľom je zmeniť celú Venezuelu na vlastný súkromný ranč a pokračovať tak v hrozbách, urážaní a útokoch voči svojim odporcom a disidentom. Jeho cieľom je tiež naďalej potláčať slobodu prejavu zastavením činnosti médií tak, ako to urobil v prípade stanice Radio Caracas Televisión.
<P>
Európsky parlament musí dôrazne odsúdiť a odmietnuť klamstvá a úskoky, ktoré chce Hugo Chávez použiť, aby sa nemusel vzdať prezidentského úradu v krajine. Naliehavo žiadame venezuelskú spoločnosť, aby podporovala hodnoty demokracie a slobody, ktoré sú v úplnom rozpore s činmi a výrokmi Huga Cháveza.
<SPEAKER ID="028" NAME="Csaba Sándor Tabajdi" AFFILIATION="PSE">
(FR) Vážený pán predseda, francúzske národné zhromaždenie hlasovalo koncom mája za zmenu a doplnenie francúzskej ústavy s cieľom rešpektovať regionálne jazyky. Možno povedať, že tieto jazyky predstavujú národné dedičstvo Francúzska.
<P>
Niekto mohol dúfať, že toto rozhodnutie bude začiatkom zásadného zlomu vo francúzskom jakobínskom koncepte uplatňovanom na regionálne jazyky a tradičné národné menšiny. Francúzska akadémia vied ho, nanešťastie, zamietla a vytvorila tlak na senát, ktorý v konečnom dôsledku hlasoval proti tejto pozitívnej zmene a doplneniu francúzskej ústavy, ktorá by bola dôležitá nielen pre Francúzsko, ale pre Európsku úniu ako celok.
<P>
Nie som presvedčený o tom, že vzdelávanie ľudí v alsaskom, bretónskom alebo katalánskom jazyku, alebo používanie týchto jazykov v administratívnom styku by akýmkoľvek spôsobom oslabilo územnú celistvosť alebo národnú jednotu francúzskeho národa. Práve naopak.
<P>
Vážený pán predseda, nech žije francúzsky hovoriaci svet! Nech žijú regionálne jazyky! Nech žije jazyková rozmanitosť!
<P>
(potlesk)
<SPEAKER ID="029" NAME="Marco Cappato" AFFILIATION="ALDE">
(IT) Vážený pán predseda, dámy a páni, pred niekoľkými dňami sa Marjory Van den Broekeová, hovorkyňa sekretariátu Európskeho parlamentu, v tlači vyjadrila, že Európsky parlament zakúpil osem telesných skenerov, prístrojov, o ktorých sme týždne rokovali na plenárnom zasadnutí, a dokonca sme v tejto súvislosti prijali uznesenie.
<P>
Kúpili sme tieto prístroje a počas rozpravy nás nikto, ani sekretariát, ani predsedajúci, neoboznámil s uvedenou skutočnosťou. My sme zatiaľ rokovali o tom, či by používanie práve tohto zariadenia malo byť na letiskách povolené. Som presvedčený, že to bola neuveriteľná chyba predsedníctva a sekretariátu. Dňa 4. novembra som navyše v tejto súvislosti predložil písomnú žiadosť o informácie a stále som nedostal odpoveď. Tú som si musel vyhľadať sám 10. decembra v denníku EU Observer.
<P>
Premýšľam, ako je možné, že sme kúpili tieto zariadenia a počas rozpravy, keď sme vyjadrovali svoj nesúhlas s ich používaním, nám ani len nepovedali, že Parlament tieto prístroje už zakúpil? V očiach verejnosti vyzeráme ako figúrky, ktoré sú na smiech.
<SPEAKER ID="030" NAME="Predseda">
Nemám o tom informácie, ale tejto otázke sa budeme venovať.
<SPEAKER ID="031" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, ako viete, minulý týždeň sa uskutočnilo zasadnutie Európskej rady a poslanci Európskeho parlamentu, tak ako už niekoľko mesiacov predtým, sa nemohli tohto zasadnutia zúčastniť. Nemohli vstúpiť ani do tlačového strediska. Som presvedčená, že táto situácia je úplne smiešna. Žiadali sme ich, aby v tejto súvislosti zasiahli, ale nedosiahli sme vôbec žiadny výsledok.
<P>
Považujem to za skutočný problém a nielen za otázku samoľúbosti poslancov, ktorí sa tam potulujú a ukazujú. Som presvedčená, že sme spoloční zákonodarcovia v otázkach a témach, o ktorých sa na uvedenom mieste diskutuje. Z hľadiska verejnej mienky je mimoriadne dôležité, aby sme mali prístup k Rade, samozrejme, prostredníctvom novinárov a tiež prostredníctvom hlasu poslancov Európskeho parlamentu. Súčasná situácia sa musí zmeniť.
<P>
Mnohokrát sme ich žiadali, aby prijali opatrenia, a dúfame, že aj vy. Možno sme to však mohli urobiť trochu účinnejším spôsobom. Naozaj veríme, že sa nám podarí dosiahnuť kladný výsledok, pretože, úprimne povedané, súčasný stav je šokujúci.
<SPEAKER ID="032" NAME="Predseda">
Vážená pani Frassoniová, keďže ste prehovorili ku mne a, aspoň v tlmočenej verzii, vyslovili narážku, chcem vás ubezpečiť, že sa snažíme a robíme, čo je v našich silách. Nemôžem však zaručiť úspech. Rozhodnutie musí prijať Rada. Môžete si však byť istá, že moji kolegovia a ja robíme, čo môžeme.
<SPEAKER ID="033" NAME="Mieczysław Edmund Janowski" AFFILIATION="UEN">
- (PL) Vážený pán predseda, 10. decembra sme si pripomenuli 60. výročie vyhlásenia Všeobecnej deklarácie ľudských práv OSN. V článku 2 deklarácie sa uvádza: "Každý je oprávnený na všetky práva a slobody, ktoré stanovuje táto deklarácia, bez akéhokoľvek rozdielu rasy, farby pleti, pohlavia, jazyka, náboženstva, politického alebo iného zmýšľania..." Uvedený dokument podpísala India, krajina, ktorá je veľkým dlžníkom Mahátmu Gándhího, zanieteného obhajcu práv jednotlivcov. Nanešťastie však neustále dostávame veľmi znepokojujúce správy o prenasledovaní kresťanov v Indii. Správy zahŕňajú informácie o krutých vraždách, útokoch, znásilneniach a pálení domovov a obradných miest. Situácia je mimoriadne vážna v štáte Orissa.
<P>
Vážený pán predseda, nie sú nám ľahostajné zločiny, ktoré spáchali teroristi v Bombaji, a nesmieme zostať ľahostajní ani voči takzvaným pogromom voči kresťanom. Musíme sa snažiť zastaviť tieto prejavy nenávisti, ktoré sú jasným príkladom porušovania základných ľudských práv, predovšetkým práva na slobodu vierovyznania a práva na život.
<SPEAKER ID="034" NAME="Søren Bo Søndergaard" AFFILIATION="GUE/NGL">
(DA) Vážený pán predseda, počas týchto niekoľkých dní oslavujeme udelenie tohtoročnej Sacharovovej ceny. Bolo by preto vhodné spýtať sa, ako sa darí bývalým laureátom, napríklad kurdsko-tureckej političke Leyle Zanaovej, ktorá dostala cenu v roku 1996. V roku 2004 bola prepustená po desaťročnej väzbe, ale minulý týždeň v piatok 5. decembra bola znova odsúdená na desať rokov väzenia. Dôvodom odsúdenia je to, že sa naďalej snaží zabezpečovať základné práva Kurdov v Turecku, akým je napríklad právo hovoriť svojím vlastným jazykom. Tento krok je, nanešťastie, prejavom toho, že situácia v oblasti ľudských práv v Turecku sa nezlepšuje, ale zhoršuje. Chcem preto vyzvať všetkých poslancov, aby vyjadrili svoju solidaritu s bývalou laureátkou Sacharovovej ceny Leylou Zanaovou, a rád by som vyzval pána predsedu, aby predložil návrh spôsobu protestu Európskeho parlamentu voči tureckým úradom.
<SPEAKER ID="035" NAME="Predseda">
Vážený pán Søndergaard, rád by som upozornil, že pani Leylu Zanaovú som navštívil vo väzení pri inej príležitosti. V tejto záležitosti budeme ďalej konať.
<SPEAKER ID="036" NAME="Georgios Georgiou" AFFILIATION="IND/DEM">
(EL) Vážený pán predseda, cítim povinnosť požiadať o pozornosť a pomoc vás a všetkých svojich kolegov poslancov v súvislosti s Alzheimerovou chorobou. Táto choroba postihuje starších ľudí a v súčasnosti ňou trpí 6 miliónov našich európskych spoluobčanov. Táto choroba netrápi len postihnutých ľudí, trápi aj 6 miliónov rodín, čím sa počet zvyšuje na 25 miliónov ľudí, ktorí sa snažia poradiť si s touto chorobou bez toho, aby dostali pomoc zo strany Európy. Tá by mohla uľahčiť ich nepríjemnú situáciu tým, že by sa zaoberala touto zákernou chorobou, ktorá, ako sa zdá, je na vzostupe.
<P>
Vyzývam preto nás všetkých, aby sme požiadali Komisiu a vlády členských štátov, aby toto úsilie stanovili za prioritu v rámci programov Európy v oblasti zdravia. Pomohli by sme tak 25 miliónom našich spoluobčanov v ich tragickom osude.
<SPEAKER ID="037" NAME="Irena Belohorská" AFFILIATION="NI">
- (SK) Keď Slovensko podalo prihlášku do Európskej únie, bolo už členom Rady Európy, a teda malo za sebou aj podpis a schválenie Charty základných ľudských práv a slobôd.
<P>
Štandard, ktorý vyžadovala Rada Európy, bol pre všetky štáty rovnaký a záväzný. V prípade nejasností a nedodržiavania bola možnosť žiadať o preverenie tzv. monitorovací výbor. Európsky parlament sa zaoberá touto problematikou len selektívne, keď niektorí poslanci uvedenú problematiku nadhodia. Na škodu veci sa však nesleduje situácia súčasne vo viacerých štátoch. Navyše, zdá sa mi, že niektorá menšina v Európskej únii, resp. v Európe má právo na väčšie a privilegované práva.
<P>
Vo Vojvodine žije veľká slovenská menšina, ktorá viac ako 200 rokov si zachováva tradície, z ktorých sme už mnohé na Slovensku zabudli. Vážený pán predseda, dozvedela som sa, že maďarská menšina vo Vojvodine, ktorá je menšia ako slovenská, má dostať špeciálny štatút, ktorý jej umožní využívať práva členského štátu.
<P>
Žiadam teda, aby Európska únia zabezpečila rovnosť v povinnostiach, ale aj v právach, aby teda aj príslušníci slovenskej menšiny, ktorí žijú vo Vojvodine, mohli používať rovnaké práva ako ich spoluobčania maďarskej národnosti.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Vážený pán predseda, náboj vystrelený policajtom, ktorý zabil pätnásťročného chlapca, bol príčinou udalostí, ku ktorým došlo v posledných dňoch v Aténach. Smrť tohto chlapca bola bezpochyby tragédiou, ktorá nás všetkých zarmútila. Tento incident však nemôže byť vysvetlením mimoriadnych udalostí, ktoré po ňom nasledovali. Obávam sa, že sa stretávame s javom, pri ktorom hrozí, že sa úplne vymkne spod kontroly, a to nielen v Grécku, pretože mladá generácia vidí svoju budúcnosť pochmúrne, s neprekonateľnými prekážkami. K podobným udalostiam došlo aj v iných európskych hlavných mestách. Nikto nepodceňuje vážnosť týchto udalostí. V prípade Grécka však situáciu veľmi zveličovali najmä tí, ktorí uverejňovali články a vynášali negatívne súdy o tom, že organizácia olympijských hier v Aténach bude neúspešná. Keď skončili úspechom, museli sa verejne ospravedlniť. Som si istý, že každý si uvedomuje, čo sa deje.
<SPEAKER ID="039" NAME="Maria Matsouka" AFFILIATION="PSE">
(EL) Vážený pán predseda, od soboty 6. decembra, keď sme začali smútiť nad zbytočnou stratou mladého študenta, pozornosť Európy sa upriamila na Grécko. Osudný náboj vyvolal demonštrácie mladých ľudí v celej krajine, ktoré boli v Grécku nevídané. Mladí ľudia stratili trpezlivosť a sebe vlastným spôsobom sa nám pokúsili dať najavo, že netúžia žiť v skorumpovanej spoločnosti a že odmietajú prijať skutočnosť, že znalosti sú tovarom a že neistota, konkurenčný boj a chamtivosť nemajú miesto v ich predstave o budúcnosti.
<P>
Buďme úprimní. To, s čím mladí ľudia v súčasnosti bojujú, je zvrchovaný model neľudského rozvoja, ktorý rozkladá sociálny štát, mení princípy právneho štátu na policajný štát, ktorý odpudzuje, odsudzuje sa a vedie k vzájomnému zničeniu. Nesmieme byť k tomuto vývoju ľahostajní, a čo je dôležitejšie, nesmieme podceňovať výkriky utrpenia našich mladých ľudí. Riešenie nespočíva v potláčaní, ale v zmene postoja, zmene politiky. Dlhujeme to mladej generácii, dlhujeme to pamiatke Alexandra, chlapca, ktorý zomrel zbytočnou smrťou.
<SPEAKER ID="040" NAME="Zbigniew Krzysztof Kuźmiuk" AFFILIATION="UEN">
- (PL) Vážený pán predseda, tragická smrť poľského občana Roberta Dziekońskeho na letisku vo Vancouveri minulý rok mala obrovský vplyv na verejnú mienku v Poľsku a v Kanade. Udalosti boli náhodou zaznamenané prostredníctvom kamery. Nahrávka ukazuje, že smrť Roberta Dziekońskeho bola dôsledkom brutálneho zákroku kanadskej polície, ktorá zbytočne použila elektrickú omračovaciu zbraň proti úplne vyčerpanému jednotlivcovi, ktorý potreboval pomoc. S údivom sme sa nedávno dozvedeli o rozhodnutí kanadského súdu o tom, že policajti nenesú žiadnu zodpovednosť za svoj skutok.
<P>
Vo svojom mene, v mene svojho kolegu pána Wojciechowskeho a na základe želania mnohých obyvateľov Poľska a Kanady žiadam predsedu tohto Parlamentu, aby vyzval kanadské úrady na poskytnutie presných informácií v súvislosti s okolnosťami smrti poľského občana. Táto osoba bola, samozrejme, aj občanom Európskej únie.
<SPEAKER ID="041" NAME="Roberto Musacchio" AFFILIATION="GUE/NGL">
(IT) Vážený pán predseda, dámy a páni, Spojené štáty tvrdia, že vážne uvažujú nad znárodnením veľkých automobilových spoločností s cieľom zvládnuť krízu, ktorej čelí priemysel. Ako to zvyčajne v Spojených štátoch býva, niekedy sa od ideológií vrátane doktríny laissez-faire upúšťa a prijímajú sa veľmi praktické opatrenia.
<P>
Európa nemôže iba sedieť a pozerať sa na krízu automobilového priemyslu. Je, samozrejme, dôležité prijať nové nariadenie o emisiách. Je správne, aby Komisia uviedla, že opatrenia na zvládnutie krízy by mali byť v súlade so zachovaním životného prostredia a inováciami a že automobilovému priemyslu by sa to malo pripomínať, ale to nestačí. Vážený pán predseda, rád by som vás a tiež Radu a Komisiu, podľa oblasti pôsobnosti, požiadal o to, aby ste zvážili, či naozaj nepotrebujeme prijať mimoriadny plán na vykonanie okamžitého zásahu predtým, než dôjde k ďalším výpovediam a prepúšťaniu. V mnohých prípadoch už k nim došlo v Taliansku, v našej krajine, a postihujú veľké skupiny, od skupiny Eaton po samotný Fiat.
<SPEAKER ID="042" NAME="Hans-Peter Martin" AFFILIATION="NI">
(DE) Vážený pán predseda, je pozoruhodné, že na plenárnom zasadnutí Európskeho parlamentu sa nehovorilo o rozhodnutí viedenského regionálneho súdu spred istého času. Súd požadoval vydanie, to znamená zbavenie imunity, poslanca Európskeho parlamentu pána Hannesa Swobodu. Tento prípad bol uverejnený v médiách a hovoríme o treste až do jedného roka. V Parlamente sme to však vôbec nespomínali.
<P>
V mojom prípade to však bolo celkom inak. Vážený pán predseda, len čo vám bola prednesená takáto žiadosť, na radosť mnohých poslancov v Parlamente ste ju prečítali. Vážený pán predseda, vy ste neinformovali Parlament o tom, že žiadne súdne konanie sa nezačalo, že sudca vec odložil, že rozhodnutie inštancií bolo jednomyseľné alebo o tom, že zbavenie imunity nebolo v žiadnom prípade primerané.
<P>
Pán Pöttering, toto nenazývam demokraciou.
<SPEAKER ID="043" NAME="Predseda">
Vážený pán Martin, vzhľadom na to, že ma neustále poúčate, rád by som upozornil, že ak by sme postupovali podľa d'Hondtovho systému, to znamená tak, ako by sme mali, neboli by ste dostali slovo.
<SPEAKER ID="044" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, ak chceme vyjadriť dôležitosť Európskej únie, ktorá existuje viac než 50 rokov, musíme zdôrazniť skutočnosť, že skončila vojnu a že žijeme v čase mieru. Vidíme však, že tento mier ohrozujú iní nepriatelia a jedným z hlavných nepriateľov je násilie. Z toho dôvodu musíme upriamiť našu pozornosť na násilie a bojovať proti nemu kultúrou lásky a solidarity.
<P>
Domnievam sa, že sme zabudli zdôrazniť silu vzájomnej podpory ľudských bytostí a viesť najmä mladých ľudí k nádeji, ktorá spočíva v znalostiach, inovácii a kultúre. Ak poradíme mladým ľuďom, aby svoje názory vyjadrovali násilím, musíme sa o Európsku úniu obávať.
<SPEAKER ID="045" NAME="Maria-Eleni Koppa" AFFILIATION="PSE">
(EL) Vážený pán predseda, rada by som na tomto mieste vyjadrila svoje rozhorčenie a smútok z vraždy pätnásťročného chlapca, ktorého usmrtil policajt v Aténach. Tento incident bol príčinou udalostí, ktoré sa v posledných dňoch odohrávajú v Grécku. Grécko je uprostred sociálnej explózie so všeobecným nepokojom v mnohých mestách. Ľudia v uliciach, predovšetkým študenti, žiaci, nezamestnaní a finančne podhodnotení, sú vyjadrením krízy spoločnosti, ktorá pociťuje, že nemá budúcnosť. Hnev, rozhorčenie a protest vyústili do dôsledkov, ktoré majú explozívny charakter. Vzhľadom na vzniknutú situáciu nedôrazná odstupujúca vláda, vláda Novej demokracie, dovolila, aby sa udalosti vymkli spod kontroly, v dôsledku čoho na niekoľko dní prestal existovať štát.
<P>
Príčiny týchto udalostí sú zložité a siahajú hlboko: prepuknutie občianskych nepokojov je výsledkom neustáleho prehlbovania nerovnosti. Je dôsledkom neoliberálnej politiky, ktorá spôsobuje stále väčšiu chudobu, marginalizáciu a vylúčenie, čo vedie k ohrozeniu sociálnej súdržnosti. Smerujeme tak k mimoriadnym udalostiam, akými sú tie, ktorých sme v súčasnosti svedkami. V rámci odsúdenia násilia musíme pozorne načúvať protestu, ktorý prebieha v Grécku a na ktorý musíme následne konkrétne a čestne reagovať.
<SPEAKER ID="046" NAME="Jelko Kacin" AFFILIATION="ALDE">
(SL) Taliansky štát znova vyvíja tvrdý nátlak na slovinskú menšinu tým, že obmedzuje finančné zdroje na vzdelávanie menšín a rozvoj ich kultúry, ktoré sú základným predpokladom prežitia každej menšiny.
<P>
Udalosť, ku ktorej došlo v slovinskej škole v utorok tento týždeň v meste Barkovlje neďaleko Terstu, bola tiež pokusom o zastrašovanie riaditeľky, učiteľov, detí a ich rodičov. Príchod karabinierov do školy bol neprijateľný. Úlohou karabinierov nie je prehľadávať školu. Pripomína mi to obdobie fašizmu. Okrem toho na stovkách zariadení v Terste sa objavujú čínske znaky a písmo. Zdá sa však, že toto nikoho neobťažuje. Naopak, slovinské znaky na slovinských školách však vadia talianskym politikom a talianskym úradom, ktoré dokonca nariadili príchod karabinierov a prehľadanie školy.
<P>
Toto nie sú európske ani slovinské normy správania. Vážený pán predseda, takýto postup má charakter nátlaku a je neprípustnou hanbou.
<SPEAKER ID="047" NAME="László Surján" AFFILIATION="PPE-DE">
(HU) Pred rokom sme mali všetci úžasný pocit z toho, že rozširovanie Európskej únie dospelo do ďalšej fázy. Došlo k zrušeniu veľmi dlhého úseku schengenských hraníc a pripojeniu nových členských štátov k schengenskému spoločenstvu. Uplynul jeden rok. Výhody schengenského priestoru dnes využívajú mnohí. Objavili sa však aj nevýhody, ktoré naznačujú, že niektorí uprednostňujú izoláciu. Cesty, ktoré mohli autá využívať, sú umelo uzatvorené semaformi alebo kvetináčmi. Vážený pán predseda, bolo by správne, keby si každý občan Európy uvedomil, že voľný pohyb je naším spoločným bohatstvom a nesmú ho obmedziť žiadne záujmy, ako to je napríklad pri meste Sátoraljaújhely.
<SPEAKER ID="048" NAME="Silvia-Adriana Ţicău" AFFILIATION="PSE">
(RO) Ďakujem, pán predseda. Som rada, že je prítomný aj pán komisár Špidla. Európska únia je založená na štyroch základných slobodách, ktoré sa týkajú pohybu tovaru, služieb, kapitálu a ľudí.
<P>
Dňa 1. januára 2009 uplynú dva roky od pristúpenia Rumunska a Bulharska k EÚ. Prístupová zmluva, ktorú obidve krajiny podpísali v roku 2005, dáva členským štátom príležitosť zaviesť na bilaterálnom základe prekážky, ktoré bránia voľnému pohybu rumunských a bulharských pracovníkov najmenej dva roky a najviac sedem rokov. Niektoré členské štáty už dokonca zrušili tieto prekážky pred rokom 2009, kým ostatné oznámili, že plánujú ich zachovanie z vnútroštátnych politických dôvodov.
<P>
Som presvedčená, že v čase finančnej a hospodárskej krízy sa zrušenie týchto prekážok stalo naliehavou nevyhnutnosťou. Zrušenie prekážok zameraných proti voľnému pohybu rumunských a bulharských pracovníkov je prejavom dodržiavania európskych zásad a hodnôt. Tento krok tiež znamená dodržiavanie základných zmlúv Európskej únie. Vyzývam preto na zrušenie prekážok, ktoré bránia voľnému pohybu rumunských a bulharských pracovníkov. Ďakujem.
<SPEAKER ID="049" NAME="Jaromír Kohlíček" AFFILIATION="GUE/NGL">
- (CS) Dámy a páni, v posledných rokoch navštevuje delegácia Európskeho parlamentu budúcu predsednícku krajinu. Je to dobrý a chvályhodný postup. Nepáči sa mi však nedostatok taktu pri návšteve Pražského hradu. Všetci vieme, že hlavným spôsobom zviditeľňovania sa pána Cohna-Bendita je provokácia a drzé vystupovanie. Mrzí ma, že v Prahe sa k nemu pridal aj predseda nášho Parlamentu. Sklamali ste ma a som nútený si svoju dobrú mienku o vás upraviť. Chýba vám dostatok pokory a trpezlivosti na vypočutie iného názoru. S názormi pána prezidenta Českej republiky často nesúhlasím, ale nevyjadrujem svoje názory takým drzým spôsobom, ako ste to umožnili členovi vašej delegácie. Očakávam preto oficiálne ospravedlnenie a nie zvyčajné arogantné odseknutie.
<SPEAKER ID="050" NAME="Predseda">
Pán Kohlíček, keby ste boli prítomný, nevyjadrovali by ste sa týmto spôsobom.
<SPEAKER ID="051" NAME="Mairead McGuinness" AFFILIATION="PPE-DE">
Vážený pán predseda, taliansky kolega spomínal množstvo potravinového odpadu v Taliansku ako veľký problém a otázka potravinového odpadu a prebytku potravy smerujúceho späť do potravinového reťazca je problémom, ktorý zasiahol Írsko v posledných siedmich rokoch. Ukázal, že ak nebudeme mať pod primeranou kontrolou každú časť potravinového reťazca, nielen z farmy na tanier, ale aj z taniera späť na farmu, môžeme mať obrovské problémy.
<P>
Náklady Írska dosahujú výšku 180 miliónov EUR a sme vďační za solidaritu EÚ v súvislosti s prístupnosťou programu pomoci súkromného skladovania. Potrebujeme však vedieť, kde presne v potravinovom reťazci v Írsku nastala chyba, na základe ktorej bolo možné kŕmiť zvieratá prísadami obsahujúcimi dioxíny.
<P>
Sme vďační za vyriešenie problému, ale potrebujeme vedieť, ako k nemu došlo, aby sme mu mohli v budúcnosti predchádzať. Ak nemôžeme kontrolovať to, čo sa vyskytne v krmivovom reťazci zvierat v súvislosti s potravinovým alebo nadbytočným odpadom, potom ho budeme musieť zastaviť. Musíme kontrolovať domáce prímesi a potrebujeme označovanie krajiny pôvodu, aby sme našim zákazníkom mohli zaručiť kvalitu mäsa, ktoré konzumujú.
<SPEAKER ID="052" NAME="Marco Pannella" AFFILIATION="ALDE">
(IT) Vážený pán predseda, dámy a páni, ak sa v budúcnosti bude spomínať na súčasné obdobie, toto obdobie v tomto Parlamente a v tejto Európskej únii bude vnímané ako obdobie genetickej zmeny, ktorú ste v roku 1985 správne predvídali a pomáhali formovať: európska domovina proti skazonosnej predstave starej Európy domovín.
<P>
Dnes každý deň kráčame týmto smerom. Včera a predvčerom sa v Rade objavili výzvy na Európu siahajúcu od Atlantického oceánu po Ural, stará vlastenecká spomienka, nie proeurópska predstava. Predstava o Európe Coudenhoveho-Kalergiho, Winstona Churchilla, našich predkov, ktorí zasvätili svoje meno nášmu Parlamentu. Boli zástancami Spojených štátov európskych. V súčasnosti nerobíme nič, iba rozprávame o partnerstve všetkým, ktorí v skutočnosti túžia po členstve a chcú byť súčasťou Európy. Ak si všimnete oblasť Stredozemia, som presvedčený, že ich všetkých odsudzujeme k budúcnosti, ktorá je nepochybne nebezpečná a bude určite znamenať úder pre všetkých proeurópanov a demokratov v spomínaných krajinách.
<SPEAKER ID="053" NAME="Ioannis Gklavakis" AFFILIATION="PPE-DE">
(EL) Vážený pán predseda, rád by som sa vyjadril o nariadení o prípravkoch na ochranu rastlín. Myslím, že každý bude súhlasiť s tým, že neopatrné zaobchádzanie s pesticídmi je nebezpečné pre človeka aj pre životné prostredie. Myslím si však aj to, že každý súhlasí, že využívanie pesticídov umožnilo veľkovýrobu potravín a dostatok potravín pre ľudí. Prípravky na ochranu rastlín sú potrebné, ale musíme ich využívať správnym spôsobom.
<P>
Zdá sa však, že nové nariadenie vyvoláva mnoho otázok a obáv. Európski farmári sa obávajú, že ak sa obmedzenia budú uplatňovať iba na nich, znemožní im to vyrábať a že nebudú schopní vyrábať konkurencieschopným spôsobom. Spotrebitelia budú teda musieť mať strach, pretože výrobky z tretích krajín majú pochybnú kvalitu. Okrem toho v tretích krajinách, v ktorých sa výrobné postupy nekontrolujú, vznikne obrovský priestor na hromadné ničenie životného prostredia. Z toho dôvodu som presvedčený, že by sme tejto otázke mali venovať osobitnú pozornosť, pretože existuje možnosť, že spôsobíme viac škôd než úžitku. Vzhľadom na skutočnosti, ktoré poznáme, musíme tejto otázke venovať veľkú pozornosť.
<SPEAKER ID="055" NAME="Dariusz Maciej Grabowski" AFFILIATION="UEN">
- (PL) Vážený pán predsedajúci, všetci vieme, že v minulosti existovala postava dvorného šaša a klauna. Povinnosťou a výsadou týchto osôb bolo zabávať svojho pána, dokonca aj keď pri tom urazili ostatných prítomných. Ale ak chcel pán prebrať vážne záležitosti, šašo bol požiadaný, aby odišiel.
<P>
Rád by som nášmu pánovi predsedovi položil nasledujúcu otázku. Pán Pöttering, máte v úmysle obnoviť tento starý zvyk s malými zmenami v Európskom parlamente? Bude prijateľné, ak politici, ktorí zvykli mať červený odtieň a v súčasnosti sú zafarbení na zeleno, budú urážať predstaviteľov štátov v prítomnosti svojho predsedu a tvrdiť, že tak konajú v mene tohto Parlamentu? K tomu totiž došlo v Českej republike v súvislosti s prezidentom Klausom. Ako poslanci Európskeho parlamentu by sme mali ukázať spôsob chápania demokracie. Mali by sme ísť príkladom a dodržiavať zákony a rešpektovať predstaviteľov členských štátov Únie. Majú poslancov tohto Parlamentu radšej zastupovať ľudia, ktorí sa v minulosti rozplývali nad demokraciou a v súčasnosti ňou pohŕdajú? Nikto sa neodváži ich pokarhať alebo umlčať.
<P>
Nemali by sme dovoliť, aby tento stav pretrvával. Prezidentovi Klausovi sme dlžní ospravedlnenie za udalosti, ku ktorým došlo v Prahe počas návštevy delegácie tohto Parlamentu. Vyzývam na vyjadrenie tohto ospravedlnenia.
<SPEAKER ID="056" NAME="Dimitrios Papadimoulis" AFFILIATION="GUE/NGL">
(EL) Vážený pán predsedajúci, grécka spoločnosť odmieta násilie a práve preto bola taká šokovaná vraždou pätnásťročného chlapca policajtom. Spôsobila to, že mladí ľudia vyšli do ulíc v rámci pokojného protestu, pretože to bola iskra, ktorá zapálila oheň a viedla k odkrytiu ďalších neriešiteľných problémov: škandálov, nerovností, inflácie, nezamestnanosti, protekcionizmu, korupcie a nedostatočných zásad právneho štátu. Súdny dvor Európskych spoločenstiev v posledných rokoch často odsúdil grécke úrady za prejavy nadmerného násilia a arogancie, ktoré zostali nepotrestané. Vážený pán predsedajúci, vyzývam vás a všetky politické skupiny v Parlamente, aby ste urobili to, čo urobil grécky parlament v mene pamiatky na tohto pätnásťročného chlapca. Európsky parlament ako strážcu ľudskej dôstojnosti a ľudských práv žiadam, aby teraz venoval minútu ticha pamiatke mladého, pätnásťročného chlapca, ktorý bol pred týždňom zavraždený v Aténach.
<SPEAKER ID="057" NAME="Milan Gaľa" AFFILIATION="PPE-DE">
- (SK) Uplynulý týždeň sme si pripomenuli 60. výročie Všeobecnej deklarácie ľudských práv, ktorá bola prijatá rezolúciou Valného zhromaždenia OSN 10. decembra 1948.
<P>
Bieloruská opozícia sa pokúsila počas série protestov pri príležitosti Dňa ľudských práv poukázať na nedodržiavanie ľudských práv vo svojej krajine. Aktivisti v metropole Minsk pochodovali v napodobeninách väzenského oblečenia a niesli plagáty s nápisom "Som politický väzeň". Na inom mieste aktivisti rozdávali okoloidúcim text deklarácie, na západe krajiny v meste Grodno sa konala demonštrácia. Na všetky aktivity opozície odpovedal Lukašenkov režim zatýkaním aktivistov.
<P>
Paradoxné je, že Bielorusko sa podpisom zaviazalo garantovať ľudské práva pre svojich obyvateľov, a je neprijateľné pre medzinárodné spoločenstvo, ak v signatárskej krajine je zakázané rozširovať samotný text deklarácie.
<SPEAKER ID="058" NAME="Ewa Tomaszewska" AFFILIATION="UEN">
- (PL) Vážený pán predsedajúci, myšlienka vytvorenia Domu európskej histórie bola prednesená pred niekoľkými mesiacmi na stretnutí Výboru pre kultúru a vzdelávanie. V tom čase však neboli predložené žiadne dokumenty. Okrem toho nebol dostatok času na diskusiu. Poslanci však vyjadrili obavy v súvislosti so samotnou myšlienkou.
<P>
V tejto chvíli mám pred sebou základné premisy týkajúce sa Domu európskej histórie a musím povedať, že som šokovaná úrovňou kvality tohto spracovania. Obsahuje historické chyby ako stanovenie dátumu počiatkov kresťanstva v štvrtom storočí nášho letopočtu. Niektorým udalostiam sa v texte navyše prisudzuje neprimeraná dôležitosť, kým iné sa úplne prehliadajú. Týka sa to najmä obdobia druhej svetovej vojny a tiež posledných dvoch desaťročí. Mohlo by sa zdať, že došlo k pokusu o zámernú dezinterpretáciu histórie Európy. Európsky parlament by sa nemal hlásiť k tomuto pochybnému úsiliu. Nemal by ho ani finančne podporovať.
<SPEAKER ID="059" NAME="Nicodim Bulzesc" AFFILIATION="PPE-DE">
Vážený pán predsedajúci, mnoho poslancov Európskeho parlamentu pozitívne prijalo výsledok zasadnutia Rady, ktoré sa konalo minulý týždeň v Bruseli a závery konferencie OSN o zmene klímy v Poznani. Bežní občania ťažko pochopia význam nákupu alebo predaja emisných kvót alebo riziká úniku uhlíka. Musia však pochopiť to, že Európa sa stala odborníkom v problematike zmeny klímy a zostane ním aj v budúcnosti.
<P>
Rumunsko a ostatné členské štáty z východnej časti Európy vítajú ponuku na väčšie množstvo povolení na emisie CO2, ako aj nový kompromis v súvislosti s rozšírením rozsahu Fondu solidarity. Priemyselné odvetvia zamerané napríklad na výrobu cementu, chemikálií a skla tak nebudú musieť premiestňovať svoje továrne, pracovné miesta a emisie CO2 do iných častí sveta. Teším sa na zajtrajšiu plenárnu rozpravu o celom balíku a ďakujem všetkým spravodajcom a zúčastneným poslancom Európskeho parlamentu.
<SPEAKER ID="060" NAME="Pedro Guerreiro" AFFILIATION="GUE/NGL">
(PT) Rád by som využil túto príležitosť na začiatku plenárneho zasadnutia Európskeho parlamentu a vyjadril našu najväčšiu solidaritu s pracovníkmi železníc, na ktorých predstavenstvo portugalského železničného dopravcu, Caminhos-de-Ferro Portugueses (CP) vyvíja nátlak.
<P>
V prípade deviatich zamestnancov železníc bolo vedené neprijateľné disciplinárne konanie v podobe výpovede z iniciatívy predstavenstva spoločnosti CP za účasť na štrajku, ktorý sa konal v súlade so zákonom. To isté sa stalo ďalším trom pracovníkom prevádzkovateľa železničnej infraštruktúry REFER.
<P>
Musíme vyjadriť svoje rozhorčenie nad týmto prístupom a požiadať o okamžité ukončenie uvedených konaní a dodržiavanie demokratických zákonov, práv zamestnancov a slobodného združovania v odborových zväzoch.
<SPEAKER ID="061" NAME="Colm Burke" AFFILIATION="PPE-DE">
Vážený pán predsedajúci, vítam nadobudnutie platnosti Dohovoru OSN o právach osôb so zdravotným postihnutím z 2. decembra 2008. Európske spoločenstvo je signatárom tohto dohovoru. Poskytuje ochranu 50 miliónom občanov EÚ so zdravotným postihnutím, akými sú napríklad osoby po amputácii.
<P>
Írsko je však jedným z tých členských štátov Európskej únie, v ktorých osoba, ktorá stratí končatinu, musí z vlastných zdrojov alebo v rámci poistenia financovať nákup protézy.
<P>
Napriek nadobudnutiu platnosti dohovoru írska vláda v aktuálnom rozpočte neposkytuje pomoc osobám po amputácii prostredníctvom financovania nákupu protéz. Odsudzujem toto ľahkomyseľné prehliadanie ľudí s takým vážnym postihnutím a vyzývam Komisiu na vypracovanie usmernení, na základe ktorých by boli členské štáty povinné poskytovať primerané financovanie uvedeným zdravotne postihnutým osobám.
<SPEAKER ID="062" NAME="Ryszard Czarnecki" AFFILIATION="UEN">
- (PL) Vážený pán predsedajúci, rád by som upozornil na pomerne nezvyčajnú situáciu, ktorá vznikla v našej krajine, Poľsku.
<P>
V súvislosti s Európskym parlamentom a najmä s voľbami do tohto Parlamentu poľský zákon jednoznačne stanovuje, že akékoľvek zmeny volebného zákona musia byť predložené šesť mesiacov pred voľbami. Poľská vláda však predložila zmeny volebného zákona v súvislosti s Európskym parlamentom neskoro. Jedna z týchto zmien sa týka zníženia počtu poľských poslancov Európskeho parlamentu.
<P>
Nový volebný zákon, ktorý ustanovuje nižší počet poľských poslancov tohto Parlamentu, by preto mohol byť napadnutý Ústavným súdom. Zákonnosť volieb do Európskeho parlamentu v našej krajine, Poľsku, by v skutočnosti mohla byť spochybnená. Je to mimoriadna situácia, bezprecedentná v histórii Európskeho parlamentu. Zodpovednosť za ňu, nanešťastie, nesie poľská vláda.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Problémy nezamestnanosti, neistej a slabo platenej práce a dramatické chvíle pri oneskorenej výplate miezd sa v severnom Portugalsku rozširujú a ohrozujú stále väčší počet pracovníkov.
<P>
Uvediem dva príklady: médiá informovali o tom, že 51 portugalských stavebných pracovníkov z oblasti Marco de Canavezes dnes začalo protest v spoločnosti v Galícii, Španielsku, ktorá im nevyplatila mzdy za dva mesiace a mzdy za dovolenku. Títo pracovníci nedostali ani žiadnu podporu v nezamestnanosti. V spoločnosti na výrobu polovodičov Quimonda vo Vila do Conde v Portugalsku zatiaľ vzrastá obava z budúcnosti jej 2 000 pracovníkov vzhľadom na to, že nemecká materská spoločnosť oznámila zníženie počtu pracovných miest aj napriek tomu, že nie je známe, ktorých spoločností sa to bude týkať. Preto je nevyhnutné okamžite reagovať na uvedené problémy a zabezpečiť, aby sa v nedávno prijatých opatreniach Spoločenstva neprehliadala ťažká situácia pracovníkov a ich rodín.
<SPEAKER ID="064" NAME="Roger Helmer" AFFILIATION="NI">
Vážený pán predsedajúci, viem, že minulý týždeň sa uskutočnilo stretnutie predstaviteľov politických skupín s prezidentom Českej republiky pánom Václavom Klausom. Médiá obšírne informovali o tom, že niektorí naši kolegovia, najmä pán Daniel Cohn-Bendit, sa na stretnutí s prezidentom Českej republiky vyjadrovali drzo, urážlivo a netolerantne a takým spôsobom, že zahanbili tento Parlament. Je mi veľmi ľúto, že náš predseda tohto Parlamentu, ktorý sa na stretnutí zúčastnil, im v tom nezabránil a nenapomenul ich.
<P>
Dnes sa vyjadril, že keby sme boli prítomní, možno by sme to posudzovali inak. Ak je však presvedčený, že bol nesprávne interpretovaný, mal by vystúpiť v tomto Parlamente a vysvetliť nám, akým spôsobom a prečo.
<P>
Chcel by som požiadať predsedu nášho Parlamentu, aby sa prezidentovi Klausovi písomne ospravedlnil v mene Parlamentu za toto zahanbujúce správanie.
<SPEAKER ID="065" NAME="Charles Tannock" AFFILIATION="PPE-DE">
Vážený pán predsedajúci, ako predseda pozorovateľskej misie Európskeho parlamentu pri decembrových všeobecných voľbách v Bangladéši by som chcel vyjadriť svoje poďakovanie za možnosť uskutočniť túto misiu. Pán Robert Evans zo Socialistickej skupiny, bývalý predseda, ktorý odmietol účasť, sa v poslednej chvíli pokúsil o jej zrušenie, pričom tvrdil, že účastníci neboli dostatočne vyvážení z politického ani národnostného hľadiska. Ak by sa ďalší poslanci chceli zúčastniť na misii, sú ešte voľné miesta. Ja by som to uvítal.
<P>
Mám radosť z toho, že predsedníctvo uvažovalo triezvo a zastavilo toto úsilie o zrušenie misie. Zrušenie misie by vyslalo zlé signály do Bangladéša - a bangladéšskemu spoločenstvu, ktoré v Londýne zastupujem - ktorý sa statočne snaží posilniť svoju krehkú sekulárnu demokraciu po dvoch rokoch kvázi-vojenskej vlády.
<P>
Bangladéš je strategicky dôležitou krajinou v nestabilnej oblasti a je pod neustálou hrozbou zo strany islamistického terorizmu. Túto skutočnosť pozná pán Evans, predseda parlamentnej delegácie pre vzťahy s krajinami južnej Ázie, veľmi dobre. Bangladéš si v snahe o demokratickú budúcnosť zaslúži naše povzbudenie. Ak tvrdíme, že sme sami demokrati, mali by sme urobiť všetko na podporu Bangladéša v tomto úsilí.
<SPEAKER ID="066" NAME="Predsedajúci">
Dámy a páni, je po osemnástej hodine. V súlade s programom ukončíme tento bod programu a prejdeme k ďalšiemu.
