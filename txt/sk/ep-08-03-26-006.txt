<CHAPTER ID="006">
Situácia v Tibete (rozprava) 
<SPEAKER ID="064" NAME="Predseda">
Ďalším bodom sú vyhlásenia Rady a Komisie týkajúce sa situácie v Tibete.
<P>
Počas mnohých rokov sa Európsky parlament rezolútne zastával dodržiavania ľudských práv v Tibete. V množstve uznesení sa dovolávame konštruktívneho dialógu medzi čínskou vládou a Dalajlámom a dodržiavania ľudských práv tibetského národa.
<P>
Pri tejto činnosti nás vedú naše zásady a hodnoty, ktorých sú základné práva neoddeliteľnou súčasťou. Dôstojnosť každého jedného jednotlivca a realizácia jeho vlastnej kultúrnej a náboženskej identity a identity jeho etnického spoločenstva sú hodnotami, ktoré zastávame.
<P>
Udalosti, ku ktorým dochádza od 10. marca v Lhase, hlavnom meste Tibetu a iných čínskych mestách, sú veľmi znepokojivé. Odsudzujeme akúkoľvek formu násilia a neprimeraného využívania vojenskej polície.
<P>
(potlesk)
<P>
Odsudzujeme zabíjanie ľudí, ktorí sa správajú mierumilovne. Vyhlasujeme solidaritu s Dalajlámom, ktorý je symbolom mieru, porozumenia a kompromisu. Nemôžeme dopustiť, aby sa meno Dalajlámu spájalo s terorizmom.
<P>
(potlesk)
<P>
Nemôžeme dovoliť, aby sa Dalajláma démonizoval. Osobne môžem povedať, že kedykoľvek som sa stretol s Dalajlámom dojem, ktorý som vždy nadobudol, hovoril o človeku s pevným záväzkom k mieru, uzmiereniu a ľudským právam. Dalajlámovi verím a dôverujem a chcel by som mu prejaviť veľkú úctu a ocenenie. Preto vyzývam zodpovedných v Pekingu, aby s Dalajlámom rokovali a aby pri dodržaní územnej integrity Číny, dosiahli dohodu, ktorá umožní rešpektovať a zabezpečiť kultúrnu a náboženskú identitu tibetského národa.
<P>
Dalajláma prijal naše pozvanie, aby vystúpil pred Európskym parlamentom v rámci Európskeho roka medzikultúrneho dialógu a toto vystúpenie je naplánované na december.
<P>
Dúfam však, že s ohľadom na nedávne udalosti v Tibete budete so mnou súhlasiť, že Dalajláma je v tomto Európskom parlamente kedykoľvek vítaný.
<P>
(potlesk)
<P>
Dialóg a spolupráca medzi Európskou úniou a Čínou je v našom spoločnom záujme. Čína je veľkou krajinou a s Čínou chceme spolupracovať na základe partnerstva.
<P>
O niekoľko mesiacov bude Čína hosťovať olympijské hry. Chceme, aby tieto hry boli úspešné. Avšak existuje na to niekoľko predbežných podmienok, ktorými sú dodržiavanie kultúrnej a náboženskej identity tibetského národa a slobodné a spravodlivé spravodajstvo pred a počas hier. Skutočnosť, že novinári a spravodajcovia boli z Tibetu vyhostení, preto musí byť odsúdená.
<P>
Ako niekomu, kto je veľmi potešený príležitosťou zúčastniť sa na otváracom ceremoniáli hier v Pekingu spolu s predsedami ostatných inštitúcií, mi dovoľte vyjasniť jednu skutočnosť, a to tu teraz na tomto plenárnom zasadnutí Európskeho parlamentu. Každý politik so zmyslom pre zodpovednosť sa musí sám seba opýtať, či sa môže zúčastniť na otváracom ceremoniáli, ak sa čínska vláda neusiluje o dialóg a o dosiahnutie kompromisu.
<P>
(potlesk)
<P>
Vážené dámy a páni, naším cieľom je prispieť k tomu, aby sa športovci z celého sveta stretli na spravodlivých a slobodných hrách v Pekingu. Avšak naše hodnoty a naša hrdosť nám nedovolia ustúpiť od vlastných zásad. My, v Európskom parlamente, máme v tomto ohľade osobitnú zodpovednosť.
<P>
(Parlament povstal a rečníka ocenil potleskom)
<SPEAKER ID="065" NAME="Janez Lenarčič">
úradujúci predseda. - (SK) Vážené dámy a páni, Európska únia s úzkosťou sleduje vývoj situácie v Tibete a susediacich provinciách v Číne, v ktorých žije nezanedbateľný počet tibetských obyvateľov, napríklad Čching-chaj, S'-čchuan a Kan-su.
<P>
Zástupcovia Európskej únie sú so zástupcami Číny v pravidelnom kontakte od vypuknutia nepokojov v Tibete. V reakcii na žiadosť Európskej únie, poskytli čínski kolegovia trojke EÚ prvú správu o udalostiach, ku ktorým došlo v tibetskom hlavnom meste Lhasa 15. marca. O situácii v Tibete sa tiež diskutovalo na stretnutí zástupcov Európskej únie so zástupcom ministra zahraničných vecí Číny 17. marca. Obidve strany na stretnutí uznali, že dialóg o udalostiach v Tibete musí byť nepretržitý a otvorený.
<P>
Po incidente, ku ktorému došlo na čínskej ambasáde v Bruseli, boli zástupcovia Európskej únie pozvaní na rokovanie s tým istým zástupcom 19. marca. Vzhľadom na množstvo protestov v Európe týkajúcich sa udalostí v Tibete tento zástupca požiadal o ospravedlnenie a náhradu v prípade poškodenia čínskych ambasád.
<P>
Začiatkom minulého týždňa, 17. marca, predsedníctvo vyjadrilo svoje veľké znepokojenie vzhľadom na množstvo správ o nepokojoch v Tibete. Vyjadrilo úprimnú sústrasť rodinám obetí a zdôraznilo, že od čínskej vlády hodlá dostať čo najrýchlejšie objasnenie situácie v Tibete.
<P>
Predsedníctvo všetkým stranám odporučilo, aby konali obozretne. Vyzvalo čínsku vládu, aby prestala proti protestantom používať silu a reagovala na protesty v súlade s medzinárodne prijatými demokratickými zásadami. Zároveň predsedníctvo vyzvalo protestujúcich, aby sa zdržali násilného správania. Zdôraznilo význam, ktorý pripisuje právu na slobodu vyjadrenia a pokojné protesty.
<P>
Ako vieme, Európska únia podporuje územnú integritu Číny, avšak usiluje sa o mierové urovnanie sporu medzi čínskymi úradmi a tibetským náboženským vodcom, Dalajlámom, a jeho zástupcami. Preto v našom vyhlásení vyzývame čínsku vládu, aby reagovala na obavy Tibeťanov týkajúce sa dodržiavania ľudských práv. Európska únia podporuje obidve strany, aby sa zapojili do konštruktívneho dialógu. Mohol by byť základom dlhodobého riešenia, ktoré by bolo prijateľné pre všetkých a rešpektovala by sa ním tibetská kultúra, náboženstvo a identita.
<P>
Okrem uvedeného vyhlásenia predsedníctva Európska únia vyzvala čínsku vládu, aby umožnila nezávislým medzinárodným médiám prístup do Tibetu. Ide o záležitosť, ktorú ste spomenul aj vy, pán predseda. Čína doteraz túto požiadavku odmietala, vyhlasujúc, že prístup médiám bude umožnený hneď, ako bude situácia v Tibete bezpečná. Medzinárodné spoločenstvo je stále neschopné získať dôveryhodné informácie o počte obetí z radov tibetských demonštrantov.
<P>
Počas posledných diskusií čínske orgány naznačili slovinskému predsedníctvu, že počas niekoľkých nasledujúcich dní, povolia skupine európskych novinárov prístup do Tibetu a slobodu poskytovať spravodajstvo. Predsedníctvo dúfa, že toto úsilie prinesie výsledky. Chcel by som zároveň zdôrazniť, že sme požiadali čínske orgány, aby objasnili, aký osud v budúcnosti čaká tých demonštrantov, ktorí sa orgánom nezahlásili do konca minulého týždňa. Odpovedali, že všetci tí, ktorí porušili čínske právne predpisy budú súdení v súlade s platnými právnymi predpismi.
<P>
Európska únia vyjadrila obavu, že ďalšie zadržiavanie demonštrantov, ktorí mierovým spôsobom vyjadrili svoju vôľu, by mohlo vyvolať opätovné napätie medzi Tibeťanmi a komunitou Han, teda čínskou komunitou v Tibete. EÚ by zároveň chcela zdôrazniť, že vnútroštátne bezpečnostné právne predpisy by sa nemali uplatňovať na účely obmedzovania ľudských práv.
<P>
Vážený pán predseda, spomenuli ste aj otázku olympijských hier v Číne. Musím zdôrazniť, že na minulotýždňovom neformálnom stretnutí ministrov v Slovinsku, ministri Európskej únie pre šport spolu s predsedami národných olympijských výborov všetkých členských štátov, krajín západného Balkánu a Nórska jednomyseľne prijali vyhlásenie, v ktorom zdôrazňujú význam olympijského hnutia a jeho hodnôt pri presadzovaní a podpore ľudských práv. Zároveň sa vyjadrili v neprospech bojkotovania olympijských hier. Nediskutovali o účasti na otváracom ceremoniáli.
<P>
Predsedníctvo sa domnieva, že bojkotovanie hier alebo iných športových podujatí počas roku medzikultúrneho dialógu by nebolo primeranou reakciou na nevyriešené politické otázky. Rovnako by to mohlo byť premárnenou príležitosťou na presadzovanie dodržiavania ľudských práv.
<P>
Chcel by som tiež povedať, že aj zasadnutie Rady pre ľudské práva v Ženeve, bolo poznamenané obavami o situáciu v Tibete. V diskusii o viedenskej deklarácii a akčnom pláne Európska únia vyzvala obidve strany, aby sa zdržali používania násilia a aby dodržiavali medzinárodne schválené normy pre ľudské práva.
<P>
Dialóg medzi Európskou úniou a Čínou tento týždeň pokračuje. Vo včerajšom telefonickom rozhovore predseda Rady EÚ pre všeobecné záležitosti a vonkajšie vzťahy, slovinský minister zahraničných vecí Dr. Rupel a minister zahraničných vecí Čínskej ľudovej republiky, pán Jang Ťie-čchi, diskutovali medzi iným aj o situácii tibetskej komunity. Dr. Rupel opätovne tlmočil pánovi Jangovi nádej Európskej únie, že čínske orgány a Dalajláma alebo jeho zástupcovia otvoria dialóg v čo najbližšej dobe. Zároveň vyzval čínske orgány, aby okamžite prepustili demonštrantov, ktorí mierovou cestou prejavovali svoje názory.
<SPEAKER ID="066" NAME="Benita Ferrero-Waldner">
členka Komisie. - Vážený pán predseda, veľmi ma teší, že sa táto diskusia koná dnes, pretože ministri zahraničných vecí ešte stále musia prediskutovať, akým spôsob presne reagovať na túto situáciu. Dnešná diskusia je preto veľmi dobre načasovaná. Je dobré, že vám tiež môžem poskytnúť svoje predbežné stanovisko k tejto situácii.
<P>
Podobne ako vy, vážený pán predseda, my v Komisii sme tiež veľmi znepokojení nepokojmi a násilím, ku ktorým dochádza v Tibete. Sme znepokojení správami o množstve ľudí, ktorí prišli o život a boli zranení, o plienení a podpaľovaní. Zatiaľ čo údaje o počte obetí, ako práve povedal náš predseda Rady, sa rôznia, jedna vec je jednoznačná. Počet obetí na životoch alebo zranených, sa zdá, bude dosahovať stovky. Preto vyjadrujeme ľútosť nad všetkými obeťami a sústrasť ich rodinám. Násilie nie je nikdy prijateľným a neprispeje k nájdeniu trvalého riešenia.
<P>
Preto vyzývame čínske orgány, aby sa snažili správať čo najzdržanlivejšie pri stretnutiach s demonštrantami, a najmä aby nepoužívali silu proti účastníkom pokojných demonštrácií. Komisia naliehavo žiada čínsku vládu, aby umožnila prístup nezávislým médiám. Povzbudzuje ma skutočnosť, že čínska vláda informovala Komisiu, že v súčasnosti organizuje cestu pre zahraničných novinárov, medzi ktorými sú aj európski spravodajcovia, do Tibetu, aby mali možnosť poskytovať spravodajstvo od 26. do 28. marca. Ide o dôležitý prvok, keďže nezávislé overenie skutočností je kľúčovým pre pochopenie situácie. Dúfam, že zahraničné média budú schopné vyvíjať svoju činnosť bez obmedzení.
<P>
Vývoj udalostí budeme naďalej podrobne sledovať. Európska únia jednoznačne podporuje mierové riešenie sporov medzi čínskymi orgánmi a Dalajlámom a jeho zástupcami. Trvalé riešenie môže byť dosiahnuté, ako sme k tomu všetci dospeli, len prostredníctvom úprimného a čestného dialógu. V plnej miere podporujeme čínsku vládu a Dalajlámu k tomu, aby otvorili takýto konštruktívny a vecný dialóg, vedie sa množstvo dialógov, ale ani jeden z nich nie je vecný, s cieľom dosiahnuť trvalo udržateľné riešenie, ktoré bude prijateľné pre všetkých, v ktorom sa bude v plnej miere rešpektovať tibetská kultúra, náboženstvo a identita.
<P>
Európska únia vždy podporovala suverenitu a územnú integritu Číny vrátane Tibetu. Avšak neznamená to, že situácia v oblasti ľudských práv v Tibete a v Číne vo všeobecnosti je výlučne vnútornou záležitosťou. Ide o legitímne záujmy medzinárodného spoločenstva, skutočnosť, ktorá sa zdôrazňuje existenciou nástrojov medzinárodného práva na ochranu ľudských práv už viac ako polstoročie.
<P>
Slobode prejavu vrátane práva na pokojné demonštrácie bez obmedzení pripisujeme veľký význam. Preto tiež vyzývame demonštrantov, aby sa vyhýbali akýmkoľvek prejavom násilia.
<P>
Tieto záležitosti nastolíme čínskej strane aj v našich pravidelných dialógoch o ľudských právach. V súvislosti s blížiacim sa dialógom o ľudských právach sa navrhuje, aby najbližšia návšteva Číny smerovala do Tibetu. Nedávne udalosti tomuto návrhu ešte pridali na relevantnosti.
<P>
Viem o minulotýždňových protestoch pred sídlami čínskych diplomatických misií, z ktorých niektoré prerástli do násilia a pri ktorých došlo k materiálnym škodám a o blokáde týchto budov protestujúcimi. Samozrejme ide o poľutovaniahodné činy. Chápem, že situácia sa už upokojila a som rada, že príslušné orgány členských štátov EÚ budú chrániť sídla čínskych zastupiteľstiev v súlade s Viedenským dohovorom o diplomatických stykoch.
<P>
Dovoľte mi na záver vysloviť sa k otázke olympijských hier. Domnievame sa, že olympijské hry nie sú politickým podujatím. Avšak mali by sa konať v atmosfére, ktorá zodpovedá posolstvu mieru, ktoré k olympijskému duchu neoddeliteľne patrí, a mali by sa konať v atmosfére slobody prejavu a slobody tlače.
<P>
Samozrejme, uvidíme a budeme starostlivo sledovať, akým spôsobom sa veci v najbližších dňoch a týždňoch vyvinú. V tejto chvíli sa domnievam, že najpálčivejšou otázkou je, akým spôsobom môže Európska únia spolupracovať, aby bola schopná vyslať silné a koherentné posolstvo k čínskym orgánom a tibetským demonštrantom - posolstvo, ktoré pomôže ukončiť násilné správanie a ktoré privedie tieto dve strany k skutočne vecnému dialógu.
<SPEAKER ID="067" NAME="Predseda">
Vážené dámy a páni, práve som dostal list od Dalajlámu, v ktorom ďakuje Európskemu parlamentu za pozvanie. V poslednom odseku ma žiada, aby som vám tlmočil nasledujúci odkaz:
<SPEAKER ID="068" NAME="Predseda">
"Osobne by som sa vám chcel poďakovať a prostredníctvom vás odovzdať všetkým váženým členom Európskeho parlamentu prejav môjho úprimného ocenenia tohto gesta solidarity a podpory vo veľmi ťažkých časoch, ktoré prežívajú obyvatelia Tibetu."
<SPEAKER ID="069" NAME="József Szájer">
v mene skupiny PPE-DE. - (SK) Vážené dámy a páni, olympijské hry sú symbolom mieru a uzmierenia. My, občania Európy, musíme stáť pevne za našimi spoločnými hodnotami, ktorými sú dodržiavanie ľudskej dôstojnosti, slobody a ľudských práv. My, moji priatelia, sa nemôžeme len v tichosti prizerať, keď vláda vraždí svojich vlastných občanov.
<P>
Nemôžeme tolerovať šliapanie po ľudských právach a právach menšín. Z tohto dôvodu skupina Európskej ľudovej strany (kresťanských demokratov) žiada, aby čínske orgány vyzvali k ukončeniu násilia a zastrašovaniu ich vlastných občanov a Dalajlámu a vyzývame ich, aby sa zapojili do mierového dialógu o uzmierení a autonómii v Tibete.
<P>
Jeho svätosť Dalajlámu považujeme za svojho priateľa a osobnosť s nepopierateľnou morálnou autoritou a vítame zodpovedný postoj, ktorý prijal v súvislosti so súčasnou situáciou. Vítam zodpovedné vyhlásenie pána predsedu tohto Parlamentu, Hansa-Gerta Pötteringa, v ktorom tvrdí, že by sme mali využiť všetky dostupné prostriedky, ktoré máme k dispozícii, aby sme naliehali na neochotné čínske orgány, aby ukončili násilie a dodržiavali ľudské práva a práva menšín.
<P>
Vážené dámy a páni, ako som už spomínal, olympijské hry sú symbolom mieru a zmierenia a tento symbol musia aj naďalej zosobňovať. Olympijské hry sú symbolom pokroku ľudstva a hodnôt, ktoré spájajú ľudské bytosti a tento symbol musia aj naďalej zosobňovať.
<P>
Vážne si čínske úrady myslia, naozaj sa aj my domnievame, že je pre športovcov z celého sveta možné, aby sa stretli a šťastne a harmonicky súťažili, zatiaľ čo vláda krajiny, ktorá hry hosťuje, zároveň vraždí svojich vlastných občanov? Skutočne si to čínske orgány myslia (...)
<P>
(hlasný potlesk)
<P>
Vážené dámy a páni, skutočne sa domnievame, že my, ľudia milujúci slobodu, si budeme schopní podať ruku s vedúcimi predstaviteľmi, ktorí v tej druhej ruke držia samopal?
<P>
Dámy a páni, ešte nedozrel čas na to, aby sme vyzývali na bojkot, do olympijských hier zostáva ešte päť mesiacov. Svoj názor však musíme naformulovať úplne jednoznačne, konkrétne, že vyzývame čínske orgány, aby ihneď ukončili svoje mocou posadnuté správanie v otázke Tibetu, ktoré ohrozuje toto veľké svetové športové podujatie. Musia ukončiť krviprelievanie, musia skončiť s porušovaním občianskych slobôd - slobody tlače, slobody zhromažďovania sa a náboženskej slobody, a musia prestať so zastrašovaním Dalajlámu, mierumilovného človeka.
<P>
Ukončite masakru, ukončite porušovanie občianskych slobôd, skončite so zastrašovaním Dalajlámu!
<P>
(potlesk)
<SPEAKER ID="071" NAME="Pasqualina Napoletano">
v mene skupiny PSE. - (SK) Vážený pán predseda, dámy a páni, dúfam, že bude pre Európsky parlament prospešné, že jeho stanovisko ku tragickým udalostiam v Tibete bude počuť skôr, než sa stretnú európski ministri zahraničných vecí.
<P>
Predovšetkým je dôležité konať na žiadosť Dalajlámu a zriadiť nezávislý výbor, ktorý bude vyslaný do Tibetu, aby celému svetu povedal pravdu a opísal skutočný rozsah tejto tragédie. Potom je to situácia mnohých väzňov a správ o nezvestných osobách, správ o uchyľovaní sa k mučeniu. Všetky tieto záležitosti musíme objasniť.
<P>
V druhom rade by desivá kríza uplynulých niekoľko dní mala prinútiť medzinárodné spoločenstvo k úsiliu o nájdenie dohodnutého riešenia, ktoré, pri zachovaní riadneho súladu s rezolúciami OSN, ktoré existujú, napriek tomu, že sa na ne nikto neodvoláva, umožnia tibetskému ľudu rešpektovanie jeho kultúry, jeho jazyka a jeho náboženstva. Na tento účel, medzi inými, je politická úloha Dalajlámu nenahraditeľná. A naozaj, on je ručiteľom rovnováhy, ktorá z tibetskej otázky nerobí otázku nezávislosti, avšak práve preto je nekompromisný, pokiaľ ide o otázku práv jeho ľudu.
<P>
Kým je ešte čas, je nevyhnutné, aby sa upokojilo napätie medzi čínskym nacionalistickým hnutím a tibetským hnutím za nezávislosť. Slová, ktoré Dalajláma adresoval svojim ľuďom, v ktorých sa dokonca vyhrážal odstúpením, potvrdzujú nebezpečenstvo. Z tohto dôvodu, ak si čínske orgány skutočne želajú mier, musia akceptovať politickú úlohu Dalajlámu a začať s ním priame rokovania. Brutálne represie, ku ktorým v uplynulých niekoľkých dňoch došlo, by mohli naznačovať, že Čína svoje rozhodnutie urobila a ak sa toto rozhodnutie bude uplatňovať do extrémov, skončí sa to veľkou tragédiou.
<P>
A na záver by som na margo olympijských hier chcela európskym vládam odkázať, aby nás prosím ušetrili tohto predstavenia o tom, kto ide a kto nejde. Dalajláma stále vyhlasuje, s istým oprávnením, že izolácia Číny by nepomohla ani otázke Tibetu, ani všeobecnejšej otázke ľudských práv. Domnievam sa, že je nesprávnym tvrdiť, že Dalajláma nemôže konať inak, pretože to by naznačovalo, že ide o neúprimného muža, zatiaľ čo on dokázal, že nie je a takéto vyhlásenia môžu jeho pozíciu oslabiť.
<P>
Posolstvo, ktoré chceme vyslať Rade je nasledovné: prevezmite svoju zodpovednosť, prezentujte jednotné stanovisko. To, čo potrebujeme nie je gesto, ale koherentná dlhodobá politika. Potom sa budeme môcť na Čínu pozerať bez schizofrénie, ktorá viedla nadnárodné spoločnosti, medzi nimi aj európske, aby sa postavili proti pokroku v oblasti práv odborových zväzov a budeme môcť vyslať k čínskym orgánom jasné posolstvo, najmä o tom, že hlavná hospodárska a obchodná sila má povinnosti na domácom aj medzinárodnom fronte, a toto platí aj pred, aj po a dokonca aj počas olympijských hier.
<SPEAKER ID="072" NAME="Marco Pannella">
v mene skupiny ALDE. - (SK) Vážený pán predseda, dámy a páni, pred 70 rokmi, nepodarilo sa mi spočítať dni, vyhlásila Európa, Európa samostatných štátov, že nemôže položiť život a svoj život nepoloží za Gdansk, tá zbabelá Európa, tá antiliberálna, avšak pôvodne antifašistická, Európa, ona celá bola spoločne zodpovedná za jednu z dvoch najhroznejších vojen v histórii ľudstva, za tie jazvy na jej tvári.
<P>
Dnes, iným spôsobom, nehodláme položiť život za Dárfúr, nehodlali sme život položiť za Juhosláviu a nehodláme svoj život položiť za Tibet. Táto Európa je skutočne Európou jednotlivých štátov. Opäť si prečítajte Spinelliho a jeho Manifest Ventotene, započúvajte sa do slov Dalajlámu a uvedomíte si, že rozhodnutie o autonómii, postoj "slobodný Tibet za slobodnú Čínu" predstavuje všetko, z čoho pozostáva Európa, ktorú teraz strácame. Našu európsku vlasť, ktorá sa bohužiaľ opäť raz transformuje na Európu jednotlivých štátov.
<P>
Preto sa domnievam, že je nutné povedať, že pán Solana mal mlčať. On totiž už vyhlásil, že sa na otvárací ceremoniál chystá. Ďalším dôležitým bodom je realizmus, ktorý preukázali Dalajláma a Karma Chophel, ktorí navrhujú, aby sme z neúčasti na olympiáde nerobili apokalyptický problém, ale aby sme preukázali svoje stanovisko prostredníctvom nepodporenia otváracieho ceremoniálu. Prostredníctvom pána Solanu by sme mali vyhlásiť "sic stantibus rebus", radšej nepôjdeme, akoby sme mali ďalej hrať toto hanebné predstavenie. Ta slobodnú Čínu, za slobodnú Európu, za slobodný Tibet!
<SPEAKER ID="073" NAME="Cristiana Muscardini">
v mene skupiny UEN. - (SK) Vážený pán predseda, dámy a páni, domnievam sa, že všetci dúfame, že vzhľadom na olympijské hry Čína dokáže, že jej rozvoj z nej nespravil len hospodársku a obchodnú mocnosť, ale aj národ, ktorý je schopný začať novú éru vychádzajúcu z dodržiavania ľudských práv, ktoré sú porušované príliš často, a teda aj národ, ktorý je pripravený uznať, že tieto osobné slobody sú stále, aj dnes, popierané.
<P>
Niekoľkokrát počas uplynulých rokov čínsky parlament hovoril o potrebe vytvorenia harmonickej spoločnosti, avšak tieto slová zostali len prázdnymi vyhláseniami. Pokiaľ ide o Tibet, nič nebolo dosiahnuté autonómiou, ktorú zaručovala dohoda medzi stranami o slobode prejavu a náboženskej slobode. Namiesto toho tu dochádzalo k vlne represií, stovky ľudí prišli o život, stovky boli zranené a mnísi a občania sa začali strácať.
<P>
Európska únia popritom, že nemilosrdne odsudzuje to, k čomu došlo, musí reagovať prostredníctvom primeraných politických iniciatív. Ak čínske orgány odmietnu začať konštruktívny dialóg s Tibeťanmi a bezodkladne objasniť osudy ľudí, ktorí sú nezvestní, bude nevyhnutné preskúmať hospodárske dohody a dohody o spolupráci uzatvorené medzi EÚ a Čínou. Účasť politických hodnostárov na otváracom ceremoniáli olympijských hier by mala byť zaručená jedine, ak ešte pred týmto ceremoniálom bude zaručené dodržiavanie ľudských práv, prešetrené obchodovanie s orgánmi zavraždených ľudí, zaručené prepustenie tibetských mníchov a občanov a otvorený dialóg s Dalajlámom.
<SPEAKER ID="074" NAME="Daniel Cohn-Bendit">
v mene skupiny Verts/ALE. - (SK) Vážený pán predseda, počas 10 rokov sa európsky vedúci predstavitelia zúčastňovali na olympijských hrách v ľahostajnosti. V behu za zmluvami, v skoku cez ľudské práva a preletením utláčania v Tibete. Táto situácia trvá už 10 rokov!
<P>
Olympijské hry v krajine, kde vládne diktátorský režim, sú politickým aktom, či už sa nám to páči alebo nie, či je to v súlade s právom alebo nie. Čo urobíme v takejto situácii? Keď sa olympiáda konala v roku 1936 v Nemecku, tiež išlo o politický akt, ktorý všetci ľutujeme. Čo urobíme v takejto situácii?
<P>
V prvom rade sa musia Európska únia a všetci jej vedúci predstavitelia v tejto situácii odmietnuť zúčastniť na otváracom ceremoniáli olympijských hier. Ide o politické posolstvo, politický akt, ktorý musíme podporovať.
<P>
(potlesk)
<P>
V druhom rade sa tieto olympijské hry konať budú. Pred štyridsiatimi rokmi africkí Američania zaťali päste a ak sa dnes africký Američan stane možno prezidentom Spojených štátov amerických bude to čiastočne aj vďaka tomuto gestu na olympijských hrách. Musíme to uznať.
<P>
(potlesk)
<P>
Preto súhlasím s tým, že občania - športovci a športovkyne by mali byť oprávnení povedať, čo chcú na olympijských hrách. Súhlasím, aby občania - novinári, mohli pozorovať atlétov pri skákaní, behu, plávaní, ale tiež by mali s bielymi, červenými, čiernymi a inými transparentmi urobiť z námestia Tiananmen miesto slobody, kde ľudia môžu povedať všetko, čo majú na srdci.
<P>
Po tretie, diváci musia byť divákmi - občanmi, musia ísť na olympijské hry, aby sa mohli dívať na atlétov zo svojej krajiny ako bežia, skáču a plávajú, ale zároveň tam musia ísť bez toho, aby chceli vidieť na ich krkoch zlaté medaily a krv na ich topánkach.Toto je realita dnešného Pekingu!
<P>
Dnes je rad na Tibete a nielen na zástancoch ľudských práv, ale aj na zástancoch ochrany životného prostredia. Zajtra alebo pozajtra bude známy rozsudok v prípade Hu Jiu a ktovie, aký trest dostane. Prečo? Pretože bol zástancom ľudských práv a zástancom ochrany životného prostredia. Pretože v Pekingu vládnu rozkazy. Dochádza tam k stovkám a stovkám zatknutí. Ako Zelení chceme, aby ktokoľvek, kto pôjde do Pekingu, a hovorím to ako sa to povedalo pred 40 rokmi, tam spôsobil nepokoj, aby hovoril, aby súhlasil s olympiádou, ale zároveň aby súhlasil so slobodou a aby povedal, že Číňania musia pochopiť alebo budú navždy ľutovať, že chceli, aby sa olympiáda konala v ich krajine. Ak v Pekingu vládnu rozkazy, ak všetci budú mlčať, ak sa celý svet bude správať ako medzinárodné olympijské výbory, bude to znamenať víťazstvo diktátorského režimu v Pekingu a v Tibete. Ak ľudia budú hovoriť, ak im umožníme necenzurovaný prístup na internet, môžem vám povedať, že to pre olympijské hry bude veľká chvíľa, pre šport a demokraciu, pretože šport a demokracia musia kráčať ruka v ruke, inak nemá význam skákať, behať alebo plávať.
<P>
(potlesk)
<SPEAKER ID="075" NAME="Vittorio Agnoletto">
v mene skupiny GUE/NGL. - (SK) Vážený pán predseda, dámy a páni, zabezpečovanie dodržiavania ľudských práv v Číne nezačína a nekončí olympiádou. Neočakávali sme, že olympijské hry vyjadria naše úplné odsúdenie čínskej vlády za neschopnosť dodržiavať ľudské práva a demokratické záruky.
<P>
Chcel by som pripomenúť, že sme nedávno v tomto Parlamente hlasovali v neprospech návrhu predloženého pravicou a konzervatívcami o zrušení embarga na predaj zbraní do Číny. Aj v tomto prípade stála za touto požiadavkou túžba mnohých západných vlád nekompromitovať svoje obchody s Pekingom. Rovnaký motív nedávno viedol amerického prezidenta Busha k odstráneniu Číny zo zoznamu krajín, ktoré sa dopúšťajú najvážnejšieho porušovania ľudských práv. Bohužiaľ si musíme uvedomiť, že latinské príslovie "pecunia non olet" (peniaze nesmrdia) je v praktikách našich vlád ešte stále nesmierne obľúbené.
<P>
Jediným zmyslom bojkotovania olympijských hier by bolo, keby bol Západ skutočne pripravený na udelenie čestného miesta dodržiavaniu ľudských práv v medzinárodných vzťahoch, avšak v takom prípade by Európska únia musela nielen nesúhlasiť s myšlienkou usporiadania olympijských hier v Číne, už dávno by musela začleniť demokratickú doložku o dodržiavaní ľudských práv ako záväznú podmienku do obchodných dohôd s touto krajinou. Nič z tohto sa nestalo a cieľom naďalej zostáva ochrana záujmov veľkých západných nadnárodných spoločností. Skutočne, objem obchodu medzi Spojenými štátmi americkými a Čínou predstavuje 167 miliárd USD a objem obchodu medzi Európskou úniou a Čínou predstavuje 190 miliárd USD, 24 miliónov čínskych pracovníkov je zamestnaných zahraničnými užívateľmi licencií.
<P>
Z tohto dôvodu najväčšie mocnosti na zemi veria, že by sa mali spoliehať na Čínu ako na záchranný čln svojich hospodárstiev a tolerovať jej porušovania základných práv. Čínsky kapitalizmus bol presvedčený, že roky rýchleho hospodárskeho rastu stlmia separatistické požiadavky, avšak nestalo sa tak, najmä preto, že Číňania sa nikdy neunúvali opýtať Tibeťanov, aký model hospodárskeho rastu by vyhovoval im.
<P>
Tibet však vôbec nie je jediným príkladom neschopnosti Číny dodržiavať ľudské práva. Každý deň sme svedkami rušenia mnohých redakcií populárnych novín a medzinárodných internetových stránok, rastúcej diskriminácie migrujúcich pracovníkov z vidieckych oblastí, tisícky ktorých sú napríklad vylúčení zo systému zdravotného poistenia, sme svedkami väznenia a mučenia tisícok členov protestantskej, katolíckej a neoficiálnych cirkví, a to neuvádzam represie voči spoločenstvu Ujgurov, nútených prác v pracovných táboroch a trestu smrti, ktorý sa stále vo veľkej miere uplatňuje ako trest za 68 nenásilných hospodárskych trestných činov.
<P>
Symbolické gestá sú všetky veľmi správne, samozrejme, avšak ako také slúžia len na upokojenie nášho svedomia. Sme presvedčení, že mesiace, ktoré nás delia od olympijských hier predstavujú jedinečnú príležitosť pre medzinárodné spoločenstvo, a najmä pre Európsku úniu, na to, aby prinútilo vládu v Pekingu, nielen diplomatickou cestou, ale aj prostredníctvom osobitných iniciatív spojených s obchodom, aby prepustila všetkých ktorí boli zatknutí, zaručila prístup nezávislých médií do Tibetu a otvorila rokovania s exilovým tibetským parlamentom, ako aj s politickými hnutiami, ktoré viedli protesty na mieste, s cieľom dosiahnuť mierové, diplomatické a dohodnuté riešenie, v ktorom sa dodržiavajú práva a rozhodnutia tibetského národa.
<SPEAKER ID="076" NAME="Patrick Louis">
v mene skupiny IND/DEM. - (SK) Vážený pán predseda, dámy a páni, už niekoľko hodín oficiálna čínska propaganda tvrdí, že situáciu v Tibete má opäť pod kontrolou. Tieto vyhlásenia, ako vieme, zakrývajú krvavé represálie.
<P>
Reakcia európskych orgánov ma odstrašuje dvojnásobne. V prvom rade, aj ak musíme uvítať skutočnosť, že francúzsky prezident Sarkozy čoraz viac zvyšuje hlas a nevylučuje bojkotovanie olympijských hier, postoj jeho ministra zahraničných vecí je viac ako pochybný. Bernard Kouchner použil pri viacerých príležitostiach výraz "naši čínski priatelia". Uvedomuje si, že tento krvavý diktátorský režim šliape po ľudských právach a ohrozuje tibetskú národnú identitu? Uvedomuje si, koľko je v tejto krajine politických väzňov, z ktorých najmladším je Pančchenlama? Musíme sa zamyslieť, či je naďalej správne, aby hovoril o ľudských právach v mene našej krajiny?
<P>
Od obdobia vlády dynastie Han Číňania veria, že sú ostatnému svetu nadradení. Komunistický režim len poslúžil na zhoršenie tohto postoja prostredníctvom presadzovania ideológie, podľa ktorej sa popierajú všetky individuálne a sociálne požiadavky, a najmä, národné požiadavky.
<P>
V Ázii, ako aj v Európe, sú impériá a etnicizmus nepriateľmi národa. Toto je druhý dôvod, ktorý ma poburuje. Európski vedúci predstavitelia sú vinní za svoj "počkajme a uvidíme" postoj v súvislosti s krízou v Tibete. Tí, ktorí bez toho, aby sa zamysleli, uznali nezávislosť Kosova len pred niekoľkými týždňami. Schválením tejto čistej, jednoduchej a náhlej nezávislosti tejto srbskej provincie, domova srbskej historickej a duchovnej kolísky, Európania a Američania riskujú vyprovokovanie vážnych reakcií a rozvinutie nekonzistentnej medzinárodnej politiky. Politiky týkajúce sa Kosova a Tibetu pôsobia dojmom neprijateľnej zásady dvojitého metra, ktorá ničí dôveru verejnosti v diplomatickú činnosť.
<P>
A na záver by som chcel dodať, že nezohľadňujeme národné dedičstvo a tradície, ak nezabezpečíme spravodlivé zaobchádzanie s ľudskými právami, hrnieme sa do nebezpečenstva, kde sa naše vyhlásenia o ľudských právach menia na obyčajné zariekanie bez akéhokoľvek významu. Preto hovorím: "Nech žije Európa slobodných národov, nech žije slobodný Tibet a nech žije svet slobodných národov!
<SPEAKER ID="077" NAME="Bruno Gollnisch" AFFILIATION="NI">
(SK) Vážený pán predseda, dámy a páni, pred 113 rokmi slávny francúzsky socialista Jean Jaurès napísal, že kapitalizmus v sebe nesie vojnu tak, ako oblaky v sebe nesú búrku. Osobne by som povedal, že komunizmus so sebou prináša potláčanie, rovnako ako oblaky prinášajú dážď. Odkedy sa k moci dostal Mao, je Čína otrokom už 60 rokov jedného z najhroznejších diktátorských režimov v histórii ľudstva, a napriek tomu Maa entuziasticky zbožňovala a uznávala väčšina európskej inteligencie vrátane vtedajších čarodejníckych učňov, ktorými sú dnešný francúzsky minister Bernard Kouchner, filozof André Glucksmann a mnohí iní maoisti, čo by malo stačiť na diskreditáciu revolučného hnutia roku 1968.
<P>
Áno, pán Cohn-Bendit, nie, v 60. a 70. rokoch minulého storočia nás nebolo veľmi veľa, ktorí sme vystupovali proti vašim priateľom a ich revolučnému mysleniu a odmietali sme zotročenie ázijských ľudí marxizmom, ktorý tak vychvaľovali vaši priatelia. Dnes sa sieť istým spôsobom stiahla, hospodárske hľadisko a pokrok Číňanov, ktorý dosiahli v krátkom čase, Číňanov, jedného z najinteligentnejších a najpracovitejších národov na svete, pomohli maskovať politickú realitu, ktorou je stále diktátorský režim. Diktatúra znamenajúca nulovú slobodu, žiadne skutočné voľby, ktoré by zastupovali obyvateľstvo, žiadny nezávislý systém súdnictva, prenasledovanie, väznenie, popravy politických, intelektuálnych alebo náboženských disidentov.
<P>
Ako Mongoli vo Vnútornom Mongolsku, Ujgurovia alebo Turkméni v Sin-ťiang, aj Tibet trpí týmto útlakom, ktorého cieľom je zničiť jeho identitu. Napriek tomu všetko jeho identitu od tej čínskej odlišuje: ľudia, jazyk, písmo, tradície, spiritualita. Bohužiaľ, v prípade Tibetu ide len o vojenskú okupáciu a politický útlak, ide aj o prisťahovalectvo. Namietali ste, keď sa spomínalo Kosovo, avšak otázky, ktoré môžu byť také rozdielne ako Kosovo a Tibet majú niečo spoločné. Sú následkom prisťahovaleckej politiky na domorodé obyvateľstvo. Tieto následky sú hrozné, avšak, čo je ešte horšie je, že neuspokojac sa s predstieraním, že táto skutočnosť neexistuje, dovolili sme, aby sa tento proces začal na mnohých častiach nášho vlastného územia.
<SPEAKER ID="078" NAME="Charles Tannock" AFFILIATION="PPE-DE">
Vážený pán predseda, nedávne brutálne potlačenie demonštrácií v Tibete nie je vôbec prekvapujúcim, keďže Čínska ľudová republika už mnohokrát poprela ľudské práva a demokratické slobody. My, samozrejme, vyzývame orgány v Pekingu, aby preukázali maximálnu umiernenosť a rešpektovali kultúrnu autonómiu a jedinečný spôsob života tibetského národa a aby prestali démonizovať Dalajlámu.
<P>
V smutnej histórii Číny bolo popravených viac ľudí ako kdekoľvek inde na svete, popravených aj za tzv. hospodárske trestné činy. Čína utláča neregistrované náboženské menšiny a verí v štátnu cenzúru vrátane cenzúry internetu, a spoločnosť Google sa môže hanbiť za to, že s ňou spolupracuje. Predsa však hospodárska moc a svetový význam Číny z bezpečnostného hľadiska znamená, že vedúci predstavitelia EÚ, akým je britský predseda vlády Brown na svojej poslednej návšteve Pekingu, len veľmi ťažko nastoľujú tieto problémy v diskusiách s orgánmi zo zbabelého strachu o ohrozenie zahraničných investícií. Napriek tomu, mnohí - v tomto Parlamente a inde - pochopiteľne vyzývajú na bojkotovanie otváracieho ceremoniálu olympijských hier v Pekingu, ak nie dokonca na bojkotovanie olympijských hier ako takých.
<P>
Čo je však podľa môjho názoru ešte viac prekvapujúcejším je dvojitý meter Západu. Minulý mesiac mnohé štáty EÚ a USA, ignorujúc medzinárodné právo a odvolávajúc sa na humanitárny intervencionizmus, jednomyseľne uznali nezávislosť Kosova, čím rozdelili Srbsko. Napriek tomu my, Západ, zostávame neoblomne zaviazaní k politike "jednej Číny", pričom ignorujeme práva na sebaurčenie demokratického Tajvanu, aby mu bolo vôbec umožnené pristúpiť k OSN, a to napriek tomu, že Tajvan je de facto nezávislou krajinou a nikdy nepatril pod správu ČĽR.
<P>
Teraz sa vyjadrím za seba, a nie za svoju skupinu alebo moju domácu stranu. Určite by preskúmanie politiky "jednej Číny" bolo pre EÚ oveľa efektívnejším spôsobom prejavenia našej nespokojnosti s čínskou brutálnou komunistickou diktatúrou.
<SPEAKER ID="079" NAME="Józef Pinior" AFFILIATION="PSE">
Vážený pán predseda, od 10. marca dochádza k bezprecedentným demonštráciám v Tibete a najmenej troch čínskych provinciách a v Pekingu.
<P>
Čínska vláda tvrdí, že o život prišlo 18 civilistov a jeden príslušník polície a celkovo bolo zranených 623 osôb počas protestov, ktoré sa 12. marca konali v Lhase. Tibetské exilové skupiny tvrdia, že počas protestov zahynulo najmenej 800 osôb. Spravodajca britského týždenníka Economist, ktorý bol v Lhase v čase, keď nepokoje vypukli, podal svedectvo o rozsahu ničenia a násilia.
<P>
V prvom rade by mal Európsky parlament vyzvať čínsku vládu, ako to správne požaduje aj organizácia Human Rights Watch, aby uvoľnila blokádu všetkých tibetských území vrátane plného prístupu médií, aby objasnila počet nezvestných a mŕtvych osôb, ktoré prišli o život počas protestov tento mesiac, aby uverejnila mená všetkých osôb a názvy miest, kde sú zadržané a aby urýchlene poskytla prístup nezávislým pozorovateľom, ktorí môžu preskúmať, či sú zadržaní mučení alebo sa s nimi zle zaobchádza.
<P>
Po druhé naliehame na čínsku vládu, aby začala viesť konštruktívny dialóg s Dalajlámom. Tibetská komunita a sám Dalajláma tiež musia myslieť na bezpečnosť a možnú budúcnosť čínskej komunity Han v Tibete.
<P>
A na záver by som dodal, že teraz je veľkou zodpovednosťou všetkých medzinárodných subjektov, najmä sponzorov olympijskej pochodne, akými sú spoločnosti Coca Cola, Samsung a Lenovo, aby sa v súčasnej situácii ich mená nespájali s útlakom, ku ktorému v tomto regióne dochádza.
<SPEAKER ID="080" NAME="Dirk Sterckx" AFFILIATION="ALDE">
(SK) Celkom správne ste zdôraznili, vážený pán predseda, pani komisárka, že ľudské práva nikdy nie sú domácou záležitosťou. Kdekoľvek na svete dochádza k porušovaniu ľudských práv, my, v Európskom parlamente, musíme protestovať proti takémuto porušovaniu a v každom prípade nájsť vinníka. Preto je dobré, že s čínskymi orgánmi udržiavame dobré hospodárske, ako aj politické, vzťahy. Teraz musíme tieto vzťahy využiť, prostredníctvom vás pán predseda a prostredníctvom každej delegácie, ktorú tam vyšleme, každého parlamentného výboru alebo delegácie, akou je moja, ktoré udržiavajú vzťahy s Čínou.
<P>
Musíme ich predovšetkým využiť na zabezpečenie toho, aby novinári mohli konať svoju prácu a poskytovať nám spoľahlivé informácie z Tibetu. Chcel by som vás tiež, pani komisárka, požiadať, aby ste poslali ľudí z našej delegácie v Pekingu do Tibetu hneď ako to bude možné, aby ste, ak to bude možné už dnes, požiadali, aby bola do Tibetu vyslaná delegácia. Musia ísť do Lhasy, aby posúdili situáciu, aby videli, čo sa deje s ľuďmi, ktorí boli zatknutí a čo sa deje v zablokovaných kláštoroch. Máte v Pekingu ľudí. Prosím, požiadajte o to a dajte nám vedieť, čo sa deje, aby sme vedeli, aká je situácia in situ.
<SPEAKER ID="081" NAME="Konrad Szymański" AFFILIATION="UEN">
(SK) Vážený pán predseda, Tibet je len malou súčasťou oveľa väčšieho zámeru. V súčasnosti Čína premyslene podporuje každý jeden z autoritárskych režimov na svete, od Mjanmarska cez Bielorusko až po Sudán. Čínski ideológovia sa netaja skutočnosťou, že hodlajú svetu ponúknuť alternatívu k liberálnej a demokratickej ceste rozvoja. Skutočnosť, že z Číny sa stalo epicentrum autoritárstva nepredstavuje len regionálny problém pre Tibet, Tajvan a národ Ujgurov. Toto epicentrum autoritárstva dokazuje svoju existenciu svetu veľmi zrejmým spôsobom na úkor samotnej Európy a Spojených štátov amerických.
<P>
Preto máme teraz poslednú príležitosť, aby sme upustili od politiky pasivity. Všetky európske vlády by mali konať spoločne a bojkotovať otvárací ceremoniál olympijských hier. Táto olympiáda musí viesť k pádu čínskej politiky, v opačnom prípade práve ona povedie k pádu celého sveta.
<SPEAKER ID="082" NAME="Thomas Mann" AFFILIATION="PPE-DE">
(SK) Vážený pán predseda, brutálny zásah čínskeho vojska proti tibetským demonštrantom viedol ku zraneniu viac ako 1 000 osôb a odhadovanej stovke strát na životoch medzi Tibeťanmi. Svet videl šokujúce zábery napriek spravodajskému vákuu a vyhostení novinárov. Je celkom zrejmé, že Čína je na míle vzdialená od ideálu vhodnosti hostiteľskej krajiny olympijských hier. Skutočnosť, že jedno z kritérií výberu Pekingu ako miesta konania sa olympijských hier - dodržiavanie ľudských práv a práv menšín - nebolo splnené.
<P>
Opäť raz však predseda Medzinárodného olympijského výboru, Jacques Rogge, nevyslovil žiadnu kritiku na margo tejto situácie. Pri zapaľovaní olympijského ohňa v Aténach, presne tak ako vlani vo svojom prejave na námestí Tiananmen, pán Rogge opäť ani v náznakoch neupozornil na súčasnú situáciu. Samozrejme, že športovci sa na olympiádu pripravujú a ich úsilie by nemalo vyjsť nazmar. Pán predseda Pöttering mal dozaista pravdu, keď bojkotovanie označil za posledné východisko, ak Číňania nebudú schopní do augusta pristúpiť na zmenu.
<P>
Ako predseda tibetskej medziparlamentnej skupiny Európskeho parlamentu v plnej miere tento postoj schvaľujem. Chcel by som vyjadriť vďaku za solidaritu, ktorú tu dnes môžeme veľmi jasne pozorovať. Dúfam tiež, že naši športovci, ktorí sú zodpovední dospelí ľudia, sa nebudú báť kedykoľvek vyjadriť a využijú prítomnosť takmer 20 000 novinárov. Samozrejme, olympijské hry poskytujú politické možnosti. Možno by všetci športovci mali nosiť čiernu pásku ako znak smútku.
<P>
Číňania sa prepočítali, my, Európania, neustúpime. Európsky parlament ako zástanca ľudských práv sa okamžite vyjadril. Slovinské predsedníctvo svoj protest vyjadrilo v skutočnosti včera na zasadnutí Rady OSN pre ľudské práva v Ženeve. Pani Ferrero-Waldnerová, bol by som rád, keby Európska komisia zvolala osobitné zasadnutie v rámci dialógu medzi EÚ a Čínou. Do Tibetu musia byť bezodkladne vyslaní pozorovatelia EÚ, s cieľom získať objektívny obraz o situácii, ktorá tam vládne.
<P>
V Číne nežijú len ľudia neochotní pristúpiť na zmeny a nacionalisti. Svoju nádej vkladám do rozumných ľudí, ktorí si veľmi dobre uvedomujú, že bez kultúrnej a náboženskej identity Tibeťanov neexistuje žiadna cesta vpred. K Dalajlámovej ceste mieru neexistuje žiadna alternatíva. Len potom sa môže naplno rozvinúť duch olympijských hier.
<P>
(potlesk)
<SPEAKER ID="083" NAME="Adrian Severin" AFFILIATION="PSE">
Vážený pán predseda, hlavným problémom súčasnej krízy v Tibete nie je len utláčanie, ale aj odtrhnutie. Násilie, ku ktorému dnes v Tibete dochádza, nie je len o ľudských právach, ale aj o deľbe moci. Nedostatok transparentnosti je žalostný, rovnako ako provokačné opatrenia a manévre. Určite musíme čínske orgány požiadať, aby k týmto udalostiam pristupovali v súlade s dodržiavaním ľudských práv, civilizovaným, transparentným a primeraným spôsobom.
<P>
Zároveň musíme uznať právo Číny a právo akéhokoľvek nezávislého štátu, prijať primerané opatrenia určené na ochranu životov, slobôd a majetku jeho občanov, ako aj verejného dobra.
<P>
Čína nepochybne nefunguje v súlade s európskymi zásadami a hodnotami demokracie a ľudských práv. Avšak nemožno poprieť, že Čína sa otvorila vo svojom vývoji, ktorý do istej miery súhlasí s niektorými z našich hodnôt. Je naším právom a povinnosťou podporovať tento proces a nástojiť na dodržiavaní ľudských práv vrátane kultúrnych práv a ochrany kultúrnej identity kdekoľvek v Číne, a to nielen v Tibete.
<P>
Podobne by sme mali podporovať demokratické slobody a bojovať proti autokracii a teokracii. Avšak pri vykonávaní tejto činnosti, musíme mať na zreteli, že výsledkom nadmerného nátlaku bude pravdepodobne skôr spomalenie reforiem, ako ich urýchlenie. V tomto období by sme mali požiadať všetky zainteresované strany, aby z ľudských práv nerobili rukojemníka geostrategických programov, alebo aby nerobili z olympijských hier rukojemníka politických ambícií.
<P>
Olympijské hry by mali byť dobre využitou príležitosťou na to, aby sme hovorili o mieri, slobode a ľudskej dôstojnosti všade na svete a predovšetkým v Číne.
<SPEAKER ID="084" NAME="Bronisław Geremek" AFFILIATION="ALDE">
(SK) Vážený pán predseda, zločin páchaný na Tibete je rovnocenný zločinu páchanom na európskom duchu a myšlienkach. Mlčanie je v určitých situáciách zločinom. Teší ma, pán predseda, že vaše slová dnes prelomili mlčanie Európskej únie a umožňuje mi to obrátiť sa na vás, pán predseda. Poľský národ nezažil len boj za slobodu, ale aj rokovania za okrúhlym stolom, ktoré sa stali nástrojom tohto boja. Žiadam vás, pán predseda, aby ste vystúpili s iniciatívou na začatie rokovaní za okrúhlym stolom, pri ktorom sa s vami stretnú laureáti Nobelovej ceny, zástupcovia Tibetu a tibetský duchovný vodca, Dalajláma. Vy môžete prizvať predsedu čínskeho parlamentu a čínske orgány. Bolo by to gesto dobrej vôle, ktoré by mohlo začať potrebný dialóg a diskusiu. Domnievam sa, pán predseda, že tento Parlament je vám vďačný za vaše slová, ktoré ste dnes predniesli. Rovnako by som vám bol vďačný aj za novú iniciatívu pre dialóg a mier.
<P>
(potlesk)
<SPEAKER ID="085" NAME="Predseda">
Ďakujem, pán Geremek. Nastolím túto otázku predsedníctvu a konferencii predsedov. Nejde totiž o záležitosť, v ktorej by som mohol rozhodnúť samostatne, a tak im to predložím.
<SPEAKER ID="086" NAME="Marcin Libicki" AFFILIATION="UEN">
(SK) Vážený pán predseda, dnes diskutujeme o najbližšej fáze vyhladenia tibetského národa. Tibet nikdy nebol na stálom základe súčasťou Číny. Tibetský národ žil v izolácii od ostatného sveta a v zásade bol nezávislý počas celej histórie. Musím povedať, že vyhlásenia zástupcov Rady a Komisie, v ktorých naliehavo vyzývajú obidve strany, aby sa zapojili do dialógu sú poľutovaniahodné, pretože len zamieňajú obeť s vinníkom a stali sa v poslednej dobe módnymi.
<P>
Pán predseda, vítam váš návrh na zorganizovanie bojkotu otváracieho ceremoniálu a vyzývam ostatných, aby konali podľa vášho príkladu. Chcel by som zdôrazniť, že v bode 5 preambuly Olympijskej charty sa stanovuje, že akákoľvek forma diskriminácie je nezlučiteľná s členstvom v olympijskom hnutí. A teda, keďže nie sme schopní vylúčiť Čínu z Medzinárodného olympijského hnutia, mali by sme svoje stanovisko prejaviť jasne prostredníctvom bojkotu.
<SPEAKER ID="087" NAME="Edward McMillan-Scott" AFFILIATION="PPE-DE">
Vážený pán predseda, olympijská pochodeň bola zapálená minulý týždeň, avšak olympijský duch umrel na uliciach v Tibete.
<P>
Zabil ho najbrutálnejší režim na svete. Čína sponzoruje genocídu v Dárfúre, genocídu náboženských skupín v Číne a teraz aj genocídu v Tibete. Pre zásadových politikov už nejde o to, či by mali bojkotovať olympijské hry alebo nie, ale akým spôsobom ich budú bojkotovať.
<P>
Po mojej poslednej návšteve Číny v máji roku 2006 boli všetci ľudia, s ktorými som prišiel do kontaktu - bývalí väzni, reformátori atď. - zatknutí, uväznení a v niektorých prípadoch aj mučení. Mám na mysli Gaa Zhishenga, Hu Jia, Sao Donga a iných. Toto je skutočná Čína. Z tohto dôvodu som vtedy vyzval na diskusiu v rámci EÚ o bojkote olympijských hier.
<P>
Táto diskusia dokazuje, že slobodný svet, ako to moji kolegovia jednoznačne uviedli, si nemôže a nemal by si podávať ruky s vrahmi. Nejde len o otázku, ako predseda tohto Parlamentu odvážne vyhlásil, neúčasti na otváracom ceremoniáli olympijských hier. Ide o rozsiahlejšie otázky, ktoré je potrebné zodpovedať, týkajúce sa charakteru samotnej olympiády. V olympijskej charte sa v článku 1 hovorí o univerzálnych, základných, etických zásadách. Keď Číňania v roku 2001 prijali ponuku organizovania olympijských hier v roku 2008, zaviazali sa k reformám. Nič sa nezmenilo. Tento Parlament jednomyseľne požiadal v uznesení z decembra, aby Medzinárodný olympijský výbor zhodnotil pokrok Číny na ceste k reforme. Nič sa nezmenilo.
<P>
Medzinárodný olympijský výbor sa musí vyjadriť. Parlament otvoril diskusiu, ktorá bude mať odozvu na celom svete a ja ďakujem predsedovi za to, že jej otvorenie navrhol.
<SPEAKER ID="088" NAME="Predseda">
O chvíľu pristúpime k postupu "catch the eye", avšak pán minister Lenarčič musí odísť, a preto ho poprosím, aby sa ešte raz stručne vyjadril.
<SPEAKER ID="089" NAME="Janez Lenarčič">
úradujúci predseda. - (SK) Veľmi pekne vám ďakujem, vážený pán predseda, za to, že ste mi dovolili vyjadriť svoj názor v tejto chvíli. Chcel by som tiež poďakovať členom Parlamentu za ich stanoviská, návrhy a iniciatívy, ktoré predložili v tejto diskusii. Ako spomínala pani Napoletanová a iní poslanci, ministri zahraničných vecí sa koncom tohto týždňa stretnú na neformálnom zasadnutí. Bude to príležitosť na výmenu postojov k otázke Tibetu, ktorý bol predmetom dnešnej rozpravy v tomto Parlamente a vaše stanoviská, návrhy a iniciatívy budú veľmi podnetné.
<P>
Postoje a stanoviská členov Parlamentu budú zohľadnené do čo najväčšej možnej miery. Chcel by som zdôrazniť, že Rada sa bude usilovať o jednotný prístup. Predsedníctvo sa bude snažiť, aby bol postoj Rady jednoznačný. Rada bude jednoznačná vo svojom postoji k dodržiavaniu ľudských práv, odsudzovania násilia, nech už bude pochádzať z ktoréhokoľvek miesta a k podpore slobody prejavu vrátane práva na pokojnú demonštráciu.
<P>
Ako som povedal na úvod, budeme podporovať prácu na dialógu medzi čínskymi orgánmi a Dalajlámom alebo jeho zástupcami. Budeme naďalej udržiavať kontakty s našimi čínskymi kolegami v súvislosti s povolením návštev Tibetu pre zahraničných novinárov. Spomínal som aj vyhlásenia ministrov pre šport týkajúce sa olympijských hier. K otváraciemu ceremoniálu sa vôbec nevyjadrili. Možno sa v blízkej dobe vyjadria k tejto záležitosti iní ministri. Chcel by som zopakovať, že olympijské hry v Číne by mali byť chápané ako príležitosť na podporu presadzovania ľudských práv.
<SPEAKER ID="090" NAME="Predseda">
Ďakujem vám, pán minister. Prosím vás, aby ste našli odvahu a sprostredkovali ministrom zahraničných vecí toto veľké posolstvo o tejto situácii spôsobom, akým bolo tlmočené v tejto diskusii a atmosfére v Európskom parlamente. Ďakujem za vašu dnešnú účasť na rozprave.
<SPEAKER ID="091" NAME="Jacek Protasiewicz" AFFILIATION="PPE-DE">
(SK) Vážený pán predseda, stovky rokov stará tradícia olympijských hier kráča ruka v ruke s pojmami ako sú mier a nenásilie. Preto je hanebné, že v krajine, ktorá o niekoľko mesiacov bude hosťovať olympiádu, sa na ľudí strieľa a zabíjajú sa tí, ktorí chcú verejne vyjadriť svoje názory ako občania. Bolo dobré, že táto situácia bola dnes v tomto Parlamente v rámci tejto diskusie, ktorá sa chýli ku koncu, priamo odsúdená. Osobitne by som chcel pogratulovať predsedovi Európskeho parlamentu za jeho veľmi odhodlané vyhlásenie.
<P>
Zároveň by som chcel upozorniť na skutočnosť, že krajina ktorá je naším bezprostredným susedom, konkrétne mám na mysli Bielorusko, tiež využíva silu na to, aby potlačila pokojné demonštrácie a zatýka ich účastníkov. Našťastie sa tu nepoužívajú zbrane. Domnievam sa, že by sme mali absolútne jasne vyhlásiť, že odsudzujeme udalosti v Minsku rovnako, ako odsudzujeme udalosti, ku ktorým dochádza v Tibete.
<SPEAKER ID="092" NAME="Cornelis Visser" AFFILIATION="PPE-DE">
(SK) Nedávne násilné udalosti, ku ktorým došlo v Tibete našu pozornosť opäť upriamili na postavenie tibetského národa. Situácia v Tibete je, pokiaľ ide o nezvestné osoby a počet zranených a mŕtvych, veľmi nejasná. Čína musí túto situáciu vyjasniť a povoliť medzinárodným organizáciám a médiám vstup do oblasti.
<P>
Toto leto sa budú v Číne konať olympijské hry. Olympijské hry predstavujú mier a rešpekt. Olympijské hry predstavujú jedinečnú príležitosť pre čínsky národ, aby prišiel do kontaktu so športovými a kultúrnymi hodnotami z ostatných krajín sveta. Športovci v tejto súvislosti musia zohrávať kľúčovú úlohu. Vlády by tento krát nemali zasahovať do účasti ich športovcov na olympijských hrách. Športovci sa môžu a musia rozhodnúť samostatne.
<P>
Na druhej strane sa politici môžu dištancovať od otváracích ceremoniálov. Podporujem myšlienku vyslovenú predsedom Európskeho parlamentu o možnom bojkotovaní otváracieho ceremoniálu. Je veľmi dôležité, aby členské štáty v tejto otázke konali jednomyseľne. V tejto súvislosti musí prebrať iniciatívu Európsky parlament.
<SPEAKER ID="093" NAME="John Purvis" AFFILIATION="PPE-DE">
Vážený pán predseda, nemôžem povedať, že by som toto leto plánoval výlet do Číny, ale teraz tam už naisto nepôjdem. Okrem toho by som navrhol, aby sa moji spoluobčania - Európania vrátane členov delegácie v galérii a všetci moji kolegovia, snažili podporovať myšlienku, že toto leto bude lepšie stráveným v Európe.
<SPEAKER ID="094" NAME="José Ribeiro e Castro" AFFILIATION="PPE-DE">
(SK) Ja, podobne ako ostatní, vítam diskusiu a pripomienky k tejto záležitosti. Domnievam sa, že by sme nemali zastať na jedinom obvinení alebo na jedinej požiadavke na dodržiavanie základných slobôd a ľudských práv. Preto tiež musím vyjadriť svoju solidaritu s Tibetom, s tibetským národom a s Dalajlámom, ktorého slová opäť raz ukazujú správnu cestu vpred. Okrem toho musím vyjadriť aj svoju solidaritu s čínskym národom, ktorý za svoju slobodu bojuje každý deň, solidaritu so synmi a dcérami Tiananmenu.
<P>
Napriek tomu, čo som povedal, nepodporujem bojkotovanie olympijských hier. Uprednostnil by som jasnejšiu a prísnejšiu politiku na úrovni obchodu a v našich vzájomných politických vzťahoch, pretože toto je priestor, kde treba konať, nie konať na úkor športu a vzťahov medzi ľuďmi, ktorí sa snažia presadzovať ľudské práva a slobodu. A práve o to sa usilujeme.
<P>
Podporujem politické opatrenia, akým je napríklad neúčasť politických vedúcich predstaviteľov na otváracom ceremoniáli. Napriek tomu sa domnievam, že musíme pokračovať v boji a vyvíjať nátlak na Čínu, aby sa radšej otvorila, ako uzavrela sama do seba. Domnievam sa, že tieto olympijské hry zvýšia svetové povedomie a pomôžu pri presadzovaní ľudských práv, v Tibete, Dárfúre a všetkým tým, ktorí bojujú za slobodu a mier vo svete.
<SPEAKER ID="095" NAME="Milan Horáček" AFFILIATION="Verts/ALE">
(SK) Vážený pán predseda, Čína v masovom meradle porušuje ľudské práva v Tibete už roky. Kedykoľvek komunistickej diktatúre dôjde dych, vysiela tanky a vojakov. Sám som sa veľmi kruto poučil pred 40 rokmi v Prahe, a teraz sme svedkami rovnakej situácie v Lhase. Boj za slobodu a demokraciu v Tibete, v Číne, v Mjanmarsku a na mnohých iných miestach pokračuje. Musíme zvážiť využitie všetkých nástrojov, ktoré máme dispozícii, možno dokonca aj načasovaný bojkot olympijských hier. Rovnako naliehavo žiadame Radu, aby konečne vymenovala osobitného veľvyslanca EÚ v Tibete. Nech žije slobodný Tibet!
<SPEAKER ID="096" NAME="Tunne Kelam" AFFILIATION="PPE-DE">
Vážený pán predseda, spôsob, akým čínske orgány riešia túto krízu v Tibete je dôkazom, že Peking nehodlá zmeniť svoje bezohľadné politiky voči menšinám. Je zbabelé a neúprimné tvrdiť, že Dalajláma podnecuje nepokoje. Som na vás hrdý, pán predseda, za to, že ste odvážne prijali jednoznačný morálny postoj v otázke Tibetu a že ste dnes vyhlásili našu bezvýhradnú solidaritu s tibetským národom.
<P>
Na margo olympijských hier by som chcel povedať, že sa domnievam, že je vhodné pripomenúť, že pred siedmimi rokmi, v júli 2001, sa tento Parlament zhodol na tom, že Čína "evidentne nedodržiava univerzálne ľudské, občianske a politické práva" a že "jej negatívne hodnotenie pokiaľ ide o Tibet a útlak v Tibete vedú k tomu, že je nevhodné, aby sa Čína stala hostiteľskou krajinou Letných olympijských hier v roku 2008". Bohužiaľ, skutočný život dokázal pravdivosť tohto záveru.
<P>
Vyzývam Komisiu a Radu, aby prejavili v rovnakej miere solidaritu s Tibetom, ako dnes prejavil tento Parlament.
<SPEAKER ID="097" NAME="Ana Maria Gomes" AFFILIATION="PSE">
Vážený pán predseda, nemôžeme sa mlčky prizerať na zabíjanie v Tibete a pokusy Číny o maskovanie rozsahu tejto masakry. Rovnako nemôžeme zatvárať oči pred rasistickým násilím zameraným proti komunitám Han a Hui, ktoré vypukli v Tibete a susediacich čínskych provinciách, rovnako ako nemôžeme zatvárať očierňovaním Tibeťanov a ich obviňovaním z rasizmu v Číne.
<P>
Avšak my všetci vrátane čínskeho národa by sme mali pochopiť, prečo Tibeťania zareagovali násilne napriek mierovému postoju Dalajlámu. Toto násilie prepuklo kvôli dlhotrvajúcemu ponižovaniu a bolesti a značnému porušovaniu ľudských práv, ktoré Tibeťania trpeli v Tibete, kde sa v dôsledku agresívnych politík Pekingu stávajú menšinou.
<P>
Dovolávame sa dodržiavania ľudských práv a slobôd v Tibete, ako aj v Číne, kde je množstvo ľudí väznených len za to, že si dovolili vyjadriť svoj názor, ako napríklad Hu Jia, ktorý bol uväznený hneď potom, ako tu minulý rok v novembri prehovoril k tomuto Parlamentu. Pretože mi na tom záleží, nepodporujem výzvu na bojkotovanie olympijských hier v Pekingu. Bolo by to príliš jednoduché pre tých, ktorí sa naďalej spoliehajú na ľahostajnosť sveta, pokračovať v útlaku Číňanov a Tibeťanov. Namiesto toho je našou úlohou, ako občanov tohto sveta, aby sme tieto olympijské hry v Pekingu pretransformovali na olympiádu za ľudské práva, za slobodu Tibetu a za slobodu v Číne.
<SPEAKER ID="098" NAME="Ewa Tomaszewska" AFFILIATION="UEN">
(SK) V rovnaký deň, keď sa v Poľsku konali prvé čiastočne slobodné voľby, konkrétne 4. júna 1989, na námestí Tiananmen tanky rozháňali študentskú demonštráciu. Režim, ktorý bol za to zodpovedný, obchoduje s orgánmi svojich vlastných občanov. V súčasnosti vraždí Tibeťanov. Nedokážem pochopiť, ako sa mohlo vôbec niekedy dovoliť, aby Čína organizovala olympijské hry. Podporujem žiadosť o zriadenie pozorovateľskej misie v Tibete.
<SPEAKER ID="099" NAME="Marios Matsakis" AFFILIATION="ALDE">
Vážený pán predseda, nedávne udalosti v Tibete sa dajú označiť za hrozné, hodné opovrhnutia a všetci ich odsudzujeme, ako by sme mali odsúdiť mnohé iné akty neľudskosti, ku ktorým pristupuje totalitný režim v Číne.
<P>
Avšak zároveň, ako ich odsudzujeme, obchodujeme s Čínou v hodnote niekoľkých miliárd eur. Nikto dnes v tomto Parlamente nevyhlásil, že by sme mali prijať opatrenie, s cieľom zasadiť ranu čínskemu totalitnému režimu do miesta, na ktorom bude bolesť cítiť najviac, a to konkrétne v hospodárstve. Pani komisárka tu v minulosti v tomto Parlamente obhajovala stanovisko, podľa ktorého by sme na Čínu nemali uvaľovať žiadne hospodárske embargá.
<P>
Tak teda nezabíjajme olympijského ducha. Nezničme ho, ale pokúsme sa zničiť diktatúru v Pekingu a ak chceme urobiť niečo praktické, prestaňme všetci Čínu kupovať.
<SPEAKER ID="100" NAME="Zuzana Roithová" AFFILIATION="PPE-DE">
(SK) Už niekoľko rokov upozorňuje, že nesmieme zatvárať oči pred hrubým porušovaním ľudských práv v Číne, bez ohľadu na naše hospodárske ciele. Tibet je špičkou čínskeho ľadovca.
<P>
V plnej miere podporujem stanovisko predsedu Parlamentu, pána Hansa-Gerta Pötteringa, že pokiaľ bude Čína pokračovať v kultúrnej genocíde páchanej na Tibeťanoch, potom je na mieste bojkotovanie olympijských hier. Európski politici by mali svoj nesúhlas s čínskou politikou vyjadriť prostredníctvom svojej neúčasti na otváracom ceremoniáli.
<P>
V politike ide o symboly a gestá, a toto gesto by bolo pre európskych politikov, prezidentov a predsedov vlády bolo veľmi vhodným. Pre mňa osobne, ale aj pre mnohých Európanov to bude testom, či Európska únia chápe ľudské práva ako záležitosť presahujúcu hranice, ako záležitosť, ktorá sa týka nás všetkých alebo v prípade Číny uplatní selektívny prístup. Veľmi podporujem myšlienku vyslania našich vlastných pozorovateľov do Tibetu.
<P>
Dovoľte mi na záver ešte jednu krátku pripomienku. Nepáči sa mi skutočnosť, že dnes slobodne nemôžeme vyvesiť tibetskú zástavu, ani ju vziať so sebou na akékoľvek podujatie spojené s olympijskými hrami. Olympijská myšlienka vychádza z čistoty športového ducha, ktorý rozhodne nie je zlučiteľný s tým, že ostatní budú počas olympijských hier mlčať o tom, že krajina, ktorá tieto hry organizuje brutálne potláča práva tibetského národa.
<SPEAKER ID="101" NAME="Lasse Lehtinen" AFFILIATION="PSE">
(SK) Vážený pán predseda, olympijské hry roku 2008 sú pre Európu jedinečnou príležitosťou na začatie diskusie o udalostiach, ku ktorým dochádza v Tibete, a univerzálnych humanitárnych hodnotách schválených v rámci Organizácie spojených národov.
<P>
Na Čínu sa musí vyvíjať nátlak, aby plnila svoje sľuby, ktoré poskytla za možnosť hosťovať olympijské hry. Čína musí Vysokému komisárovi OSN pre ľudské práva povoliť vstup do Tibetu, s cieľom podrobne a nestranne preskúmať udalosti, ku ktorým tam došlo. Subjektom, ktoré sú zapojené do rozvojovej spolupráce, ako aj medzinárodnej tlači musí byť zaručený vstup na územie Tibetu. Čínskym aktivistom v oblasti občianskych práv sa musí povoliť vyvíjať činnosť bez hrozby zatknutia.
<P>
Rovnako máme teraz príležitosť na to, aby podporili významný nenásilný boj zo strany tibetského vodcu a tibetského exilového duchovného vodcu, s cieľom dosiahnuť autonómne postavenie. Čína bude ochotnejšia vypočuť nás práve teraz viac než kedykoľvek predtým alebo po olympijských hrách. Nemali by sme vylučovať možnosť bojkotovania, ak nám pomôže dosiahnuť želané výsledky.
<SPEAKER ID="102" NAME="Helga Trüpel" AFFILIATION="Verts/ALE">
(SK) Vážený pán predseda, chcela by som povedať, že olympijské hry sú hlavným športovým podujatím, avšak vždy boli a sú aj politickým podujatím pre Medzinárodný olympijský výbor a v tomto prípade aj pre Čínu, kvôli záväzkom, na ktoré Čína pristúpila v súvislosti s olympijskými hrami, konkrétne, že bude dodržiavať ľudské práva a zabezpečí kvalitnejšiu ochranu životného prostredia. Podľa môjho názoru ešte nesplnila ani jeden z týchto záväzkov. V skutočnosti sa situácia v oblasti ľudských práv vážne zhoršila a teraz na ňu musíme reagovať. Z tohto dôvodu sa aj ja domnievam, že Európa by nemala vysielať hlavy štátov alebo vlád na otvárací ceremoniál.
<P>
Napriek tomu musíme dokázať nielen toto. Potrebujeme skutočne európsku politiku vo vzťahu k Číne. Nie je možné v plnej miere realizovať strategické partnerstvo, zatiaľ čo dochádza k tomuto masovému porušovaniu ľudských práv, a preto by som chcela požiadať o to, aby sme pokračovali vo vedení dialógu, avšak aby sme konfrontovali Čínu s činmi, ktorých sa dopúšťa a aby sme nepripustili žiadne pokrytectvo. Znamená to, že keď sa Angela Merkelová napríklad stretne s Dalajlámom, Nicolas Sarkozy by potom nemal vycestovať do Číny, aby tam predával TGV a jadrové elektrárne bez toho, aby jediný krát spomenul slová "ľudské práva".
<P>
Meradlom, ktorým my Európania musíme merať naše vlastné výkony, je náš rozmer ľudských práv v rokovaniach s Čínou.
<SPEAKER ID="103" NAME="Marco Cappato" AFFILIATION="ALDE">
(SK) Vážený pán predseda, pani komisárka, dámy a páni, domnievam sa, že by sme Dalajlámovi mali pomôcť nielen pri vyjadrení nesúhlasu, tam kde ho jasne vyjadril, ale aj pri vyjadrovaní súhlasu v prípadoch, kde ho vyjadril.
<P>
Vyjadril svoj nesúhlas s nezávislosťou. Vyjadril svoj súhlas s autonómiou a tomuto návrhu by sme mali pomáhať. Vyjadril svoj nesúhlas s násilím. Vyjadril svoj súhlas s nenásilím, pričom takýto postoj znamená iniciatívu a môže vyžadovať spoločnú činnosť. Ide o politiku, ktorá volá po informovanosti, po nezávislom medzinárodnom prešetrení, ktorého cieľom je zistiť, čo sa stalo a čo sa deje v Tibete. Vyjadril nesúhlas s bojkotom olympijských hier. Vyjadril súhlas s akoukoľvek činnosťou, ktorá by olympiádu využila ako príležitosť, aby medzinárodné spoločenstvo dostatočne jasne vyjadrilo svoje politické stanovisko v prospech ľudských práv.
<P>
Predsedajúci Karma Chophel, ktorý k nám prehovorí v rámci Výboru pre zahraničné veci, tiež hovorí o potrebe pre každého využiť túto príležitosť na prejavenie podpory tibetskému národu a všetkým utláčaným ľuďom v Číne, ktorými sú Ujgurovia, Mongoli a iní. Preto pán Solana nepochybne konal veľmi unáhlene, ako už povedal aj zástupca Rady, pri prijímaní svojho stanoviska, pri naznačení svojho zámeru zúčastniť sa na otváracom ceremoniáli, bez mandátu od Rady a bez tohto, aby si vypočul stanovisko Európskeho parlamentu.
<SPEAKER ID="104" NAME="Christopher Beazley" AFFILIATION="PPE-DE">
Vážený pán predseda, mal som to šťastie zúčastniť sa ako divák na olympijských hrách v Mníchove deň pred tragickým atentátom na športovcov. Viem, ako veľmi sa Nemecko snažilo, a to úspešne, o vymazanie spomienok na olympijské hry, ktoré sa konali v Berlíne. Rovnako si samozrejme spomínam na olympijské hry v Amerike, kde niektorí z amerických športovcov, ktorí zvíťazili, vychádzali na stupne víťazov s čiernymi rukavicami na rukách a obutí v čiernych ponožkách.
<P>
Inými slovami pre olympijské hry v ich modernej podobe bolo vždy veľmi zložité vyhnúť sa politickým udalostiam pretláčajúcim sa do podujatia, ktoré by malo byť oslavou športu a mieru.
<P>
Možno ide o to, že olympijský výbor a v tomto Parlamente máme kolegov, ktorí sú členmi tohto výboru, by sa mohol domnievať, že vyvesovanie národných zástav sa nenesie v olympijskom duchu a že zástavou, ktorá by mala viať by mala byť olympijská zástava.
<P>
A pokiaľ ide o čínske orgány, v plnej miere s vašimi slovami súhlasím.
<SPEAKER ID="105" NAME="Mario Borghezio" AFFILIATION="UEN">
(SK) Vážený pán predseda, dámy a páni, domnievam sa, že jedným z opatrení, ktoré by mohla Európska únia prijať by bolo predloženie žiadosti OSN, aby zabezpečila imunitu voči zatknutiu pre športovcov tibetskej národnosti, ktorí sa hodlajú zúčastniť na olympijských hrách pod ich vlastnou vlajkou a v mene svojho národa.
<P>
Je hanebné, že krajina, s ktorou celý svet vrátane európskych národov obchoduje a uzatvára obchodné zmluvy, by mala mať slobodu presadzovať svoje právo na hosťovanie olympijských hier a získať účasť štátnych a vládnych predstaviteľov na otváracom ceremoniáli, zatiaľ čo topí v krvi slobodu svojich občanov, utláčaného národa, ktorého územie je vojensky okupované a trpí krvavým prenasledovaním. Tibetský národ má právo na slobodu a nezávislosť.
<SPEAKER ID="106" NAME="Csaba Sándor Tabajdi" AFFILIATION="PSE">
(SK) Vážený pán predseda, vaše vynikajúce stanovisko, ktoré ste vyjadrili v tejto diskusii, dokazuje, že Európsky parlament nehodlá mlčať, že nechce konšpirovať s utláčaním menšiny diktatúrou.
<P>
Uvedomujeme si, že je veľmi náročné vyvíjať nátlak na krajinu, akou je Čína, ktorá má v svetovej politike veľkú váhu a je lepšie Číňanov presvedčiť, aby rokovali o situácii v Tibete s Dalajlámom. Číňania boli dosť rozvážni na to, aby našli riešenia v prípade Hongkongu a Macaa vychádzajúce zo zásady "jedna krajina, dva systémy". Toto by mohol byť jeden zo spôsobov riešenia súčasnej situácie. Tibet by mohol byť súčasťou Číny, disponoval by však širokospektrálnou autonómiou pod vedením Dalajlámu, pretože súčasná miera autonómie nepostačuje potrebám tibetského národa.
<P>
Pán Geremek poskytol rámec na toto riešenie a ja by som chcel predložiť jednu myšlienku. Pokúsme sa presvedčiť Číňanov, že naozaj existuje realizovateľné riešenie, v rámci ktorého bude zachovaná územná integrita Číny, pričom bude tibetskému národu zároveň poskytnutá autonómia, ktorú si zasluhuje. Vážený pán predseda, som na vás ako na predsedu tohto Parlamentu hrdý.
<SPEAKER ID="107" NAME="Zita Pleštinská" AFFILIATION="PPE-DE">
(SK) Ďakujem vám, vážený pán predseda. Mám veľmi čerstvé dojmy z Číny, ktorú som navštívila minulý týždeň. Naša delegácia Európskeho parlamentu pripomínala Tibet pri každom stretnutí, pri každej príležitosti s čínskou stranou, v čínskom parlamente, na Ministerstve zahraničných vecí Číny. Číňania boli veľmi nervózni, nepripúšťali žiadnu diskusiu na túto tému.
<P>
Videla som, ako vrcholia prípravy na olympijské hry, ako s nimi žije každý občan Číny. Z tohto dôvodu je poľutovaniahodné, že čínska vláda nepochopila hlavné posolstvo olympijských hier. Inak by do Tibetu a susedných provincií neposlala konvoje čínskych armádnych vozidiel s tisíckami vojakov. Tibeťania sú oddaní budhisti, ich náboženstvo je zo strany vlády neustále potláčané. Preto čínsku oficiálnu politiku považujem vo vzťahu k Tibetu za genocídu, úsilie o likvidáciu tibetskej kultúry a náboženstva.
<P>
Som rada, že z tohto demokratického domu dnes zaznieva silný hlas na podporu Tibetu, jasný hlas na ochranu svätosti úžasných hodnôt olympijských hier a na bojkot otváracieho ceremoniálu. Ďakujem.
<SPEAKER ID="108" NAME="Piia-Noora Kauppi" AFFILIATION="PPE-DE">
Vážený pán predseda, podľa môjho názoru by Európska únia v prípade Tibetu a Číny mala sledovať tri ciele. Prvým je naliehavý cieľ ukončenia násilia, vrážd a najmä mučenia, ku ktorým v Tibete dochádza. Mučenie je v súčasnosti oveľa väčším problémom ako vraždy, pretože počas 50 rokov prehlbuje utláčanie v Tibete.
<P>
Druhý, strednodobejší, cieľ sa samozrejme spája s olympijskými hrami. Stále máme pred sebou ešte päť mesiacov, aby sme zabezpečili, že Čína svoje záväzky splní. Päť mesiacov je dosť dlhá doba a teraz je veľmi príhodný čas na to, aby sa zabezpečilo, že politické ciele olympijských hier, kvôli ktorým bola Čína na hosťovanie hier vybratá, budú skutočne splnené.
<P>
A na záver, najdôležitejšou vecou je, aby rozhovory na vysokej úrovni medzi zástupcami Dalajlámu a čínskou vládou skutočne mohli pokračovať. Odkedy sa rozhovory začali, bol zaznamenaný len veľmi malý pokrok. Domnievam sa, že Európska únia by mohla vo väčšej miere podporiť Dalajlámu pri dosahovaní, v rámci týchto mierových rozhovorov, skutočne trvalo udržateľnú budúcnosť autonómneho Tibetu.
<SPEAKER ID="109" NAME="Vytautas Landsbergis" AFFILIATION="PPE-DE">
Vážený pán predseda, na základe poznámok pána Kelama o varovaní, ktoré Parlament vyslovil pred siedmimi rokmi, sa musíme zamyslieť nad tým čo, ak vôbec niečo, sa v Číne, pokiaľ ide o Tibet, zmenilo a či sa zmenilo stanovisko Parlamentu. Ak sa nič nezmenilo, potom to, čo bolo povedané pred siedmimi rokmi by dnes malo byť opätovne zopakované. "Je to nevhodné."
<P>
Preto vyzývame členské štáty, aby sa primerane zachovali. Nemyslím si, že Parlament je menejcennejším hlasom Európy, ako bol vtedy.
<SPEAKER ID="110" NAME="Benita Ferrero-Waldner">
členka Komisie. - Vážený pán predseda, na záver by som chcela predovšetkým povedať, že táto diskusia jasne dokazuje ako jednoznačne ste pochopili frustráciu tibetského národa. Bola to veľmi zanietená diskusia. V každom prípade budem Rade ministrov zahraničných vecí tlmočiť pocity, ktoré ste dnes v tejto diskusii vyjadrili. Ako som už povedala, Rada musí o tejto otázke diskutovať.
<P>
Jadrom tejto záležitosti je podľa mňa spôsob, akým môžeme dosiahnuť konkrétne zlepšenia situácie v Tibete. Rozumiem čínskej precitlivenosti na suverenitu, avšak je správne žiadať prejav úcty k tibetskej kultúre a tradíciám. Číne neustále pripomíname, že z jej úlohy ako rozvíjajúcej sa mocnosti a hostiteľa olympijských hier vyplýva istá zodpovednosť.
<P>
Mojím posolstvom teda je v prvom rade ukončiť násilnosti. Násilím sa nikdy, ako som už povedala, nedosiahli dlhotrvajúce výsledky. V druhom rade ide o zapojenie sa do vecného a konštruktívneho dialógu, v ktorom sa budú riešiť podstatné záležitosti, akými sú napríklad činnosti zamerané na zachovanie tibetského jazyka, kultúry, náboženstva a tradícií, aké kroky je potrebné prijať na zabezpečenie rovnakých príležitostí pre Tibeťanov v oblasti vzdelávania, v pracovnom živote, hospodárstve a spoločnosti, skutočnosti, ktoré je potrebné vykonať alebo ktoré nie je nutné vykonať na to, aby sa Tibeťania stále vo vlastnom regióne cítili ako doma.
<P>
Ak budú zodpovedané tieto otázky, potom sa chiméra separatizmu môže rozplynúť a môže sa nájsť vhodné riešenie. Nikto nemôže mať záujem na ďalšom zhoršovaní situácie alebo na radikalizácii ľudí a na čoraz menšej nádeji na nájdenie trvalého riešenia. Domnievam sa, že cieľom všetkých strán by malo byť posilnenie umiernených prvkov, a preto vo veľkej miere odporúčam riešenie týchto otázok spoločne, s cieľom nájsť trvalo udržateľné riešenie, ktoré bude prijateľné pre všetkých.
<P>
To, čo robíme, a čo môžeme urobiť, je otvorený dialóg o ľudských právach, ako som už povedala. Mimochodom v rámci tohto dialógu sa vždy otvorene diskutuje o otázke mučenia. V tomto prípade, opäť ako som už spomínala, budeme požadovať o osobitnú misiu v teréne. Domnievame sa, že je to dôležité.
<P>
V druhom rade by som sa chcela venovať otázke, ktorá bola už položená predtým týkajúca sa požiadavky našej vlastnej delegácie o cestu do Tibetu. Dúfam, že je tam šanca, pretože ako som už povedala predtým, na územie Tibetu sa dostali už novinári, a tak dúfam, že sa tam dostane aj naše Európske spoločenstvo.
<P>
To je všetko, čo vám môžem povedať. Veľmi pekne vám ďakujem. Domnievam sa, že to bola veľmi dôležitá diskusia.
<SPEAKER ID="111" NAME="Predseda">
Mnohokrát vám ďakujem, pani komisárka. Vážené dámy a páni, domnievam sa, že toto bola jedna z najlepších diskusií na pôde Európskeho parlamentu, keďže sme sa zastávali najdôležitejšej otázky pre všetkých, konkrétne ľudských práv. Domnievam sa, že by sme mali byť vďační nielen za to, že sme sa tu na tejto diskusii stretli, napriek tomu, že s procesných dôvodov nemôžeme formálne hlasovať o uznesení, tomu sa budeme venovať v apríli, ale aj za to, že sme veľmi jednoznačne dali najavo, že sme na strane tibetského národa. Apelujem na vás a mojou radou je, a verím, že sa to stane, aby sme neprestali pozorovať udalosti v Číne a Tibete s otvorenými očami a aby sme naďalej vyjadrovali svoj nesúhlas s porušovaním ľudských práv v Tibete a, samozrejme, kdekoľvek inde na svete. Chcel by som vyjadriť svoju úprimnú vďaku vám všetkým za príspevky do diskusie, ktorá bola jednou z najlepších v Európskom parlamente.
<P>
Každý poslanec, ktorý si v rámci postupu "catch the eye" vyžiadal slovo, toto slovo dostal. Domnievam sa, že v takejto zanietenej a dôležitej diskusii, by každý, kto hodlá vyjadriť svoj názor, svoje stanovisko vyjadriť mal. Z tohto dôvodu vám tiež patrí moja srdečná vďaka. Dúfam, že naša diskusia zaznamená pozitívnu odozvu v Európskej únii a za jej hranicami. Pani komisárka Ferrero-Waldnerová, som presvedčený o tom, že budete Rade ministrov zahraničných vecí tlmočiť atmosféru tejto diskusie, ako aj naše zapálenie a odhodlanie pre záležitosti ľudských práv. Prajem vám v tomto veľa úspechov a verím, že Rada ministrov zahraničných vecí dospeje ku konkrétnym záverom, tak ako sme my dospeli v tejto diskusii.
<P>
Teraz vyhlasujem rozpravu za ukončenú.
<P>
Písomné vyhlásenia (článok 142)
<SPEAKER ID="112" NAME="Gyula Hegyi  " AFFILIATION="PSE">
písomne. - (SK) Kríza v Tibete nás všetkých znepokojila a súcitíme s obeťami. Čínska vláda musí ochraňovať ľudské práva a nesmie sa uchyľovať k násilným činom. Dalajláma žiada autonómiu Tibetu a ja sa domnievam, že tento návrh je rozumný a príhodný. Vďaka svojim bohatým kultúrnym, historickým a náboženským tradíciám si Tibet určite autonómiu zasluhuje. Prostredníctvom autonómie bolo možné poskytnúť riešenie v prípade podobných historických a etnických konfliktov v mnohých iných krajinách na svete.
<P>
Zároveň sa domnievam, že je veľmi dôležité nemiešať dokopy politiku a šport. Bojkotovanie olympijských hier v Moskve v roku 1980 a olympijských hier v Los Angeles v roku 1984 je trpkou kapitolou studenej vojny. Výnimoční športovci prišli o príležitosť o zmeranie svojich síl a celé národy sa pripravili o radosť z účasti na olympijských hrách. Môžem bez pochyby povedať, že veľká väčšina maďarskej verejnosti, ktorá miluje šport, nesúhlasila s bojkotovaním hier v roku 1984 a bude proti bojkotovaniu aj v tomto prípade. Stojme pri tibetskom národe, pokiaľ ide o politiku, ale nezničme radosť zo športu pre stovky miliónov ľudí.
<SPEAKER ID="113" NAME="Eija-Riitta Korhola" AFFILIATION="PPE-DE">
písomne. - (SK) Vážený pán predseda, podobne ako ostatných, aj mňa znepokojuje porušovanie ľudských práv v Tibete.
<P>
Čína je členom Organizácie spojených národov a ratifikovala niekoľko medzinárodných dohôd. Napriek tomu plní svoje povinnosti len veľmi nedostatočným spôsobom. Napriek tomu, že svetová pozornosť sa zameriava na Čínu kvôli blížiacim sa olympijským hrám, jej vláda využíva kruté prostriedky na to, aby umlčala kohokoľvek, kto kritizuje jej politiky a aby rozohnala pokojné demonštrácie.
<P>
Istým spôsobom Stalinovská rétorika, ktorú používa Zhang Qingli, tajomník komunistickej strany Čínskeho tibetského (takzvaného) autonómneho regionálneho výboru, nám naznačuje, že môžeme očakávať to najhoršie. Ostatné krajiny by nemali zatvárať oči pred týmito rozšírenými porušeniami politických a ľudských práv. Európska únia by mala bezodkladne zmeniť a doplniť plán spolupráce, aby sa v ňom zohľadnila súčasná situácia a posilniť dialóg o ľudských právach, ktorý vedie s Čínou, ktoré by mali umožniť dosiahnutie výsledkov.
<P>
Teraz by sme sa mali osobitne snažiť zabezpečiť, aby tibetské regióny boli otvorené pre dodávky a pracovníkov v oblasti rozvojovej pomoci. Obsadenia kláštorov musia skončiť a musí sa zabezpečiť dodávka potravín, vody a liekov a ošetrení pre tibetských ľudí. Musí byť tiež povolený vstup na územie pre uznané organizácie pre ľudské práva a oficiálne agentúry, aby mohli monitorovať situáciu v oblasti ľudských práv, vec, ktorú Čína odmietla napriek požiadavkám a nátlaku zo strany veľkého počtu medzinárodných agentúr. Rovnako musíme naliehať na to, aby Čína prepustila Tibeťanov, ktorí boli zatknutí počas pokojných demonštrácií, dodržiavala slobodu prejavu a zhromažďovania a aby zrušila obmedzenia na praktizovanie náboženstva.
<P>
Dalajláma v médiách hovoril o kultúrnej genocíde Tibetu. Jedinou trvalo udržateľnou pomocou alebo riešením bude také, ktorý Tibeťanom vráti základné práva, hospodársky blahobyt, slobodu prejavu a náboženstva a skutočnú kultúrnu autonómiu.
<SPEAKER ID="114" NAME="Luca Romagnoli  " AFFILIATION="NI">
písomne. - (SK) Svet toleruje Číne šikanovanie tibetského národa a kultúry už desaťročia z dôvodov geopolitického oportunizmu.
<P>
V súčasnosti sa nehanebne vyhýbame vytváraniu nátlaku na ázijskú veľmoc, ktorá naďalej porušuje ľudské práva. Medzinárodné mlčanie či spolupáchateľstvo vychádza viac z obchodnej a finančnej výhodnosti, než z geopolitickej taktiky. Toto nečakané začlenenie do programu, čo okrem iného dosvedčuje len formálny záujem o problematiku, neobnoví v ľuďoch ako som ja, ktorí vždy odsudzovali arogantnosť Číny, nádej, že EÚ nebude odsudzovanie prejavovať len slovne, ale že pristúpi aj k uvaleniu sankcií. Takéto sankcie musia presiahnuť otázku olympijských hier, a to napriek tomu, že krajiny Východného bloku sa zachovali inak pri príležitosti moskovských olympijských hier.
<P>
Preto sa hanbím za to, že som občanom zbabelej Únie, tej istej Únie, ktorá len pred niekoľkými dňami ignorovala medzinárodné právo tým, že uznala nezávislosť Kosova, rovnako ako sa hanbím za taliansku vládu a takmer všetky talianske politické strany, vládnuce, ako aj opozičné, ktoré vyhoveli požiadavke Číny a oficiálne neprijali Dalajlámu, keď navštívil Taliansko. Naše vlády sú otrokmi trhu, stúpencami voľného obchodu a komunizmu a vždy pôjdu proti slobodne mysliacim občanom, akým som aj ja, ktorí budú pokračovať v protestovaní proti nespravodlivosti.
<SPEAKER ID="115" NAME="Csaba Sógor  " AFFILIATION="PPE-DE">
písomne. - (SK) Vážený pán predseda, nepokoje v Tibete si vyžiadali niekoľko stoviek obetí na ľudských životoch. Čína hovorí o trinástich mŕtvych. Strata jedného života je príliš veľa. Na tibetských demonštrantov sa údajne strieľalo v sebaobrane. Čínsky predseda vlády obviňuje Dalajlámu za situáciu, ktorá vznikla. Je to známy príbeh. Komunistická krajina bezohľadne šliape po ľudských právach. Menšina, ktorá bojuje za svoje práva, žiadajúca o autonómiu, ktorá jej bola prisľúbená, ktorá jej však bola odňatá.
<P>
Hovorí sa o bojkotovaní, o neúčasti, avšak aj o uzmierení a dialógu. Ak sa nič nezmení, potom by aspoň olympijská pochodeň nemala prechádzať tibetským územím. Chcel by som sa vás však opýtať, či môžeme s touto pochodňou s čistým svedomím bežať cez celú Európu? Dokonca aj dnes sú v mnohých európskych krajinách ľudia stále šikanovaní za to, že hovoria iným jazykom ako väčšina, vedúci predstavitelia menšín sú obviňovaní zo situácie, ktorá nastala a ľudské práva a práva spoločenstiev na sebaurčenie sú tabu. Musíme sa zastať práv tibetského národa, avšak dovoľme Európe tiež upratať pred vlastným prahom.
