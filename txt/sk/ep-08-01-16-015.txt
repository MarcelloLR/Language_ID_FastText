<CHAPTER ID="015">
Účinnejšia politika EÚ pre Južný Kaukaz - Nová regionálna koncepcia pre čiernomorskú oblasť (rozprava)
<SPEAKER ID="425" NAME="Predsedajúci">
Ďalším bodom programu je spoločná rozprava o nasledujúcich správach:
<P>
správa Lydie Polferovej v mene Výboru pre zahraničné veci o účinnejšej politike EÚ pre Južný Kaukaz: od sľubov k činom, a
<P>
správa Roberty Alma Anastaseovej v mene Výboru pre zahraničné veci o regionálnej koncepcii pre čiernomorskú oblasť.
<SPEAKER ID="426" NAME="Lydie Polfer">
spravodajkyňa - (FR) Vážený pán predsedajúci, rada by som poďakovala členom Výboru pre medzinárodný obchod a predovšetkým mojim kolegom vo Výbore pre zahraničné veci, ktorí aktívne prispeli pri tvorbe tejto správy, ktorú sme chceli mať vyváženú, a ktorá bola nakoniec jednomyseľne prijatá.
<P>
Áno, je veľký záujem o tri krajiny na Kaukaze. Arménsko, Azerbajdžan a Gruzínsko, ktoré vznikli po rozpade Sovietskeho zväzu, stále trpia dedičstvom tohto obdobia, najmä pre nevyriešené konflikty v Náhornom Karabachu, Abcházsku a Osetsku, ktoré kazia atmosféru medzi nimi a ich susedmi a spôsobili ničivú súťaž v zbrojení. Avšak tieto tri krajiny sa rozhodli prijať európske hodnoty v 90. rokoch tým, že sa stali členmi Rady Európy a neskôr podpísali dohodu o partnerstve a spolupráci s Európskou úniou.
<P>
Ich geografická blízkosť a pozícia tranzitnej oblasti medzi Iránom, Tureckom, Ruskom, Kaspickým morom a Čiernym morom znamenajú, že máme záujem pomôcť týmto krajinám posilniť demokraciu a princípy právneho štátu v regióne a vytvoriť fungujúci rámec pre regionálnu spoluprácu a rozvoj, ktorý umožní dosiahnuť politickú stabilitu. Je to dôležité najmä preto, lebo napriek silnému rastu je chudoba a nezamestnanosť v týchto krajinách stále na vysokej úrovni.
<P>
Zhodnotili sme možnosti riešení v rôznych sekciách, ktoré stručne zhrniem. Po prvé, v rámci Európskej susedskej politiky sme trvali na rozdielnom prístupe založenom na individuálnych snahách, pričom hlavným cieľom je regionálna spolupráca. Žiadame Komisiu, aby rozšírila kontakty s občianskou spoločnosťou a podporujeme najmä iniciatívu zameranú na vypracovanie štúdie o realizovateľnosti dohody o voľnom obchode s Gruzínskom a Arménskom a na podporu Azerbajdžanu v procese vstupu do Svetovej obchodnej organizácie.
<P>
Demokracia, ľudské práva a princípy právneho štátu sú samozrejme základnou súčasťou tejto iniciatívy. Schvaľujeme snahy Arménska súvisiace s ústavnou reformou, ale odporúčame, aby pokračovalo vo vytváraní nezávislého súdnictva a verejnej služby. Čo sa týka Azerbajdžanu, hoci sa obávame zhoršovania stavu ľudských práv a slobody médií, schvaľujeme prezidentskú amnestiu, ktorá umožnila prepustenie niekoľkých novinárov z väzenia a žiadame vyšetriť obvinenia z policajného násilia. Vo vzťahu ku Gruzínsku, ktoré od roku 2003 uskutočnilo rozsiahle zmeny a zažilo výkyvy, o ktorých vieme, sme potešení, že prezidentské voľby prebehli pokojne. Avšak veľmi napätá situácia a obvinenia z porušovania ľudských práv nás nútia požiadať úrady, aby začali bezodkladne skúmať podané sťažnosti. Tiež žiadame opozičné sily, aby sa správali zodpovedne a rešpektovali voľby. Aby som to zhrnula, žiadame tieto tri krajiny, aby zaručili slobodu prejavu, slobodu zhromažďovania a slobodu médií, ako aj spravodlivý a vyvážený prístup do médií pre opozíciu. Žiadame ich, aby zlepšili boj proti korupcii a vytvorili priaznivé prostredie pre investície. Čo sa týka rokovaní súvisiacich s udeľovaním víz Gruzínsku, môžeme len odporučiť Komisii a Rade, aby ich vzhľadom na udalosti v Abcházsku a Osetsku začali.
<P>
Pokiaľ ide o pokojné riešenie konfliktov, je to samozrejme nevyhnutná podmienka pre trvalú stabilitu v regióne. Verím, že sme sa tým zaoberali vyvážene. Nebudem sa tomu znova venovať podrobne, jednoducho spomeniem, ako sme poznamenali, že rozpor medzi princípom sebaurčenia a územnej integrity doteraz prispel k trvaniu konfliktov v regióne a že tento problém môže byť vyriešený len prostredníctvom rokovaní na základe Charty OSN a Helsinského záverečného aktu. Dúfajme, že najnovšie návrhy skupiny z Minska pomôžu nájsť riešenie týchto problémov. Bol by to najlepší darček pre tisíce utečencov a vysídlených osôb, ktorí sú touto situáciou vážne postihnutí.
<P>
Nakoniec, čo sa týka spolupráce v oblasti energetiky a dopravy, napriek tomu, že je jasné, že nové iniciatívy zvyšujú možnosti pre otvorený prístup, je stále viac zrejmé, že izolácia Arménska sa len zhoršuje.
<P>
Na záver by som rada pripomenula, že hlavný cieľ tejto správy je ukázať náš úprimný záujem o región Južného Kaukazu, o jeho obyvateľov, ich históriu, ciele a nádeje a že ich chceme lepšie spoznať, aby sme im mohli lepšie pomôcť pri dosahovaní cieľov.
<SPEAKER ID="428" NAME="Roberta Alma Anastase">
spravodajkyňa. - (RO) Pred rokom, v januári 2007, sme presne v tejto snemovni oslavovali vstup Rumunska a Bulharska do EÚ. Reagovali sme vtedy na nové príležitosti dostupné rovnako pre nové členské štáty ako aj pre Európsku úniu ako celok. Aktívne a dôsledné angažovanie sa v čiernomorskom regióne, spolu s rozvojom skutočnej politiky regionálnej spolupráce podobnej stredomorskej a severnej dimenzii boli potrebné a samozrejmé požiadavky.
<P>
Teraz, v januári 2008, mám ako spravodajkyňa pre spoluprácu v čiernomorskom regióne výhradné oprávnenie otvoriť túto plenárnu rozpravu, aby sme diskutovali o odporúčaniach Parlamentu pre rozvojovú synergiu v čiernomorskej oblasti, ktorú Európska komisia navrhovala v apríli. Tieto odporúčania sú výsledkom rozsiahleho procesu úvah a konzultácií so všetkými zainteresovanými kolegami, ako aj nezávislými odborníkmi a štátnymi zamestnancami.
<P>
Správa zdôrazňuje strategický význam Čierneho mora pre Európsku úniu, pričom mimoriadne jasne vymedzuje cieľ politiky spolupráce v tejto oblasti: vytvorenie spoločného priestoru pre bezpečnosť, demokraciu a prosperitu. Správa zdôrazňuje dôležitosť regionálnej spolupráce pri mobilizácii desiatich susediacich krajín smerom k dialógu a spoločnej činnosti spájaním ich rozmanitosti a obrovského potenciálu, ktorý nemôžeme prehliadať. Následne, prvoradou zodpovednosťou Európskej únie je viesť podporu aktívnej regionálnej spolupráce v oblasti Čierneho mora.
<P>
Hlavná otázka, ktorú sa snaží táto správa zodpovedať je znie takto: Ako môžeme posilniť a účinne uplatňovať európsku politiku regionálnej spolupráce v oblasti Čierneho mora tak, aby sme dosiahli cieľ, ktorým je vytvorenie spoločného priestoru pre bezpečnosť, demokraciu a prosperitu?
<P>
V prvom rade potrebujeme, aby Európska únia vyvinula prísnu, zrozumiteľnú a na výsledok orientovanú činnosť. V tejto súvislosti táto správa určuje tri základné otázky: uvoľnenie všetkých príslušných finančných nástrojov, prehĺbenú spoluprácu s inými inštitúciami a orgánmi v tejto oblasti a v neposlednom rade kontrola činností s cieľom zabezpečiť ich pokračovanie a účinnosť, a vypracovanie akčného plánu.
<P>
Správa tiež odporúča, aby sa Európska únia zameriavala na päť prioritných oblastí. Oblasť Čierneho mora má preukázateľne strategický význam pre bezpečnosť a diverzifikáciu dodávok energie v Európskej únii a vyžaduje si komplexný prístup, v ktorom je zohľadnená táto skutočnosť. Je však nevyhnutné, aby sa Európska únia neobmedzila na hospodársku spoluprácu, ale aby radšej vytvorila región, v ktorom prevažuje stabilita, demokracia a dobrá verejná správa. Politika EÚ týkajúca sa Čierneho mora bude úplná iba vtedy, ak sa Európska únia zaviaže vyriešiť súčasné konflikty. Na dosiahnutie tohto cieľa je nevyhnutný rozvoj občianskej spoločnosti, osobný kontakt a dobré vzťahy medzi susedmi.
<P>
Keďže diskutujeme o správe pani Polferovej o Južnom Kaukaze a krajiny v tomto regióne sú súčasťou širšej oblasti Čierneho mora, vítam návrh tejto správy. Je dôležité, aby sa tieto dve správy zhodovali v hlavných myšlienkach a pri zdôrazňovaní dôležitosti spolupráce a dialógu medzi všetkými štátmi ako predpokladu rozvoja a prosperity, rovnako ako aj pri zdôrazňovaní potreby dôslednej účasti zo strany Európskej únie.
<P>
Na záver by som rada poďakovala všetkým prispievateľom do správy o Čiernomorskej synergii. Oceňujem spoluprácu a jednomyseľnú podporu mojich kolegov zo všetkých skupín. Dúfam, že rovnaký duch bude sprevádzať Európsku úniu a krajiny Čiernomorského regiónu pri ich spoločnom úsilí rozvinúť regionálnu spoluprácu v tejto oblasti.
<SPEAKER ID="429" NAME="Benita Ferrero-Waldner">
členka Komisie. - Pani predsedajúca, budem hovoriť trochu dlhšie, lebo odpoviem na dve správy. Máme dve vynikajúce správy, ktoré do nášho aktuálneho programu prinášajú komplexnú oblasť susedskej politiky na jednej strane a otázku čiernomorského regiónu na strane druhej Po prečítaní týchto správ som sa utvrdila v presvedčení, že zatiaľ, čo dvojstranne diferencované vzťahy zostávajú základom Európskej susedskej politiky (ESP), mnoho výziev a príležitostí, ktoré sú pred nami, si, ako sme už uviedli, podľa môjho názoru vyžaduje reakciu na subregionálnej a regionálnej úrovni.
<P>
Dovoľte mi, aby som najprv hovorila o zakaukazskom regióne. Súhlasím s väčšinou názorov, ktoré sú obsiahnuté v kvalitnej správe o tejto oblasti. Začlenenie Arménska, Azerbajdžanu a Gruzínska do našej susedskej politiky priblíži tieto tri krajiny na základe zdieľaných európskych hodnôt k Európskej únii.
<P>
Na jar Komisia uverejní svoje správy o dosiahnutom pokroku pri realizácii troch akčných plánov ESP a poskytne aktualizáciu súčasného stavu v našich spoločne podniknutých veciach.
<P>
Vieme, že toho treba ešte veľa urobiť. Dodržiavanie demokracie, ľudských práv a zásad právneho štátu je stále krehké a vyžaduje si zlepšenia. Dnes som si napríklad vymenila názory na tieto tri krajiny s pánom Hammarbergom, komisárom Rady Európy pre ľudské práva. Stále sme znepokojení situáciou v oblasti ľudských práv a slobody médií v Azerbajdžane. Nedávne politické udalosti v Gruzínsku poukazujú na to, že sloboda vyjadrovania politických názorov prostredníctvom médií je nevyhnutná pre stabilitu. A aj napriek dosiahnutému pokroku v Arménsku treba vyvinúť viac úsilia, pokiaľ ide o boj proti korupcii a úplné dodržiavanie noriem týkajúcich sa ľudských práv. Napriek rýchlemu hospodárskemu rastu je chudoba v regióne stále rozšírená. Pokračujeme v podpore hospodárskych reforiem, krokov na zlepšenie podnikateľského prostredia a posilnenie právneho štátu. Taktiež súhlasím s potrebou, ktorú vo svojej správe zdôraznila pani Polferová. Že treba uskutočniť viac aktivít v oblasti regionálnej spolupráce, najmä v oblasti energetiky, dopravy a životného prostredia. Dúfame, že Európska únia bude schopná zaujať odvážnejší a aktívnejší postoj ohľadne v vyriešenia konfliktov v tomto regióne.
<P>
Ako sa uvádza v nedávnom oznámení ESP, Európska únia by mohla poskytnúť väčšiu pomoc pri riešení konfliktných otázok tým, že by riešila príslušné príčiny a skutočne by budovala dôveru na oboch stranách demarkačnej línie.
<P>
Ako správa zdôrazňuje, konkrétne kroky podniknuté Komisiou s cieľom rozširovať pomoc a informácie, môžu slúžiť aspoň na tento účel. Hlavnou prioritou mojej komisie v nasledujúcich mesiacoch zostáva riešenie problémov, ktoré som stručne opísala.
<P>
Aby sme to mohli uskutočniť, budeme aj naďalej využívať príslušné programy finančnej pomoci EÚ. Posilnenie našej delegácie v Arménsku a otvorenie delegácie v Azerbajdžane na začiatku roka 2008 nám umožní zvýšiť našu viditeľnosť a efektívnejšie viesť operácie.
<P>
Dovoľte mi osobitnú poznámku k aktuálnym prezidentským voľbám v Gruzínsku. Ako viete, medzinárodná volebná pozorovateľská misia, ku ktorej prispel aj Európsky parlament, potvrdila, že voľby boli vo všeobecnosti v súlade so štandardmi OBSE a Rady Európy. Medzinárodná volebná pozorovateľská misia však zistila niekoľko nezrovnalostí a nedostatkov. Najdôležitejšou úlohou je teraz vyriešiť nasledovné problémy: vyšetriť všetky volebné sťažnosti a vybudovať riadne podmienky pre nasledujúce voľby do zákonodarnych orgánov. Sme pripravení pokračovať v podpore Gruzínska pri rýchlom a dôkladnom uskutočňovaní týchto povinností.
<P>
Pokiaľ ide o Čierne more, súhlasím s väčšinou obsahu správy o prístupe v regionálnej politike v čiernomorskej oblasti. Pre naše aprílové oznámenie o Čiernomorskej synergii to predstavuje hodnotný politický impulz. Domnievam sa, že je príznačné, že po záveroch Rady z mája minulého roka a po aktuálnej diskusii v Európskom parlamente, potvrdia všetky kľúčové inštitúcie EÚ potrebu realizovať regionálny a komplexný prístup k našim politikám uplatňovaným v čiernomorskej oblasti.
<P>
Načasovanie správy Parlamentu je viac ako vhodné. Ako výsledok našej iniciatívy sa v Kyjeve o menej ako mesiac stretnú na schôdzke Čiernomorskej synergie ministri zahraničných vecí členských štátov EÚ so svojimi partnermi z čiernomorského regiónu. Samozrejme, že sa tohto stretnutia zúčastním osobne. Zúčastnia sa ho tiež medzinárodné organizácie a regionálne organizácie z oblasti Čierneho mora. Tešíme sa na diskusie, ktoré uvítajú a potvrdia väčšiu podporu EÚ pre regionálnu spoluprácu v čiernomorskej oblasti a určia prioritné oblasti pre koordinované činnosti.
<P>
Dovoľte mi uviesť aspoň niektoré z nich. Komisia podporuje čiernomorský dialóg o energetickej bezpečnosti využívajúc pritom štruktúru INOGATE. Aj naďalej povzbudzujeme právnu a regulačnú harmonizáciu prostredníctvom procesu z Baku. Naším zámerom je pokračovať s našimi partnermi v úzkej spolupráci pri budovaní novej energetickej infraštruktúry budovaním energetického koridoru naprieč Čiernym morom. Spolupráca v čiernomorskej oblasti zlepší koordináciu medzi programom TRACECA, paneurópskym programom dopravnej dostupnosti, a medzi dopravnými programami našich partnerov. Taktiež sa chystáme iniciovať regionálny dialóg o námorných politikách v Čiernom mori a o vytvorení regionálnej koordinácie v oblasti rybolovu.
<P>
Komisia pracuje na posilnení spojenia Čierne more - Dunaj. Mienime sa stať členom Čiernomorskej komisie, ktorá sa zaoberá úlohami životného prostredia.
<P>
Komisia pracovala aj na príprave niektorých návrhov regionálnych režimov na boj proti klimatickým zmenám. Tiež sme začali s uplatňovaním programu cezhraničnej spolupráce v oblasti Čierneho mora so zameraním na občiansku spoločnosť a miestne orgány.
<P>
S našimi partnermi z čiernomorského regiónu diskutujeme o rade návrhov v oblasti boja proti organizovanému zločinu, obchodu a kultúry. Rovnako sme vybudovali kontakty s regionálnymi čiernomorskými organizáciami, predovšetkým s Organizáciou čiernomorskej hospodárskej spolupráce.
<P>
Pokiaľ ide o financovanie iniciatívy Čiernomorská synergia, hlavným pravidlom bude spolufinancovanie. Nástroj európskeho susedstva a partnerstva bude určite hlavným finančným príspevkom EÚ, ale využijú sa aj ostatné nástroje EÚ, vrátane tematických nástrojov a v prípade Turecka aj nástroj predvstupovej pomoci.
<P>
Ministerské stretnutie v Kyjeve bude miestom na prediskutovanie, predloženie a koordináciu iniciatív EÚ a nových myšlienok našich partnerov. Dúfame, že čiernomorský regionálny kontext otvorí nový priestor na spoluprácu, ktorá bude vychádzať z rovného partnerstva so všetkými východnými krajinami v rámci ESP, ako aj sa dôležitými partnermi, akými sú Rusko a Turecko.
<P>
Z nášho angažovania sa v čiernomorskom regióne sa môže vyvinúť dlhodobá snaha s jasným potenciálom smerujúcim k zvýšeniu stability, k pokroku a prosperite v celom regióne. Na dosiahnutie tohto úspechu je nesmierne dôležitá podpora Parlamentu.
<SPEAKER ID="430" NAME="Marusya Ivanova Lyubcheva">
spravodajkyňa pre stanovisko Výboru pre medzinárodný obchod (INTA). - (BG) Vážená pani predsedajúca, pani komisárka, kolegovia, Výbor pre medzinárodný obchod blahoželá Európskej komisii a spravodajkyni k správnemu načasovaniu a k vyváženému prístupu k Čiernemu moru a jeho regiónu.
<P>
Čierne more je hranicou Európskej únie, geostrategická križovatka a tranzitný región, oblasť obchodnej spolupráce, rybolovu, turizmu, lodnej dopravy, strategická oblasť v európskej energetickej politike.
<P>
Výbor pre medzinárodný obchod vyzýva na lepšiu koordináciu spolupráce prostredníctvom osobitnej čiernomorskej stratégie a upozorňuje na účasť Únie na projektoch, ktoré sú zamerané na infraštruktúru a súvisia s prepravou energetických zdrojov.
<P>
Je dôležité, aby sme podporovali investície do ochrany životného prostredia, prevencie rizika, obnovy po katastrofách a záchranných operácií v prípade nehôd ako boli havária v Kerčskom prielive a stroskotanie bulharskej lode Vanessa.
<P>
S cieľom zabezpečiť otvorené postupy a vysoké nároky v regióne musí Európsky parlament zapísať do zoznamu ropovod Bourgas - Alexandroupolis spolu so zvyšnými prepravnými sieťami pre plyn a ropu, keďže tento ropovod sa týka členských štátov Európskej únie. Blahoželáme Európskej únii k zodpovednému prístupu k čiernomorskej výzve a k ľuďom, ktorí žijú v tomto regióne.
<SPEAKER ID="431" NAME="Eugenijus Maldeikis" LANGUAGE="LT">
Najprv by som rád poďakoval spravodajkyni, pani Polferovej, za veľmi presnú analýzu problémov takého citlivého regiónu, akým je Južný Kaukaz, rovnako aj za predložené návrhy a opatrenia, ktoré dnes zvažujeme. Tradične, politika EÚ v regióne Južného Kaukazu oceňuje hlavne energetické a dopravné aspekty z hospodárskeho hľadiska. Rád by som viac upriamil vašu pozornosť na význam účinnej obchodnej politiky EÚ v tomto regióne, pretože umožňuje rýchlejšiu reštrukturalizáciu hospodárstva, rast obchodu a zníženie chudoby, kým krajiny nie vždy považujú energetické projekty za užitočné. Keď hovoríme o účinných koncepciách EÚ, čo je veľmi dôležité pre región Južného Kaukazu, rád by som zdôraznil dva body. Predovšetkým stále očakávame od Komisie štúdiu uskutočniteľnosti, v ktorej budú zhodnotené čo najširšie dohody o voľnom obchode s Arménskom a Gruzínskom. Taktiež podporujeme Komisiu a Radu, aby zaviedli opatrenia, ktoré by pomohli krajinám Južného Kaukazu ťažiť čo najviac zo všeobecného systému výhod.
<SPEAKER ID="432" NAME="Silvia-Adriana Ţicău">
spravodajkyňa pre stanovisko Výboru pre priemysel, výskum a energetiku. - (RO) Prostredníctvom pristúpenia Rumunska a Bulharska sa Únia stala hlavným aktérom v oblasti Čierneho mora. Tento región má geostrategický význam pre bezpečnosť Únie a diverzifikáciu dodávok energie, keďže je blízko Kaspického mora, Stredného východu a Strednej Ázie.
<P>
Princípy Únie nemôžu byť podporované výlučne na základe politických hodnôt. Je potrebné podporovať otvorené, transparentné trhy v regióne.
<P>
Výbor pre priemysel, výskum a energetiku (ITRE) zdôrazňuje dôležitosť projektu Nabucco na diverzifikáciu zásobovania a vyzýva členské štáty, aby zabezpečili jeho realizáciu spolu so svojimi partnermi. Vítame vymenovanie koordinátora pre tento prioritný projekt európskeho záujmu.
<P>
Aby sa zabezpečil medzinárodný obchod a preprava ropy a plynu v tejto oblasti, je nevyhnutné rozvinúť infraštruktúru prístavov na pobreží Čierneho mora a Dunaja. Výbor ITRE vyjadruje ľútosť nad nedostatkom koordinácie investícií do projektov energetiky, dopravy a turizmu v oblasti a upozorňuje na riziká znečistenia v Čiernom mori.
<P>
Výbor ITRE uznáva dôležitosť čiernomorského fóra a Organizácie pre hospodársku spoluprácu v oblasti Čierneho mora a odporúča, aby bola zavedená európska dimenzia pre Čierne more na základe modelu Severnej dimenzie.
<SPEAKER ID="433" NAME="Bernd Posselt" LANGUAGE="DE">
Vážená pani predsedujúca, nemôžeme diskutovať o Južnom Kaukaze bez toho, aby sme spomenuli našu bývalú kolegyňu Ursulu Schleicherovú, ktorá sa mimoriadne zaujímala o tento región, a ktorej vďačíme za skutočnosť, že kolonialistické pomenovanie "Zakaukazsko" bolo zmenené na pomenovanie "Južný Kaukaz." Tento región pozostáva z troch veľmi rozdielnych krajín so starovekými kultúrami, ktoré trpeli v nedávnej minulosti počas kolonializmu a neokolonializmu. Preto musíme pristupovať k tomuto regiónu veľmi citlivo.
<P>
Arméni v západnom Arménsku boli obeťami genocídy, čo znamená, že aj dnes Turecko uvažuje o súčasnom Arménsku, t. j. východnom Arménsku v súvislosti s neprijateľnou blokádou. Gruzínsko bolo kolóniou Ruska a zvlášť Sovietskeho zväzu, čo znamená, že ešte stále sú využívané súčasné separatistické sily v Gruzínsku a sú zneužívané Moskvou s cieľom destabilizovať túto krajinu. Azerbajdžan je v podobnej situácii.
<P>
Z týchto dôvodov musíme zohrať my v Európskej únii silnú úlohu v tomto regióne, nakoľko to je región, kde sme to neboli výnimočne my Európania, ale iní, kto presadzoval pomýlený rozvoj. Preto máme výnimočnú príležitosť robiť sprostredkovateľa, zavádzať demokraciu a stabilizovať a musíme zosúladiť protichodné zásady a záujmy. Prirodzene, týka sa to stabilných hraníc, ale takisto práva národov na sebaurčenie.
<P>
Musíme podporiť práva menšín v čo najväčšej možnej miere, ale zároveň musíme zabrániť ničivému separatizmu. Musíme ochrániť hospodárske a geopolitické záujmy, ale zároveň musíme chápať, že tieto krajiny nie sú kolónie, ale partneri so svojimi vlastnými záujmami a vlastnou dôstojnosťou a zaslúžia si, aby ich dôstojnosť bola v konečnom dôsledku uznaná.
<P>
Preto sa správa pani Polferovej význačným spôsobom venuje tejto zložitej otázke a ďakujem aj pani komisárke za obrovské úsilie, ktoré vynakladá v mene tohto regiónu.
<SPEAKER ID="434" NAME="Adrian Severin">
v mene skupiny PSE. - Pani predsedajúca, Zakaukazsko je regiónom najväčšej dôležitosti nielen pre Európsku úniu, ale aj pre väčšinu globálnych hráčov. Som presvedčený, že Európska únia by mala v tomto regióne definovať svoje záujmy. V podstate sa tieto záujmy skladajú z pokojného a stabilného južného Kaukazu, z dostatočne veľkého slobodného a integrovaného trhu, z otvorenej oblasti pre bezpečný tranzit strategických tovarov a z inštitúcií a zákonov, ktoré sú súčinné s inštitúciami a zákonmi Európskej únie.
<P>
S cieľom podporovať svoje záujmy by Európska únia mala vybudovať primerane rozdielne a konkrétne dvojstranné vzťahy so štátmi spomenutého regiónu. Podstata dvojstranných vzťahov by mala byť výsledkom nášho strategického regionálneho prístupu a nie naopak.
<P>
Keďže krajinám z oblasti Zakaukazska nemôžeme ponúknuť členstvo v Európskej únii, musíme im ponúknuť model Európskej únie a výraznou mierou im pomáhať, aby ho pozdvihli na vyššiu úroveň. Európska únia by sa nemala rozpakovať, využiť na dosiahnutie svojich regionálnych cieľov na južnom Kaukaze všetky prostriedky. Súčasne musíme uznať, že aj iní medzinárodní hráči majú v tomto regióne svoje záujmy. Musíme uznať, že Európska únia pravdepodobne nemôže sledovať svoje priority bez spolupráce s ostatnými globálnymi aktérmi.
<P>
Niektoré z nevyriešených konfliktov v oblasti sú v skutočnosti súčasťou širšieho spojitého problému, ktorý súvisí s postsovietskym postavením Ruska. Európska únia by preto mala tento problém odvážne riešiť. Mala by sa usilovať o nájdenie riešenia rokovaniami, pokiaľ ide o spôsob, akým musia Rusko, Európska únia a ostatní globálni hráči zdieľať zodpovednosť za garantovanie udržateľnej regionálnej a globálnej stability a bezpečnosti.
<P>
Na druhej strane musíme pripustiť, že v Zakaukazsku na seba narážajú zásady územnej integrity a sebaurčenia. Podľa môjho názoru by sa táto kolízia zásad dala prekonať kombináciou regionálnej integrácie podľa komunitárneho vzoru Európskej únie, s primeraným využitím vnútorného sebaurčenia, postúpenia právomocí a autonómie. Vyžadovalo by si to rokovania v dobrej viere, politickú vôľu, pragmatického ducha a dodržiavanie ustanovení medzinárodného práva. Pre Európsku úniu je to príhodný čas, prejsť v zakaukazskej oblasti od sľubov k činom. Dúfam, že sa to naozaj stane.
<SPEAKER ID="435" NAME="Janusz Onyszkiewicz" LANGUAGE="PL">
Vážená pani predsedajúca, rád by som sa odvolal na záverečné slová predchádzajúceho rečníka. Ide vybudovanie prepravných ciest pre plyn a ropu cez Čierne more.
<P>
Všetci v Európskej únii hovoríme, že sú to strategické projekty, a že projekt Nabucco je strategický projekt. Hovoríme to už roky, ale nič sme pre to nikdy neurobili. Otázka je: Ak je to také zložité, prečo nemôžeme využiť nejaké finančné zdroje, ako to bolo v prípade projektu Galileo, aby bol tento projekt zrealizovaný? Ak v tejto záležitosti neurobíme praktické a viditeľné kroky, postavia čoskoro Rusi svoj vlastný ropovod cez Čierne more a výsledok bude, že celý náš rozsiahly program diverzifikácie prepravných ciest zlyhá.
<P>
Je to tiež o niečom inom. Je to o tom, že Európa získa zásoby z celého regiónu Kaspického mora. Samotný Azerbajdžan môže zásobovať Európu po dobu päť rokov tretinou plynu, ktorý v súčasnosti Európa odoberá z Ruska, ale je tu ešte aj Kazachstan a Turkménsko. Aby sme však prevádzkovali ropovody, ktoré neprechádzajú Ruskom z týchto oblastí, musíme vyriešiť problém postavenia Kaspického mora; inými slovami budeme musieť urobiť konečné rozhodnutie o tom, či je to jazero alebo more. Najrozumnejšie a najužitočnejšie riešenie by bolo všeobecne uznať, že Kaspické more je more, pretože by to uľahčilo vybudovanie plynovodov alebo iných potrubí cez jeho vody, či už z Turkménska alebo z Kazachstanu.
<P>
Môžem potom v tejto súvislosti naliehať na orgány Európskej únie, aby prestali neustále opakovať stanovisko, že problém Nabucco a problém s ropovodom Odesa-Brody-Gdańsk predstavujú pre Európsku úniu dôležité problémy? Musíme začať konať, lebo inak sa tam dostanú pred nami iní.
<SPEAKER ID="436" NAME="Adam Bielan" LANGUAGE="PL">
Vážená pani predsedajúca, tiež by som rád zablahoželal pani Polferovej k vypracovaniu tejto výbornej správy.
<P>
Naša dnešná rozprava sa týka o regióne, ktorý má pre celú Európsku úniu osobitný význam, región, ktorý je neobyčajne významný pre energetickú bezpečnosť EÚ. Názov správy Účinnejšia politika EÚ pre Južný Kaukaz: od sľubov k činom, svedčí o tom, že Európska únia je v posledných rokoch neobyčajne pasívna, čo sa týka tohto regiónu. Južný Kaukaz je však región, o ktorý bojujú všetky najdôležitejšie medzinárodné subjekty, nielen Európska únia, ale aj Rusko, Spojené štáty a Čína. Je to región s neobvykle rýchlym hospodárskym rastom. Stačí povedať, že hospodársky rast v Azerbajdžane prekročil v roku 2006 úroveň 35 %.
<P>
Tento rok však môže byť prelomový; rok 2008 môže byť krízový. Nerobme si ilúzie: Príklad Kosova môže byť použitý gruzínskym severným susedom ako zámienka pre porušenie územnej celistvosti tejto krajiny. Dúfam preto, že Európska únia nedovolí Rusku podporovať separatistické snahy v Abcházsku a v Južnom Osetsku.
<SPEAKER ID="437" NAME="Marie Anne Isler Béguin" LANGUAGE="FR">
Vážená pani predsedajúca, pani komisárka, v prvom rade gratulujem našim dvom spravodajcom. Správa pani Polferovej prichádza vo vhodnej chvíli, pretože na príklade udalostí v Gruzínsku môžeme priamo vidieť ťažkosti budovania demokracie.
<P>
Táto správa je vyvážená a stanovuje hlavné geostrategické výzvy Južného Kaukazu. Je dôležité pamätať si, že susedské politiky nás zaväzujú k tomu, aby sme podporovali a sprevádzali tieto krajiny. Máme voči nim politickú a morálnu zodpovednosť, ale aj oni majú zodpovednosť voči nám, konkrétne zodpovednosť týkajúcu sa ľudských práv a slobody prejavu, ako ste zdôraznili, pani komisárka.
<P>
V týchto troch krajinách by sa naša podpora mala týkať aj riešenia konfliktov. V súčasnosti EÚ len riadi tieto konflikty. Bez politickej dohody medzi Arménskom a Azerbajdžanom o Náhornom Karabachu, bez mierového plánu medzi Gruzínskom na jednej strane a Južným Osetskom a Abcházskom na strane druhej, tieto krajiny nebudú schopné obnoviť vzťahy vybudované na dôvere alebo vybudovať trvalú stabilitu medzi sebou ani s ich väčšími susedmi.
<P>
Čo sa týka podpory demokracie, robíme to každý deň. Žiaľ, udalosti, ktoré otriasli Gruzínskom ho posunuli do politickej krízy, keď opozícia vyšla do ulíc protestovať proti výsledkom prvého kola prezidentských volieb a táto kríza doteraz pretrváva.
<P>
Samozrejme v reakcii na výzvu na odstúpenie, prezident Saakašvili narýchlo vyhlásil voľby, čím zastihol opozíciu nepripravenú a dal im veľmi málo času na prípravu na voľby. Volebná kampaň nebola spravodlivá, pretože dvaja kandidáti boli schopní použiť podstatne väčšie finančné prostriedky ako ostatní. Pochopiteľne kampaň bola znehodnotená obvineniami a odhalením prípravy povolebného štátneho prevratu opozičným kandidátom, ale napriek tomu musíme poznamenať, že vo volebný deň, a my sme tam ako pozorovatelia boli, naši pozorovatelia nehlásili žiadne väčšie incidenty, a pritom doteraz nebolo toľko volebných pozorovateľov v takej malej krajine.
<P>
Spolu s medzinárodnou komunitou a národnými a medzinárodnými mimovládnymi organizáciami sme boli svedkami všeobecnej slobody prejavu občanov, hoci sme spozorovali mnohé nezrovnalosti, ale nič systematické.
<P>
V našej správe sme zdôraznili povinnosť pokračovať v súdnych konaniach, vziať do úvahy všetky sťažnosti a nepovažovať výsledky za konečné, pokiaľ nebudú prešetrené všetky spory. Mnohé výsledky z volebných miestnosti boli preto zrušené.
<P>
Do dnešného dňa však situácia nie je vôbec vyriešená a musíme naďalej vyzývať vodcov Gruzínska vo všetkých politických stranách, aby obnovili dialóg a pokračovali v ňom. Musíme vyzývať úrady, aby si vypočuli sťažnosti opozície a musíme vyzývať opozíciu, ktorá získala vierohodnosť počas týchto volieb, aby prijala svoj podiel zodpovednosti za navrhnutie zmieru, pretože Gruzínsko sa skutočne musí dostať naspäť tam, kde bolo predtým, na miesto, ktoré zaujímalo po ružovej revolúcii, čiže na miesto krajiny, ktorá skoncovala s násilím a nestabilitou. Toto žiadajú ľudia v Gruzínsku a toto dnes žiadajú aj od Európskej únie a my musíme stáť pri nich.
<SPEAKER ID="438" NAME="Athanasios Pafilis" LANGUAGE="EL">
Vážená pani predsedajúca, chcel by som vyjadriť znepokojenie nad vývojom v tomto regióne obývanom miliónmi pracovníkov mnohých rôznych národností. Tento vývoj ich značne ohrozuje vzhľadom na zosilňovanie imperialistických zrážok medzi Spojenými štátmi, Ruskom a Európskou úniou v súvislosti s energetickými zdrojmi a kontrolou trhu a prepravnými trasami pre energiu. Zvyšok je rétorika.
<P>
Žiaľ, rozšírenie NATO s cieľom zahrnúť krajiny v regióne, a blížiace sa pričlenenie Ukrajiny a Gruzínska, sú ešte ďalšie okolnosti, ktoré prispievajú k destabilizácii v regióne. K nestabilite prispievajú aj zahraničné základne a vojská umiestnené v citlivých lokalitách križovatiek, akoby sa pripravovali na nový závažný vojnový konflikt.
<P>
Nedávne správy o tom, že 3 000 amerických vojakov má byť umiestnených v regióne Burgasu v Bulharsku, kde začína nový ropovod Burgas-Alexandroupolis, potvrdzujú všetko, o čom hovoríme a sú dôvodom na veľké znepokojenie.
<P>
Podobne znepokojujúca je informácia o prípravách na trvalú prítomnosť zahraničných námorných síl v Čiernom mori a Kaspickom mori z krajín nepatriacich do regiónu, ako sú Spojené štáty.
<P>
Pani komisárka, blížiaca sa nezávislosť Kosova podporovaná Spojenými štátmi a Európskou úniou otvorí Pandorinu skrinku pre celý rad podobných otázok v regióne, o ktorom diskutujeme. Abcházsko, Južné Osetsko, Krym, Podnestersko, Náhorný Karabach a ďalšie problémy týkajúce sa menšín, či už existujúce alebo ohlasované spormi.
<P>
Politika dvojitých noriem, ktorú prijímate zruinuje región a bude viesť k ďalšiemu krviprelievaniu. Len predstierate, že sa zaujímate o územnú celistvosť Gruzínska a Azerbajdžanu. Nakoľko Európska únia sa zaujíma len o nájdenie spôsobov ako preniknúť do regiónu, navrhuje zorganizovať "tri-plus-tri" konferenciu o bezpečnosti a spolupráci v Južnom Kaukaze vrátane účasti šiestich štátov: tri štáty Južného Kaukazu na jednej strane a Európska únia, Spojené štáty a Rusko na strane druhej. Je to skutočne návrh na uzákonenie prítomnosti Spojených štátov.
<P>
Veríme, že nemáte právo zatiahnuť národy Európy do oportunistických plánov slúžiacich záujmom nadnárodných spoločností, ktoré bohatnú, len aby ste zhrabli zisk z ťažby ropy.
<SPEAKER ID="439" NAME="Bastiaan Belder" LANGUAGE="NL">
Vážená pani predsedajúca, dôležitosť Južného Kaukazu ako energetického koridoru pre Európsku úniu nemožno podceňovať. Čo sa inak stane s našim cieľom diverzifikácie energie? Preto úplne súhlasíme so správou pani Polferovej.
<P>
Analytik Vladimír Socor vysvetlil funkciu koridoru na Južnom Kaukaze výstižne. Železnica Azerbajdžan-Gruzínsko-Turecko by narušila monopol Ruska v oblasti železničnej dopravy z Kazachstanu a iných štátov Strednej Ázie rovnakým spôsobom, ako ropovody cez Južný Kaukaz znižujú monopol Ruska v preprave ropy a plynu zo Strednej Ázie. K tomu môžeme pridať azerbajdžanské dodávky energie potrebné na realizáciu projektu Nabucco.
<P>
Ak chce Európska únia získať čo najviac z Južného Kaukazu ako energetického koridoru, je predovšetkým nevyhnutné, aby v Gruzínsku, Arménsku a Azerbajdžane prevládla vnútorná politická stabilita. Žiaľ, v týchto krajinách neexistuje v tejto záležitosti spoločenská zhoda. Predstavuje to konkrétnu úlohu pre EÚ. Politická stabilita je nevyhnutná aj na regionálnej úrovni. Brusel je oprávnený a povinný zapojiť do tejto otázky kandidátsku krajinu Turecko, keďže vypuknutie vojenského sporu v konflikte o Náhorný Karabach je veľmi reálna možnosť z dlhodobého hľadiska vzhľadom na štvornásobné zvýšenie azerbajdžanskej vojenskej kapacity a zvýšenie vonkajšej pomoci, ktorú v tejto súvislosti Baku v súčasnosti dostáva.
<SPEAKER ID="440" NAME="Sylwester Chruszcz" AFFILIATION="NI">
(PL) Vážená pani predsedajúca, sledujeme situáciu na Kaukaze s veľkým znepokojením a záujmom. Arménsko a Gruzínsko sú krajiny nielen geograficky, ale aj civilizačne veľmi blízke Európe.
<P>
Rád by som vyjadril podporu všetkým demokratickým silám v týchto krajinách a iniciatívam zameraným na podporu demokracie a hospodárskeho rozvoja pre kaukazské národy. Stabilizácia v tomto regióne je v záujme všetkých krajín v regióne, ale aj ich partnerov a susedov vrátane krajín Európskej únie. Je v našom záujme podporiť všetky národy regiónu, hlavne v oblastiach ľudských práv a slobody médií Dúfam, že arménske, azerbajdžanské a gruzínske úrady zabezpečia slobodu prejavu a slobodu médií v období pred voľbami, ktoré región očakáva v roku 2008.
<P>
Nedávno mali občania Gruzínska možnosť vyjadriť svoju demokratickú vôľu v prezidentských voľbách. Hoci prezident Saakašvili vyšiel z tohto ľudového hlasovania víťazne, znepokojujú ma rozsiahle protesty opozície, ktoré sa snažia spochybniť výsledky volieb. Tiež ma znepokojujú nedávne udalosti v tejto krajine, ktoré skončili brutálnym potlačením pokojných demonštrácií, zatvorením nezávislých médií a vyhlásením výnimočného stavu.
<P>
Rád by som tiež vyjadril moje pochybnosti týkajúce sa zhoršovania situácie ľudských práv a slobody médií v Azerbajdžane. Nezabúdajme na malé a historické národy Kaukazu, ľudí z Abcházska a Osetska, ktorých právo na sebaurčenie by malo byť zohľadnené v rámci mnohostranného dialógu s gruzínskymi úradmi. Vzájomné porozumenie a dialóg sa tiež vyžadujú v súvislosti so situáciou v Náhornom Karabachu, kde by sa mali zohľadniť snahy arménskej časti spoločnosti o nezávislosť a zmierlivo vyriešené vzhľadom na očakávania azerbajdžanskej populácie a národnosti.
<P>
Všetky strany by si mali uvedomiť, že ich budúcnosť a prosperita závisí od toho, či dospejú k porozumeniu a vybudujú vzájomné vzťahy založené na mieri a vzájomnej dôvere.
<SPEAKER ID="441" NAME="Árpád Duka-Zólyomi" AFFILIATION="PPE-DE">
(HU) Ďakujem veľmi pekne, vážená pani predsedajúca. Pravidelne sa venujeme situácii a vývoju v regióne Južného Kaukazu. Postupná realizácia dokumentu o medziparlamentnej spolupráci a posilnení Európskej susedskej politiky a realizácia akčných plánov vyústia do pozitívneho vývoja.
<P>
Rád by som prejavil uznanie pani Polferovej, ktorá presne a rozhodne zhodnotila a formulovala tieto komplikované problémy. Správa, ktorú vypracovala, jasne stanovuje ciele: okrem budovania demokracie, právneho štátu, blahobytu a bezpečnosti aj budovať trhové hospodárstvo, účelne podporovať hospodársky rozvoj a vytvoriť energetickú bezpečnosť.
<P>
Ekonomický rast je z roka na rok vyšší, ale je pravda, že účinok, ktorý by to malo mať na hospodárske a sociálne podmienky obyvateľstva, nie je viditeľný. Potrebujeme účinnú politiku EÚ na posilnenie krehkej demokracie a zabezpečenie skutočnej slobody združovania, médií a prejavu.
<P>
Príklad Gruzínska dokazuje, akú dôležitú úlohu zohráva pravidelný dialóg medzi úradmi a občianskou spoločnosťou, alebo dialóg s protivníkom. Základný problém je dosiahnutie politickej stability v regióne, ktorý postihli tri konflikty. Zatiaľ musíme čeliť skutočnosti, ktorá znamená stálu neistotu, hlavne podvratné snahy superveľmocenskej politiky Ruska. Som presvedčený, že EÚ musí v tejto záležitosti vystupovať rozhodnejšie proti Rusku.
<P>
Problém Náhorného Karabachu je zvlášť znepokojujúci. Napriek tomu, že minská skupina pracuje dôsledne, nepohli sme sa z miesta. Proces vyjednávania musí byť dodržaný, a preto považujem obidve základné zásady za dôležité: rovnaké zaobchádzanie s regionálnou celistvosťou a právom na sebaurčenie. Prvým krokom však je nevyhnutne oslobodenie obsadených oblastí okolo Náhorného Karabachu, návrat utečencov a stabilizácia regiónu. Len týmto spôsobom možno rozhodnúť o budúcom postavení Náhorného Karabachu. Ďakujem vám za pozornosť.
<SPEAKER ID="442" NAME="Alexandra Dobolyi" AFFILIATION="PSE">
Pani predsedajúca, najprv by som sa chcela poďakovať pani Polferovej za vynikajúcu prácu a príkladnú spoluprácu. Európsky parlament touto správou vysiela hlasné a jasné posolstvo. Posolstvo, že by sa EÚ mala v Zakaukazsku výraznejšie angažovať. Posolstvo, že EÚ môže v regióne zohrávať rozhodujúcu úlohu a posolstvo, že EÚ by mala zvýšiť svoju finančnú a technickú pomoc Gruzínsku, Arménsku a Azerbajdžanu, aby im pomohla uskutočniť reformu verejnej správy a vybudovať ich demokratické inštitúcie, povzbudiť občiansku spoločnosť, vzájomne spolupracovať a posilniť záväzok týchto štátov, pokiaľ ide o európske hodnoty dodržiavania ľudských práv, základných slobôd a právneho štátu.
<P>
Toto sú základné princípy EÚ, ale ako som už v tomto parlamente opakovane uviedla, musíme akceptovať, že zlepšenia v tých oblastiach sú postupným procesom, ktorý potrvá nejaký čas. Podľa môjho názoru sa všetky tri krajiny uberajú správnym smerom, pomaly a niekedy neúspešne, ale držím sa skutočnosti, že situácia sa oproti tej spred pár rokov zlepšila.
<P>
Pokiaľ ide o gruzínske voľby, k tomu, čo už povedali moji kolegovia, nemám čo dodať. Ako som už uviedla, situácia je krokom vpred, ale ešte stále sa toho musí veľa urobiť. Pokiaľ ide o otázky tzv. zmrazených konfliktov, každý bude súhlasiť s tým, že nájdenie mierového riešenia je kľúčom k dosiahnutiu politickej stability. Najmä, pokiaľ ide o konflikt v Náhornom Karabachu, patrím k tým, ktorí podporujú riešenie založené na zásadách územnej celistvosti a práva na sebaurčenie. Taktiež patrí k tým, ktorí sú presvedčení, že nové bezpečnostné dohody sú potrebné na vybudovanie dôvery medzi odlišnými stranami a na skončenie pomalého, ale pretrvávajúceho procesu súperenia pri demilitarizácii regiónu.
<P>
Ako som už uviedla, potrebné je intenzívnejšie angažovanie sa zo strany EÚ a medzinárodného spoločenstva. Situácia označovaná ako "ani vojna, ani mier" je zdrojom nestability a predovšetkým EÚ môže a mala by poskytnúť regiónu svoje skúsenosti a výsledky v budovaní mieru, hospodárskej prosperity a demokracie.
<SPEAKER ID="443" NAME="Samuli Pohjamo" AFFILIATION="ALDE">
(FI) Vážená pani predsedajúca, v prvom rade by som chcel zablahoželať spravodajkyni pani Polferovej k výbornej správe, ktorá predstavuje dôkladný prehľad situácie v Južnom Kaukaze a príležitostí, ktoré ponúka európska susedská politika v regióne.
<P>
Rozšírenie európskej susedskej politiky na Arménsko, Azerbajdžan a Gruzínsko predstavuje dôležitý krok vpred v angažovanosti Únie v tomto regióne. Avšak len názov správy "od sľubov k činom" postačuje na to, aby povzbudil Úniu k aktívnejšiemu zapojeniu v regióne. Európska susedská politika bude zároveň príležitosťou pre krajiny Južného Kaukazu na užšiu spoluprácu s Úniou.
<P>
Veľa výziev regiónu však vyžaduje efektívnejšie konanie na strane Únie a navyše zo strany krajín Južného Kaukazu väčšiu zodpovednosť a oddanosť tomuto partnerstvu. Jedným z hlavných cieľov je mierumilovné vyriešenie mnohých miestnych konfliktov. To prinesie stabilitu do regiónu a zlepší jeho šance na samostatný rozvoj.
<P>
Chcem zdôrazniť dôležitosť podpory občianskej spoločnosti a rozvoja kontaktov medzi ľuďmi pri budovaní demokracie a vlády zákona. Napríklad cezhraničné projekty podporované EÚ sú nástrojmi na obnovenie dialógu a zvýšenie dôvery medzi stranami. Ale na dosiahnutie týchto cieľov je potrebné, aby príslušné krajiny súhlasili, že nebudú brániť programom a projektom vytvoreným na tento účel.
<P>
Okrem toho možno užšie vzťahy skutočne dosiahnuť len znížením obmedzení v pohraničnom styku, výmennými študentskými a žiackymi programami a zjednodušením pohybu výskumných pracovníkov, vyšetrovateľov, umelcov, podnikateľov a novinárov.
<P>
Podľa Výboru pre medzinárodný obchod by vývoj vízového režimu medzi krajinami južného Kaukazu a EÚ tiež zlepšil obchodnú a hospodársku spoluprácu.
<SPEAKER ID="444" NAME="Inese Vaidere" AFFILIATION="UEN">
(LV) Vážené dámy, vážení páni, v Južnom Kaukaze v situácii, kde sú konfliktné záujmy niekoľkých vplyvných geopolitických účastníkov, je dôležité rozpoznať ich skutočný vplyv. Správa sa vo veľkej miere vyhýba uznaniu skutočnej úlohy Ruska v tomto regióne. Naša skúsenosť v pobaltských štátoch nám ukazuje, že príčinou mnohých problémov je neo-imperialistická zahraničná politika Ruska a jeho túžba získať vplyv v oblastiach, kde ho stratilo. Nemôžem súhlasiť s názorom vyjadreným v správe, že členstvo v NATO môže podporiť obnovenie konfliktu v Abcházsku a Južnom Osetsku. Mali by sme poznamenať, že viac ako 70 % obyvateľstva Gruzínska v skutočnosti volilo členstvo v NATO, ale pravdupovediac Rusko skomplikovalo situáciu podporou zmien v etnickom zložení a zložení obyvateľstva. Nemôžeme prehliadať vôľu ľudí priblížiť sa k západnej demokracii. Dôkazom demokratického pokroku v Gruzínsku sú aj prezidentské voľby, ktoré sa uskutočnili 5. januára a prebehli viac-menej v súlade s medzinárodnými štandardami. Je možné, že sme boli príliš kritickí, čo sa týka Azerbajdžanu, nakoľko ukázali túžbu dodržiavať ľudské práva. V decembri bolo prepustených 119 väzňov vrátane novinárov na základe prezidentského dekrétu. Európska únia sa musí aktívnejšie zapojiť do riešenia zdĺhavých konfliktov, čo je predpokladom pre stabilitu a rozvoj. Prvým krokom by mohlo byť povzbudenie výmeny ruských vojenských síl za medzinárodné mierové jednotky. Musíme hovoriť s Ruskom zrozumiteľným jazykom. Rozprávať v bájkach nie je spôsob ako sa posunúť od sľubov k činom. Ďakujem vám.
<SPEAKER ID="445" NAME="Jiří Maštálka" AFFILIATION="GUE/NGL">
Pani predsedníčka, po prvé by som sa chcel veľmi poďakovať pani komisárke, že odpovedala na moju otázku, ktorá sa týkala trestnej zodpovednosti osôb v Gruzínsku. Ide o veľmi citlivú otázku, ktorá sa riešila aj v predvolebnej diskusii v Gruzínsku. Chcel by som povedať, že rečníčka predo mnou uviedla, že Rusko má imperiálne úmysly. Áno, je to možné. Ale musím povedať, že Kaukaz nie sú ani Alpy, ani Pyreneje. Kaukaz je len Kaukaz. A je potrebné, aby sme to chápali v tomto geografickom zmysle. Mal som pripravené dlhšie vystúpenie, ale zhrniem svoju pozorovateľskú misiu volieb v Gruzínsku do siedmich bodov.
<P>
Po prvé, rovnako ako prevažná väčšina obyvateľov regiónu Kaukazu si aj my v západnej, strednej a východnej Európe želáme, aby v tomto regióne vládla stabilita. Je možné, že stabilita sa dosiahne s podporou Spojených štátov alebo Európskej únie. Po druhé, našou povinnosťou ako poslancov Európskeho parlamentu je pýtať sa, akým spôsobom boli použité finančné prostriedky, ktoré poskytla Európska únia na príslušné programy, nie na voľby pre pána prezidenta Sakašviliho. Po tretie, je veľmi sympatické, že staronový prezident vyzýva k dialógu s Ruskom. Platí však pravidlo, že rovnako ako pri oficiálnych tancoch, ak vyzvete dámu do tanca, neznamená to, že budete tancovať podľa toho, ako chce ona. Chcem tým povedať, že ak prezident Sakašvili vyzýva k dialógu s Ruskom, je nevyhnutné, aby aj druhá strana chápala, že je to úprimné vyzvanie do tanca. Po štvrté, všetky štáty vrátane Spojených štátov amerických a Európskej únie majú záujem o Kaukaz. Európska únia je však na Kaukaze veľmi málo viditeľná., Priznám sa, pani komisárka, že záujmy Európskej únie v tomto regióne nie sú zreteľný, vrátane chudoby. V tomto zmysle zrejme bude treba našu spoločnú európsku politiku lepšie formulovať nielen slovne, ale aj činmi a finančne .
<SPEAKER ID="446" NAME="Derek Roland Clark" AFFILIATION="IND/DEM">
Pani predsedajúca, nemôžem podporiť čiernomorskú politiku. Pohltí obrovské množstvo peňazí. Moja krajina je druhým najväčším financovateľom EÚ a naša vláda sa iba teraz rozhodla znížiť náš rabat EÚ o 1 miliardu GBP ročne.
<P>
Najprv bude jedným z hlavných bodov tejto politiky uľahčenie dodávky plynu a ropy na Západ. Pred dvoma rokmi sme videli, ako okolo Vianoc zastavilo Rusko dodávku plynu Ukrajine. Doteraz Rusko iba napínalo svaly, ale keď raz získa väčší podiel na energetických dodávkach Západu, kto sa odváži povedať, že to neurobí opäť - nám všetkým? Európa sa v energetike musí stať sebestačnejšou. Nie prostredníctvom zbytočnej veternej energie, ani prostredníctvom biopalív. Ak vo svete existuje nedostatok obilia, je šialenstvom, nahradiť nedostatok palív nedostatkom potravín. Takmer až keď bolo po termíne, ohlásila moja vláda program budovania atómových elektrární novej generácie, dúfajúc, že doženie Francúzsko, t. j. že 70 % elektriny bude pochádzať z atómovej energie. Mali by sme a musíme robiť viac, využívať prístup k výrobe vodíka a vyvinúť technológiu na jeho využitie namiesto ropy.
<P>
Ak EÚ skutočne záleží na tom, aby sme znížili našu závislosť na nestabilných režimoch a priveľmi dlhých dodávacích zariadeniach, mala by financovať budovanie atómových elektrární na celom kontinente. Potom, a iba potom, budeme mať k dispozícii peniaze na poskytovanie pomoci chudobnejším regiónom v okolí Čierneho mora. Pumpovanie peňazí do tohto regiónu iba viac oddiali sľúbené financovanie 10 nových východných členských štátov. Je to sľub, ktorý treba dodržať. Keď spomínam sľuby - v Británii nám sľúbili referendum o európskej ústave, o Lisabonskej zmluve, nazvite to, ako len chcete. Ja teraz v tomto parlamente požadujem, aby EÚ o zmluve uskutočnila referendum vo všetkých členských štátoch, vrátane Spojeného kráľovstva. Spýtajte sa ľudí.
<SPEAKER ID="447" NAME="Georgios Papastamkos" AFFILIATION="PPE-DE">
(EL) Vážená pani predsedajúca, dámy a páni, Organizácia pre hospodársku spoluprácu v oblasti Čierneho mora je veľmi vyspelý regionálny orgán zapojený do neustálej, intenzívnej a rozsiahlej spolupráce. Okrem toho vytvára fórum pre kontakt medzi Európou a Áziou. Je to fórum pre tvorivé vyjadrenie, rôzne kultúry, rôzne etnické skupiny a náboženstvá.
<P>
Organizácia pre hospodársku spoluprácu v oblasti Čierneho mora je vyzvaná, aby zohrávala dôležitú úlohu v zabezpečovaní mieru, stability a prosperity v regiónoch, ktoré čelia veľkým výzvam, ako sú Balkán a Kaukaz, rovnako aj v budovaní eurázijského hospodárskeho priestoru.
<P>
Geostrategický a hospodársky význam rýchlo sa rozvíjajúceho regiónu Čierneho mora je nepopierateľný. Obzvlášť dôležitý je rozvoj námorného spojenia, cestnej dopravy a koridorov, ako aj spolupráca v energetickej oblasti spolu s podporou trvalo udržateľného rozvoja.
<P>
Vzťahy medzi EÚ a čiernomorským regiónom získali novú dynamiku vďaka oznámeniu Komisie o spolupráci s čiernomorským regiónom. Oznámenie nesie pečať pani komisárky Ferrerovej-Waldnerovej. Myslím si však, že je potrebný široký, súdržný, strategický prístup k tejto oblasti. Tiež podporujem inštitucionalizáciu medziparlamentnej spolupráce medzi Európskym parlamentom a parlamentným zhromaždením Organizácie pre hospodársku spoluprácu v oblasti Čierneho mora.
<P>
Na záver mi dovoľte zdôrazniť mimoriadne konštruktívnu úlohu, ktorú zohráva moja krajina, Grécko so svojou dvojitou totožnosťou ako členskej krajiny EÚ a BSEC, pri posilňovaní spolupráce v rámci BSEC a na medziregionálnej úrovni v rámci EÚ.
<P>
Rád by som skončil blahoželaním dvom spravodajcom, hlavne pani Anastaseovej, rovnako aj pani komisárke za jej produktívny príspevok pri predstavení spoločných priorít týchto dvoch štruktúr. Pani komisárka, stále si myslím, že by sme mali byť ešte odvážnejší a mali by sme začať inštitucionalizovanú medziregionálnu spoluprácu medzi EÚ a čiernomorským regiónom.
<SPEAKER ID="448" NAME="Hannes Swoboda" AFFILIATION="PSE">
(DE) Vážená pani predsedajúca, rád by som v prvom rade poďakoval obidvom spravodajcom za ich výbornú spoluprácu. Rád by som poďakoval aj pani komisárke, pretože viem, že je oprávnene veľmi oddaná tejto oblasti a pretože verím, že chce urobiť ešte viac, ako by si možno mnohé členské štáty želali. Ponúkame jej v tom našu maximálnu podporu. Rád by som tiež využil túto príležitosť a úprimne poďakoval pánovi Semnebymu, ktorý zastupuje Radu a je tiež veľmi aktívny v tomto regióne.
<P>
Verím, že musíme dosiahnuť niečo, čo aspoň vo svojom prístupe zodpovedá tomu, čo ja a moji kolegovia neustále spomíname ako čiernomorský región EÚ. Pán Sarkozy to použil iným spôsobom na stredozemný región, konkrétne v súvislosti s rozdelením vo vnútri Európskej únie. Celá Európska únia a tento región v okolí Čierneho mora a Južného Kaukazu musí pracovať spolu v zmysle partnerstva, ako sa už vyjadrili ostatní, v záujme vyriešenia spoločných existujúcich problémov: politické problémy, napríklad z hľadiska stability, prisťahovalectva a samozrejme aj hospodárskych problémov a tu jednoducho myslím na prepravu energie.
<P>
Napríklad hociktorá krajina, ktorá by chcela byť len trocha menej závislá od Ruska, musí zabezpečiť iné kanály, ktoré vedú cez tento región, najmä Turecko. Čokoľvek si myslíte o členstve (viem, že existujú odlišné názory), Turecko zostáva dôležitým partnerom pre Európsku úniu v tomto regióne a preto samozrejme musíme zahrnúť Turecko do tejto záležitosti. Súhlasím s pánom kolegom Severinom, ktorý hovorí, že sa musíme pokúsiť vyriešiť túto záležitosť spolu s Ruskom.
<P>
To by však nemalo znamenať, že by sme mali zabudnúť na nezávislosť, samostatnosť a silu spontánneho liečenia krajín v regióne, a hovoriť, že môžeme vyriešiť záležitosti len s Ruskom. Rusko musí tiež vedieť, že podporujeme tieto krajiny v ich snahách o nezávislosť a i pri riešení konfliktov. Európa v tomto úsilí musí byť partner, jasne stojaci po boku týchto krajín. Znamená to, že čiernomorský región je veľmi dôležitý pre Európsku úniu. Nemali by sme si nechať ujsť príležitosť spoločne rozvíjať túto oblasť. Len keď čelíme Rusku spolu, budeme schopní spoločne presadzovať naše záujmy.
<SPEAKER ID="449" NAME="Henrik Lax" AFFILIATION="ALDE">
(SV) Vážená pani predsedajúca, chcem vyjadriť veľkú vďaku pani spravodajkyni Polferovej za výbornú správu. Je načase skončiť s prázdnymi sľubmi a namiesto toho konať, aby sme zabezpečili lepšie zbližovanie Južného Kaukazu a Európskej únie. Ako parlamentný spravodajca pre vízové pravidlá by som rád upriamil pozornosť na slobodu pohybu a dôrazne naliehal na Komisiu a členské štáty, aby to umožnili.
<P>
Obyvatelia susedných krajín EÚ a krajín na Kaukaze musia byť schopní plynulo sa prispôsobiť EÚ pri budovaní demokratických spoločností na základe princípov právneho štátu a fungujúcich trhových hospodárstiev, aby využili naše skúsenosti v tejto oblasti. V súčasnosti to tak nie je. Je všeobecne známe, že konzulárne služby členských štátov EÚ sú žalostne nedostačujúce v mnohých krajinách Južného Kaukazu. Sú nedostačujúce s pohľadu decentralizácie, ako aj účinnosti. Preto vyzývam členské štáty, aby začali viac spolupracovať. Vidím dve možnosti. Jedna je spomenutá v správe, o ktorej práve diskutujeme, a to je výzva na vytvorenie spoločných centier na podávanie žiadostí o víza EÚ. Žiaľ, cesta k tomuto cieľu je dlhá. Preto tiež navrhujem náhradné riešenie, konkrétne, aby štátni občania príslušných krajín v Južnom Kaukaze mali právo, bez ohľadu na cieľ ich cesty, žiadať o víza na najdostupnejšom konzuláte štátu EÚ alebo Schengenu.
<SPEAKER ID="450" NAME="Ryszard Czarnecki" AFFILIATION="UEN">
- (PL) Vážená pani predsedajúca, táto rozprava, rovnako ako správa pani Polferovej, je veľmi dôležitá. Snahou tohto hlasu z Európskeho parlamentu je dohnať 10 až 20-ročné oneskorenie. Únia počas uvedeného obdobia nemala prakticky žiadnu skutočnú politiku pre krajiny Južného Kaukazu.
<P>
Až teraz sme konečne pochopili, že Azerbajdžan, Arménsko a Gruzínsko nie sú oblasťou, v ktorej by mali byť hospodárske a politické vplyvy Ruska prirodzeným javom. Konštatujem to presne 11 dní po voľbách v Gruzínsku. Zúčastnil som sa na nich ako jeden zo šiestich pozorovateľov Európskeho parlamentu. Opäť ich vyhral prozápadne orientovaný zástupca, zástanca úplného zbližovania s Úniou a vstupu do NATO. Svoje slová by som rád zasadil aj do kontextu politického konfliktu, ktorý hrozí nám všetkým, celej Európe. Je možné, že sa rozvinie až do vojenského konfliktu medzi Gruzínskom a Ruskom v súvislosti s Južným Osetskom a Abcházskom. Jerevan, Baku a Tbilisi sú však pre energetickú politiku Únie a pre diverzifikáciu energetických zdrojov rovnako dôležité. Poďme teda, v súlade s názvom správy, od slov k činom, prejdime od prázdnych slov ku konkrétnej činnosti.
<SPEAKER ID="451" NAME="Nickolay Mladenov" AFFILIATION="PPE-DE">
(BG) Vážená pani predsedajúca, pani komisárka, dovoľte, aby som sa vrátil k slovám, ktoré pred chvíľou odzneli z úst môjho kolegu zo Spojeného kráľovstva. Keby bolo možné vyriešiť problémy týkajúce sa obchodovania s ľuďmi, energetickej nezávislosti a bezpečnosti v oblasti Čierneho mora na úkor úľav Spojeného kráľovstva, myslím, že by sme nenašli jediný členský štát, ktorý by nebol ochotný obetovať na riešenie týchto problémov 1 miliardu EUR zo svojej štátnej pokladne.
<P>
Vážení kolegovia, hlavnou myšlienkou správy pani Anastaseovej je to, že Európa potrebuje čiernomorskú politiku rovnako ako severskú dimenziu a stredomorskú politiku. Európska komisia vydala v roku 2007 k tejto problematike oznámenie a v súčasnosti už máme k dispozícii aj správu Európskeho parlamentu. Rád by som cteným kolegom pripomenul, že koncom minulého roka sme vyzvali Európsku komisiu, aby v rámci svojho programu na rok 2008 predložila konkrétne návrhy projektov a programov s cieľom zavedenia týchto politík. Nech je preto rok 2008 rokom činov týkajúcich sa čiernomorskej oblasti.
<P>
V súvislosti s diskusiou o európskych energetických otázkach by som rád poznamenal, že v správe odznela jedna veľmi dôležitá myšlienka: Oblasť Čierneho mora je pre Európu zo strategického hľadiska dôležitá, pretože môže poslúžiť zvýšením jej závislosti od jedného zdroja energie rovnako, ako môže poslúžiť pri diverzifikácii zdrojov...
<P>
zdrojov a energetickej nezávislosti. Naša správa žiada práve o to druhé. Naliehavo vás všetkých žiadam: nepripusťme, aby Európa a isté krajiny v Európskej únii zvyšovali svoju závislosť od jediného zdroja energie.
<P>
Správa prináša našim susedom veľmi dôležité posolstvo a ja si dovolím citovať ho. Vzťahy s krajinami čiernomorského regiónu by mali byť založené na "základe vzájomnej úcty, územnej celistvosti, vzájomného nezasahovania do vnútorných záležitostí a na základe zákazu použitia sily alebo hrozieb jej použitia."
<P>
Dúfam, že Európska komisia a predsedníctvo tento odkaz postúpia našim partnerom na opačnej strane Čierneho mora ako základ politiky, ktorú budeme v regióne presadzovať, a ako výzvu, aby aj oni sami presadzovali rovnaký druh politiky vo vzťahu ku krajinám na pobreží Čierneho mora, ktorým sa podarilo získať nezávislosť. Ďakujem.
<SPEAKER ID="454" NAME="Ioan Mircea Paşcu" AFFILIATION="PSE">
Pani predsedajúca, po viac ako 150 rokoch zanedbávania je čiernomorská oblasť opäť na vrchole medzinárodnej ekonomiky a politiky.
<P>
Potom, čo bola táto oblasť po dlhé roky počas studenej vojny považovaná za uzavreté jazero, sa v súčasnosti po vstupe nových aktérov, vrátane EÚ, snaží o dosiahnutie novej rovnováhy.
<P>
Po oznámení Komisie pod názvom Čiernomorská synergia: nová iniciatíva regionálnej spolupráce je aktuálna prvá správa Parlamentu ďalším krokom správnym smerom.
<P>
Avšak žiaľ, ani jeden dokument nestačí. Chýbajúca identita samotnej oblasti a tradičná citlivosť niektorých krajín voči Rusku v rovine politickej (napríklad Ukrajina, Moldavsko, južný Kaukaz a zmrazené konflikty) a hospodárskej (zvýšená závislosť Európy na ruskom plyne a chúlostivé postavenie rokovaní medzi EÚ a Tureckom), patria pravdepodobne k dôvodom, prečo sa EÚ sama obmedzila na synergiu namiesto stratégie.
<P>
Zatiaľ, čo stratégia znamená jasné ciele, konkrétne prostriedky na ich dosiahnutie a prípadne podrobný časový rozvrh, všetko upravené podľa výhodnosti pre samotný región, synergia jednoducho navrhuje pripojenie susediacich oblastí nášho záujmu k EÚ.
<P>
Stratégiu možno dosiahnuť konkrétnymi opatreniami týkajúcimi sa toho, ako EÚ rokuje s množstvom miestnych organizácií; týkajúcimi sa fyzického prepojenia tejto oblasti so zvyškom kontinentu, v čom zohráva kľúčovú úlohu rieka Dunaj, ako aj posilnenia nástroja susedskej politiky voči čiernomorskej oblasti tak, ako to navrhujem v pozmeňujúcich a doplňujúcich návrhoch svojej strany.
<P>
Záverom pár slov o Moldavsku, ktoré je poslednou jazykovou oblasťou s latinskými koreňmi mimo hraníc EÚ. Hoci Moldavsko malo rovnakú poľutovania hodnú skúsenosť zo začiatku druhej svetovej vojny ako tri pobaltské štáty, po skončení studenej vojny nezdieľalo ich pozitívny osud.
<P>
Som presvedčený, že povinnosťou Európy je túto situáciu napraviť, pokračovať v podpore úsilia Moldavska o vstup do Únie a reagovať naň. Dúfam, že sa jeho prípad konečne posúdi podľa jeho zásluhy a že krajina nezostane de facto zajatcom iných vzťahov EÚ bez ohľadu na to, nakoľko môžu byť tieto vzťahy strategické.
<SPEAKER ID="455" NAME="Olle Schmidt" AFFILIATION="ALDE">
(SV) Vážená pani predsedajúca, dovoľte mi poďakovať spravodajkyni za vynikajúcu správu o regióne, ktorý si zasluhuje našu pozornosť. Strategickosť polohy Južného Kaukazu stále rastie ako z politického, tak aj z hospodárskeho hľadiska. Všetci, nielen členovia tohto zhromaždenia, zaznamenávajú zvýšený záujem o tento región.
<P>
Je tu však bohužiaľ aj veľké množstvo možných ohnísk napätia a značné zasahovanie zo strany Ruska. Rusko má v úmysle zvýšiť svoj vplyv a dáva najavo svoj záujem o ovládanie a kontrolu procesov, akými sú dodávky ropy a plynu do Európy. Je potrebné, aby EÚ vnímala nebezpečenstvo v súvislosti s počínaním Ruska, a aby z uvedeného dôvodu posilnila svoje väzby s Južným Kaukazom. Týmto spôsobom by sme mohli získať aj užitočný a potrebný doplnkový zdroj k ruským zdrojom ropy a plynu s distribučnými trasami v severnej Európe. EÚ môže zo svojej zvýšenej zaangažovanosti iba získať.
<P>
Som členom jednej švédskej organizácie, vlastne jedným z jej zakladajúcich členov, ktorej snahou je vybudovať pevnejšie kontakty medzi Švédskom a Azerbajdžanom. Moje slová sú teda slovami človeka, ktorého postoj je priateľský. Konflikt v Náhornom Karabachu v rokoch 1991 - 1994 prinútil milión ľudí opustiť krajinu, a pritom stále nie je vyriešený. Podľa Amnesty International žije v súčasnosti v Azerbajdžane v hrozných podmienkach vyše 600 000 vnútroštátnych utečencov. Pred niekoľkými rokmi som navštívil utečenecký tábor v Azerbajdžane v blízkosti hranice s Iránom. Nikdy predtým som nevidel podobnú chudobu. Je úplne neprijateľné, aby po všetkých tých rokoch státisíce ľudí naďalej žili v takýchto ponižujúcich podmienkach. V tomto smere si vedúci predstavitelia Azerbajdžanu na čele s prezidentom Alijevom zaslúžia tvrdú kritiku. EÚ a Komisia musia v tejto oblasti urobiť viac. Na utečencov sa nesmie zabudnúť.
<P>
Dôležité je aj to, aby sme energicky zakročili aj v súvislosti so zaručením dodržiavania takého základného práva, akým je sloboda prejavu. Opoziční politici a novinári nesmú byť vystavení hrozbám a zastrašovaniu a rovnako nesmú byť väznení. Ak chce byť Azerbajdžan národom, ktorý Európa rešpektuje, musí dodržiavať základné princípy demokratického a právneho štátu.
<SPEAKER ID="456" NAME="Andrzej Tomasz Zapałowski" AFFILIATION="UEN">
. - (PL) Vážená pani predsedajúca, ako už niektorí predo mnou spomenuli, problémy, o ktorých dnes diskutujeme, sú neobyčajne dôležité. Vymedzujú oblasť činnosti Spoločenstva, ktorá bola a stále je značne zanedbávaná.
<P>
Ak si má Európska únia udržať svoju európskosť, musí sa prirodzene rozširovať a zvyšovať svoj vplyv smerom na východ. K optimizmu však neprispievajú nekonečné diskusie, napríklad o vyhliadkach niektorých krajín tohto regiónu na členstvo. Nie je potrebná ani analýza ani podrobné študovanie dokumentov, aby sme si mohli dovoliť tvrdiť, že k tejto oblasti pristupujeme, napríklad v porovnaní s Afrikou, ako k vzdialenej provincii nášho svetadielu.
<P>
Dôležité sú všetky mechanizmy spolupráce, napríklad v rámci európskej susedskej politiky. Pre tento región však nie sú cieľovou vyhliadkou, pretože nepočítajú so skutočným partnerstvom vo vzájomných vzťahoch. Pre Úniu je vážna angažovanosť v regióne spojená s vniknutím do sféry vplyvu Ruska. Znamená to, že v regióne sa budú opatrenia aj naďalej uplatňovať len v polovičnej miere. Musíme si však uvedomiť, že z dlhodobého hľadiska takáto politika neprispeje k stabilizácii oblasti. Práve naopak, je možné, že sa objavia nové napätia, pričom tých existujúcich máme už aj tak dosť.
<SPEAKER ID="457" NAME="Urszula Gacek" AFFILIATION="PPE-DE">
Pani predsedajúca, spravodajca o čiernomorskej regionálnej politike nám pripomína, že Európska únia podporuje novú energetickú infraštruktúru a životaschopné dopravné koridory pri diverzifikácii dodávateľov, ako aj trás. Hlavným príkladom takéhoto podnikania je plynovod Nabucco, ktorý bol už uznaný za prioritný projekt európskeho záujmu. Je preto poľutovania hodné, že dochádza k podkopaniu tohto projektu alternatívnym rusko-talianskym plynovodom pod názvom South Stream.
<P>
Rovnako ako poslankyňa z Poľska, vidím mnohé paralely medzi plynovodom South Stream a baltickým plynovodom North Stream. Oba sú o mnoho nákladnejšie ako suchozemské trasy. Naozaj sa môže ukázať, že South Stream bude o 4 miliardy USD drahší ako Nabucco. Oba môžu narušiť krehkú ekologickú rovnováhu citlivých morských prostredí. Okrem toho v oboch prípadoch možno plynovody vnímať ako politickú zbraň v rukách Ruska.
<P>
North Stream izoluje Poľsko, pobaltské štáty a Ukrajinu. South Stream zohráva rovnakú úlohu v prípade Turecka, južného Kaukazu a možno Rumunska, ktoré bude teraz možno obídené v prospech Srbska. South Stream smeruje proti zásade energetickej bezpečnosti Európy, ktorá vychádza z rôznych zdrojov a trás. Ak sa teda bude v plynovode South Stream pokračovať, nemal by v žiadnej fáze dostať žiadne finančné prostriedky z EÚ.
<P>
Ak bude Rusko pretláčať ekonomicky neživotaschopné a environmentálne otázne projekty, pretože slúžia cieľom jeho zahraničnej politiky, potom by to nemalo byť na náš účet.
<SPEAKER ID="458" NAME="Jan Marinus Wiersma" AFFILIATION="PSE">
(NL) Vážená pani predsedajúca, vítam skutočnosť, že dnes večer diskutujeme v širších súvislostiach o situácii na Južnom Kaukaze a o ambíciách Európskej únie a Parlamentu v súvislosti s čiernomorskou oblasťou . Koniec koncov, hovoríme o oblastiach, ktoré majú regionálne problémy, o oblastiach, v ktorých je potrebné nájsť regionálne riešenia pre krajiny, ktoré tvoria ich súčasť.
<P>
Hovoríme o bezpečnosti, energetike, o obchode, doprave, alebo všeobecnejšie povedané, o stabilite a rozvoji regiónov, ktoré hraničia s EÚ, regiónov, ktoré sú predmetom našich prvoradých záujmov. Sú to záujmy, ktoré sa podľa mňa musia odraziť v aktívnejšej politike EÚ a Európskej komisie. Sme pani komisárke zaviazaní za to, že vyvinula iniciatívy zastrešené čiernomorskou synergiou.
<P>
Spolu s ostatnými poslancami by som rád zdôraznil skutočnosť, že v tomto druhu spolupráce zohrávajú úlohu aj Turecko a Rusko. Uvedené krajiny sa už svojej úlohy ujali a je obzvlášť dôležité, aby sa EÚ uistila v tom, že ju budú plniť.
<P>
Koniec koncov, s Tureckom máme dobré vzťahy, veď v súčasnosti spolu vedieme rokovania o jeho členstve. Okrem tradičnej úlohy však v rámci regiónu zohráva rozsiahlejšiu rolu.
<P>
Rusko je pre daný región dôležité, vzťahy s touto krajinou sú však zložitejšie. Verím, že ak EÚ v rámci tejto spolupráce zaujme skôr pozíciu partnera ako hybnej sily, Moskva vycíti, že za región sú rovnocenne zodpovedné obe strany, a že môžeme spolupracovať na partnerskej úrovni.
<P>
Synergia je dobrá myšlienka, predstavuje veľmi dobrý súhrn balíka politických aktivít EÚ, a najmä Komisie. Pán Swoboda a ja sme však odporučili dať jej prepracovanejšiu štruktúru a doplniť ju o parlamentný rozmer po konzultáciách s ministrami na úrovni Čiernomorskej oblasti. Privítali by sme prepracovanejšiu štruktúru. Hovorili sme dokonca aj o spoločenstve EÚ a Čierneho mora, hoci možno po iniciatívach pána Sarkozyho sme pri používaní podobných termínov skromnejší.
<P>
Je dôležité zdôrazniť skutočnosť, že aj keď naše odporúčania a vaša vízia nemôžu nahradiť dvojstranné vzťahy so všetkými uvedenými krajinami, nepochybne by mohli povzbudiť našich východných susedov k intenzívnejšej regionálnej spolupráci. Som presvedčený, že aj tento krok je pre EÚ nesmierne dôležitý.
<SPEAKER ID="459" NAME="Siiri Oviir" AFFILIATION="ALDE">
(ET) Vážená pani komisárka, pani predsedajúca, dámy a páni.
<P>
Záujmom a cieľom Európskej únie v oblasti Južného Kaukazu je podporiť a podnietiť prebiehajúci rozvoj troch krajín regiónu smerom k mieru a stabilite. Susedská politika síce funguje, je však potrebné vypracovať aj regionálnu politiku, ktorá by fungovala spoločne s ňou. Aby boli naše politiky účinné, musíme sa zaujímať aj o charakteristické rysy týchto troch krajín.
<P>
Ešte raz by som mal zdôrazniť skutočnosť, že krajiny Južného Kaukazu, Arménsko, Azerbajdžan a Gruzínsko, sú z hľadiska kultúry, zvykov, náboženstva a geopolitickej situácie rozdielne. Majú však spoločné pozadie - všetky sa vymanili spod vplyvu sovietskej ideológie, ktorý pretrvával takmer 100 rokov. Ešte sa však úplne nezbavili vojenskej prítomnosti Ruska - nasledovníka Sovietskeho zväzu.
<P>
Tieto krajiny a ich ľudia potrebujú a chcú demokratické reformy. Potrebujú skutočnú cielenú pomoc Európskej únie. Očakávame a potrebujeme, aby delegácie Komisie v Jerevane a v Baku začali bezodkladne vykonávať svoju činnosť.
<P>
Rovnako nie je dostačujúca súčasná činnosť osobitného zástupcu Európskej únie pre Južný Kaukaz. Nedostalo sa nám vysvetlenia, z akých dôvodov neboli po obdobie niekoľkých rokov Európskemu parlamentu poskytnuté správy osobitného zástupcu. Uvedenú situáciu je potrebné zmeniť. Všetci pracujeme na rovnakom cieli.
<P>
Nesmieme zabúdať na to, že demokracia nie je vec. Je to spôsob myslenia a nemožno ju jednoducho jedného dňa odstrániť alebo presunúť z jednej krajiny do druhej. Úplná demokracia sa neobjaví z ničoho nič.
<P>
Nie sme spokojní so všetkým, čo sa v Arménsku, Azerbajdžane alebo Gruzínsku odohráva, či už v súvislosti s potláčaním korupcie, súdnictvom alebo v súvislosti so situáciou médií v tomto regióne. Ani samotné krajiny nie sú spokojné so situáciou v uvedených oblastiach. Sme schopní poskytnúť aktívnu podporu ich inštitúciám, ako aj podporu v podobe odbornej a finančnej pomoci. Región v súčasnom období privíta každú skutočnú pomoc.
<P>
Vyzývam preto Komisiu a Európsky parlament na lepšie využitie know-how súčasných členských štátov Európskej únie, ktoré boli v nedávnej minulosti v rovnakej situácii ako krajiny Južného Kaukazu. Vieme, čo znamenajú miestne podmienky a problémy a naše skúsenosti s budovaním štátov založených na princípoch právneho štátu a trhového hospodárstva by pre nich mohli poslúžiť ako praktická pomoc.
<SPEAKER ID="460" NAME="Zbigniew Krzysztof Kuźmiuk" AFFILIATION="UEN">
- (PL) Vážená pani predsedajúca, vo svojom vystúpení v rozprave o krajinách Južného Kaukazu a regionálnej politike v čiernomorskej oblasti by som rád upriamil pozornosť na nasledujúce otázky.
<P>
Začnem tým, že z hľadiska výroby a prepravy energie je to rozsiahla oblasť, ktorá je výnimočne dôležitá pre diverzifikáciu a bezpečnosť dodávok energetických surovín do Únie. Je však potrebné podporiť projekty, ktoré sa zaoberajú dopravou energetických surovín z tejto oblasti. Mám na mysli nielen dopravu do južnej Európy, ako to bolo doposiaľ, ale aj dopravu do severnejších častí, na Ukrajinu a do Poľska, a odtiaľ ďalej na západ.
<P>
Po druhé, zárukou rýchleho hospodárskeho rozvoja a skutočného zníženia obrovskej nezamestnanosti a chudoby v týchto krajinách je jedine podpora EÚ s cieľom dosiahnuť politickú stabilitu v regióne a uskutočniť proces jeho demokratizácie, ako aj podpora mierového riešenia konfliktov medzi susediacimi krajinami.
<P>
Po tretie, vysoký hospodársky rast v regióne predstavujúci v niektorých krajinách viac ako 30 % HDP ročne, je založený výlučne a výhradne na výrobe a vývoze surovej ropy a zemného plynu. V tejto oblasti je z uvedeného dôvodu potrebné podporiť alternatívne zdroje príjmov, a to najmä formou rozvoja cestovného ruchu a súvisiacej infraštruktúry.
<SPEAKER ID="461" NAME="Christopher Beazley" AFFILIATION="PPE-DE">
Pani predsedajúca, Jánosovi Hermanovi, autorovi oznámenia Komisie o Čiernomorskej synergii, treba zablahoželať k vynikajúcej práci. Pani Anastaseová, spravodajkyňa Parlamentu, tiež vypracovala veľmi dôležitú správu.
<P>
Pani komisárka, na začiatku tejto diskusie ste uviedli, že súhlasíte s väčšinou správy pani Anastaseovej. Mohli by ste sa vo vašej odpovedi na záver tejto diskusie vyjadriť k odsekom 29 a 36 tejto správy? Odsek 29 vás vyzýva podporovať medzikultúrny dialóg v čiernomorskej oblasti a odsek 36 zriaďuje platformu MVO na výmeny v rámci občianskej spoločnosti. Mohli by ste Parlament uistiť, že uskutočníte obe tieto odporúčania?
<SPEAKER ID="462" NAME="Libor Rouček" AFFILIATION="PSE">
Dámy a páni, pani komisárka, dovoľte, aby som sa vo svojom krátkom príspevku zameral len na jeden aspekt dnešnej témy, a tým je regionálna spolupráca. Ak sa pozrieme do oboch oblastí, na južný Kaukaz a do čiernomorskej oblasti, vidíme, že tunajšie štáty majú zvyčajne slabo vyvinuté vzájomné dvojstranné a mnohostranné vzťahy. Spravidla chýba silnejší politický dialóg. Úroveň vzájomného obchodu je veľmi nízka, takmer všade je nedostatočná a neefektívna dopravná či energetická infraštruktúra. Vítam preto výzvy oboch spravodajkýň, posilniť okrem dvojstranných vzťahov s Európskou úniou práve tento aspekt, t.j. vzájomnú regionálnu spoluprácu. Posilniť regionálnu spoluprácu v oblasti ľudských a občianskych práv, budovania demokracie a školstva. Posilniť regionálnu spoluprácu v oblasti dopravy, energetiky a životného prostredia. Posilniť regionálnu spoluprácu v oblasti obchodu, turizmu a investícií. Inými slovami, vytvoriť postupne, krok za krokom, pevnú sieť medziľudských, kultúrnych, hospodárskych a politických vzťahov medzi národmi južnokaukazského a čiernomorského priestoru. A ak sa toto podarí, som presvedčený, že aj v tomto geografickom priestore dôjde k postupnému vyriešeniu pretrvávajúcich konfliktov a vytvoreniu zóny stability, demokracie a prosperity.
<SPEAKER ID="463" NAME="Anna Ibrisagic" AFFILIATION="PPE-DE">
(SV) Vážená pani predsedajúca, čiernomorská oblasť je vďaka svojej nepochybne výhodnej geostrategickej polohe dôležitá pre EÚ i pre krajiny širšej oblasti nielen z bezpečnostno-politických dôvodov, ale aj pre svoju kultúrnu rozmanitosť a kultúrne bohatstvo. Avšak v oblastiach, v ktorých sa pretína mnoho rozličných trás, a ktoré sú predmetom veľkého počtu politických a iných záujmov, často nastáva riziko rôznych konfliktov.
<P>
Ja sama som sa narodila na Balkáne a viem, čo môžu znamenať dlhotrvajúce a nevyriešené konflikty nielen z hľadiska bezpečnosti celej oblasti, ale aj z hľadiska ekonomického potenciálu a normalizácie životných podmienok pre ľudí, ktorí v nej žijú. Viem aj to, že EÚ v tejto veci zohráva dôležitú úlohu. EÚ spolu s obyvateľmi krajín čiernomorskej oblasti si môžu a musia vytýčiť za cieľ vytvorenie stabilnej a bezpečnej oblasti, kde budú vládnuť demokratické zásady a princípy právneho štátu. Dôležitým prvkom tohto procesu je aj zintenzívnenie spolupráce v oblasti energetiky. Investovaním do novej infraštruktúry a rozšírením počtu dodávateľov prispejeme k hospodárskemu a obchodnému rozvoju, ktorý následne zvýši možnosti stability a bezpečnosti.
<P>
Posilnenie väzieb medzi EÚ a čiernomorskou oblasťou je z uvedených dôvodov nielen správne, ale aj potrebné. Je teda zrejmé, že čiernomorská oblasť potrebuje novú a jednoznačnejšiu regionálnu politiku. Musím zdôrazniť skutočnosť, že regionálna politika by sa pre krajiny, ktoré majú právo na členstvo v EÚ, nemala stať jeho náhradou. Touto politikou rovnako nemožno ospravedlňovať odďaľovanie procesu začlenenia oblasti do Európy.
<P>
Nakoniec chcem poďakovať obom spravodajkyniam za vynikajúcu prácu a obzvlášť poďakovať pani Ferrerovej-Waldnerovej za jej osobný záujem a preukázanú osobnú angažovanosť v záležitostiach týkajúcich sa čiernomorskej oblasti.
<SPEAKER ID="464" NAME="Kristian Vigenin" AFFILIATION="PSE">
(BG) Vážená pani predsedajúca, vážená pani komisárka, vážení kolegovia, rád by som vyjadril svoju spokojnosť so skutočnosťou, že obe správy o koncepcii čiernomorskej regionálnej politiky a o účinnejšej politike pre Južný Kaukaz, boli pripravené a prediskutované vo Výbore pre zahraničné veci v atmosfére vzájomnej zhody, a že boli prijaté takmer jednomyseľne.
<P>
Táto skutočnosť je sľubným znakom toho, že sme si vedomí, aké dôležité je vybudovať jasnejšiu, systematickejšiu, štruktúrovanejšiu a jednotnú politiku vo vzťahu k čiernomorskej oblasti a priľahlým krajinám. Nie je to jednoduchá úloha. Čiernomorská oblasť pozostáva z krajín s rozličnými tradíciami, kultúrami, rozličnou politickou praxou, rôznou rozlohou a veľkosťou populácie.
<P>
Líšia sa aj čo sa týka štádií spolupráce s Európskou úniou. Niektoré z nich sú členskými štátmi alebo kandidátskymi krajinami, iné sú partnerskými krajinami v rámci európskej susedskej politiky. A, samozrejme, je tu Rusko, ktorého konštruktívny prístup by bol pre úspech tejto iniciatívy kľúčový. Táto rozličnosť však poskytuje viacero možností skĺbenia rôznych politík, vďaka ktorým by bolo možné dosiahnuť oveľa väčší celkový účinok.
<P>
Rád by som sa vyjadril o troch bodoch. Po prvé, región má pre Európsku úniu veľký strategický význam z hľadiska bezpečnosti, dodávok energie, dopravy a obchodu, životného prostredia atď. Z uvedeného dôvodu vysoko oceňujeme iniciatívu Komisie v súvislosti s čiernomorskou synergiou. Radi by sme však uvítali aj ambicióznejší projekt založený na výsledkoch v rámci severskej dimenzie alebo partnerstva EÚ s krajinami stredomorskej oblasti. V období presadzovania vzniku Stredomorskej únie nie je nič prirodzenejšie ako zvoliť ešte ambicióznejší model pre čiernomorskú oblasť.
<P>
Po druhé, infraštruktúra dopravy a prepravy energie je v celej oblasti nedostatočne rozvinutá. Z uvedeného dôvodu považujem za vhodné podporovať všetky nadnárodné projekty plánované v súvislosti s touto problematikou, pretože sa navzájom nevylučujú, ale naopak, dopĺňajú. Ich prínosom bude väčšia bezpečnosť, jednoduchšia hospodárska výmena a prepojenie krajín regiónu s Európskou úniou. Pôjde nielen o diverzifikáciu zdrojov, ale aj trás na dopravu ropy a zemného plynu do Európskej únie.
<P>
Po tretie, väčšina krajín regiónu má vážne problémy v sociálnej oblasti. Radi by sme sa preto uistili o tom, že sa sociálne otázky nedostanú do úzadia. Dlhodobé vyhliadky krajín oblastí Čierneho mora a Južného Kaukazu sú spojené s rozvojom ľudského potenciálu, investíciami do oblasti vzdelávania, zabezpečením primeraných zdravotníckych služieb a starostlivosti o deti. Ďakujem.
<SPEAKER ID="465" NAME="Tunne Kelam" AFFILIATION="PPE-DE">
Pani predsedajúca, chcel by som komisárku informovať, že som podobne ako niekoľko mojich kolegov presvedčený, že EÚ musí ukázať väčšiu angažovanosť Zakaukazsku. Nakoniec, všetky štáty tohto regiónu sú už členmi Rady Európy a ako také súčasťou Európy.
<P>
Rozšírené politiky susedstva budú cenným nástrojom na uplatňovanie spomenutého angažovania sa reálnym spôsobom. Našou výzvou a príležitosťou je zohrávať úlohu spoľahlivého stabilizátora, ale aj nezávislého sprostredkovateľa a podporovateľa demokratického procesu. Preto sa musíme zbaviť rozpakov a nejednoznačnosti. Je najvyšší čas, aby sme politiky EÚ v tejto oblasti profilovali jasnejšie.
<P>
Peter Semneby, zástupca EÚ, odviedol vynikajúcu prácu. Pani komisárka, som potešený, že ste rozprávali o posilnení a rozšírení našich zastúpení v regióne. Dlhodobé a aktívne angažovanie sa EU určite tiež prispeje k nájdeniu riešenia zmrazených konfliktov, ktoré sa výbor pre zahraničné veci rozhodol nazvať realistickejšie ako "nevyriešené postsovietske konflikty".
<P>
Preto je dôležité, že správa odmieta pokusy ktorejkoľvek cudzej veľmoci o vytvorenie výlučných záujmových zón v regióne a vyzýva Rusko, aby sa nestavalo proti angažovaniu sa EÚ v úsilí o zvládnutie konfliktov a v mierových operáciách.
<P>
Avšak, rovnako dôležitá bude aj úloha EÚ pri prehlbovaní kultúry demokratického dialógu v regióne. Európsky parlament v tom bude zohrávať dôležitú úlohu. Členovia Parlamentu môžu medzi znepriatelenými stranami sprostredkovať a povzbudzovať normálny politický dialóg.
<P>
Nakoniec je dôležité, že správa Komisiu povzbudzuje, aby sa priklonila k uzavretiu možných dohôd o voľnom obchode s Arménskom a Gruzínskom a uskutočnila prípravy na uzatvorenie partnerskej dohody o mobilite medzi EÚ a Gruzínskom.
<P>
Takže južný Kaukaz sa pre nás stal omnoho bližším a dôležitým. Tento región si zaslúži náš stály záväzok.
<SPEAKER ID="466" NAME="Justas Vincas Paleckis" AFFILIATION="PSE">
Pani predsedajúca, EÚ je schopná a má vôľu pomôcť pri posilnení stability a demokracie a zlepšiť životnú úroveň v čiernomorskom a zakaukazskom regióne. Dôležité je zapojenie veľkých štátov, ako Turecko, Ukrajina a Rusko, aj keď, pokiaľ ide o ich vzťahy s EÚ, každý z nich má odlišné postavenie.
<P>
Keďže má Poľsko spoločnú históriu s pobaltskými štátmi, regiónu ponúka svoj potenciál a skúsenosti, hoci že s ním nie je v priamom spojení. Avšak v čase, keď s našimi susedmi ako soľ potrebujeme viesť intenzívnejší dialóg a spoluprácu, spustila EÚ cez niektoré aspekty rozšírenej schengenskej oblasti ďalšiu oponu.
<P>
Pre mnohých Východoeurópanov so sebou 1. január 2008 priniesol štvornásobné zvýšenie cien za víza umožňujúce im cestovať do susedných krajín, čím sa v Európe spustila finančná opona. Nesúhlasím s vyhláseniami úradníkov Komisie o tom, že by sa z tohto pohľadu malo s našimi južnými a východnými susedmi zaobchádzať rovnako. Naši východní susedia sa nachádzajú na rovnakom kontinente a nie je tomu tak dávno, čo niektorí z nás s nimi žili v jednej krajine, bez hraníc.
<P>
Usilujem sa získať u svojich kolegov podporu pre zmenu a doplnenie 10 k správe o čiernomorskej stratégii z dielne skupiny PSE. Radu a Komisiu vyzývame, aby znížili poplatky za víza na úroveň prijateľnejšiu pre obyčajných občanov štátov, ktoré sa zúčastňujú susedskej politiky EÚ alebo majú sú strategickými partnermi EÚ.
<SPEAKER ID="467" NAME="Maria Petre" AFFILIATION="PPE-DE">
(RO) V prvom rade mi dovoľte zablahoželať spravodajkyni, pani Anastaseovej, a svojim kolegom z jednotlivých výborov, ktoré poskytli svoje stanoviská k prerokúvanej správe. Správa je rovnako závažná ako problémy súvisiace so zavedením čiernomorskej regionálnej politiky. Rada by som sa poďakovala aj svojim kolegom z Výboru pre regionálny rozvoj, ktorého som členkou, za podporu pozmeňujúcich a doplňujúcich návrhov, ktoré boli predložené výboru na posúdenie. Mám na mysli zahrnutie mojej požiadavky týkajúcej sa posilňovania misie pohraničnej pomoci EÚ pre Moldavsko a Ukrajinu, ako aj zahrnutie potreby lepšieho riadenia nelegálnej migrácie a prisťahovalectva v oblasti do konečného návrhu správy o koncepcii čiernomorskej regionálnej politiky.
<P>
Verím, že na to, aby sa čiernomorská oblasť stala skutočne demokratickou a stabilnou, potrebujeme podporu Komisie vo forme prijatia opatrení pre túto oblasť na úrovni jednotlivých krajín a regiónu. Väčšia angažovanosť Európy by z hľadiska zmrazených konfliktov a napätých vzťahov medzi niektorými krajinami v regióne predstavovala pre túto oblasť s obrovským a nedostatočne využitým potenciálom skutočnú príležitosť.
<P>
Z inštitucionálneho hľadiska som zástankyňou myšlienky, aby vedúcu úlohu prevzali členské štáty v regióne (Rumunsko, Bulharsko a Grécko). Myslím si, že Únia a krajiny v oblasti by mali posilniť a zosúladiť činnosti a mechanizmy v rámci regionálnej spolupráce. Len takto bude mať zdvojnásobenie finančných zdrojov, ktoré sú k dispozícii v rámci nástroja európskeho susedstva a zásad upravujúcich využívanie štrukturálnych fondov ako partnerstvo, udržateľnosť, účinnosť, nediskriminácia a decentralizácia, prospešné účinky, ktoré všetci očakávame.
<SPEAKER ID="468" NAME="Zdzisław Kazimierz Chmielewski" AFFILIATION="PPE-DE">
- (PL) Vážená pani predsedajúca, spravodajkyne nemôžu ukryť svoju spokojnosť so skutočnosťou, že predstavili Európskemu parlamentu iniciatívu s cieľom posilniť čiernomorskú synergiu, návrh predložený nemeckým predsedníctvom a doplnený Európskou komisiou.
<P>
Túto myšlienku podporili aj krajiny južnej a východnej časti Baltického mora, ktoré nedávno pristúpili k Európskej únii. Ich postoj je rovnako dôkazom presvedčenia, že je potrebné pevné prepojenie čiernomorskej synergie a iniciatívy, ktorá je známa pod názvom Východná dimenzia EÚ. V tomto zmysle nadobúda miestna spolupráca všeobecnejší význam a realizačný potenciál, ktorý je v súlade so základným posolstvom Spoločenstva.
<P>
Inými slovami, čiernomorská synergia by mala vychádzať z identifikácie a syntézy viacstranných iniciatív, ktoré sú v súlade so záujmami čiernomorského regiónu a celej východnej časti integrovanej Európy.
<P>
Jedným z významných činiteľov, ktorý zvyšuje dôležitosť úlohy Čierneho mora, je osobitná geografická, historická a hospodársko-politická situácia tejto vodnej plochy. Tisíce rokov sa tu krížia vplyvy Európy a Ázie. Angažovanie Európskej únie v čiernomorskej oblasti preto musí byť zbavené zbytočnej inštitucionalizácie a politických vplyvov, ako aj obmedzení, ktoré by mohli spôsobiť zhoršenie podmienok rozumnej spolupráce alebo dokonca destabilizáciu regiónu v oblastiach bezpečnosti, fungovania komunikačnej siete, ochrany životného prostredia, či v iných oblastiach. Mala by tiež zlepšiť podmienky na zapojenie čiernomorskej oblasti do procesu diverzifikácie spôsobov dodávok energie. Možnosťou je využitie nových zdrojov, najmä jedného, známeho pod názvom kaspický smer. Je známe, že o tieto nové zdroje prejavil záujem veľký počet krajín EÚ.
<SPEAKER ID="469" NAME="Marian-Jean Marinescu" AFFILIATION="PPE-DE">
(RO) Podstatou európskej susedskej politiky je spolupráca založená na súbore spoločných hodnôt a záujmov Európskej únie a krajín zapojených do tejto politiky.
<P>
Je potrebné posilňovať stabilitu v susedskej oblasti, ktorá by mala pozitívny vplyv na vnútornú bezpečnosť Únie, a ktorá by bola predpokladom hospodárskej prosperity a rozvoja príslušných krajín.
<P>
Krajiny Južného Kaukazu majú isté znaky, ktoré podmieňujú úspech európskych projektov v kľúčových oblastiach, ako energetika a doprava. Dôležitosť týchto krajín z geopolitického hľadiska súvisí s ich strategickou polohou vo vzťahu k energetickým zdrojom v Strednej Ázii. Južný Kaukaz je dôležitá tranzitná oblasť, jeden z mála koridorov, ktorý môže byť Únii nápomocný v diverzifikácii prístupu k zdrojom energie z oblasti Kaspického mora. Možné alternatívy tranzitných ciest prostredníctvom plynovodov z kaspickej oblasti a plynovodných projektov naprieč Čiernym morom do veľkej miery závisia od stability na Južnom Kaukaze.
<P>
Európska únia nie je jediným subjektom, ktorý má v tejto oblasti strategické záujmy. V regióne vyvíjajú silné iniciatívy a uskutočňujú dlhodobé stratégie dva ďalšie hlavné subjekty na medzinárodnej scéne. Spojené štáty majú akčný plán pre oblasť energetickej bezpečnosti, súčasťou ktorého je otvorenie a rozvoj alternatívnych trás prepravy ropy a plynu. Rusko financuje vlastné projekty a posilňuje svoju pozíciu na stredoázijskom trhu.
<P>
V súčasnom kontexte, vzhľadom na zjavnú dôležitosť otázok energetiky a závislosti od Ruska, môže mať nízka miera zaangažovanosti Európskej únie v regióne negatívne následky pre všetky členské štáty. Európska únia musí čo najskôr vytvoriť jednotnú politiku v oblasti energetickej bezpečnosti, v rámci ktorej sa členské štáty vzdajú svojich individuálnych záujmov a ktorá sa bude nevyhnutne týkať krajín Južného Kaukazu.
<SPEAKER ID="470" NAME="Rumiana Jeleva" AFFILIATION="PPE-DE">
(BG) Vážená pani predsedajúca, pani komisárka, blahoželám Európskej komisii, ktorá prostredníctvom svojho oznámenia dala podnet k tejto rozprave o posilnení spolupráce s čiernomorskou oblasťou s cieľom doplniť jestvujúce dvojstranné politiky o novú regionálnu koncepciu.
<P>
Rada by som poďakovala aj spravodajkyni, pani Anastaseovej, za veľmi vyváženú a progresívnu správu. Úplne chápem skutočnosť, že so vstupom Bulharska a Rumunska do Európskej únie nadobudlo Čierne more nový strategický význam, a to nielen pre krajiny danej oblasti, ale pre všetky členské štáty a pre uplatňovanie politík a zásad Únie.
<P>
Naliehavo žiadam Komisiu a trvám na tom, aby v prípadoch realizácie rozsiahlych projektov v oblasti rozvoja infraštruktúry, energetiky a životného prostredia, ktoré by mohli ovplyvniť živobytie, zdravie a kvalitu života občanov v osadách a obciach, v ktorých majú byť projekty realizované, Komisia vyzvala národné vlády povinne poskytovať miestnym spoločenstvám informácie o technických parametroch takýchto projektov v súlade s najvyššími svetovými štandardmi prijatými pre tento druh projektov.
<P>
Zdieľam hlboké znepokojenie nad stavom životného prostredia v čiernomorskej oblasti a najmä stavom Čierneho mora, ktoré bolo vyjadrené v správe. Ovplyvňuje ho nekontrolované znečisťovanie a zhoršujú mnohé ekologické havárie. Trvám na tom, aby sa vypracovali nezávislé hodnotenia vplyvu výstavby novej tranzitnej infraštruktúry na životné prostredie a sociálny život občanov. Rovnako trvám na tom, aby národné vlády vypracovali správy o možných škodách, ktoré by mohli vzniknúť v súvislosti s realizáciou podobných projektov, a aby ich predložili verejnosti na verejnú diskusiu a rozhodnutie v referende. Typickým príkladom je projekt výstavby ropovodu Burgas - Alexandroupolis v Bulharsku.
<P>
V súlade so zásadami zabezpečenia trvalo udržateľného rozvoja a odstránenia následkov ekologických katastrof, ktoré uvádza správa, a v súvislosti s dvoma nedávnymi tragickými nehodami v Kerčskom prielive z minulého novembra a prvého týždňa tohto roka, je potrebné zriadiť mechanizmus, ktorý by zohľadňoval záujmy miestnych komunít v pobrežných oblastiach, v ktorých hrozí znečistenie vôd Čierneho mora ako aj zhoršenie živobytia a kvality života občanov tamojších miest a dedín. Ďakujem za pozornosť.
<SPEAKER ID="471" NAME="Alessandro Battilocchio" AFFILIATION="PSE">
(IT) Vážená pani predsedajúca, dámy a páni, rád by som poďakoval spravodajkyniam za podrobné a dobre štruktúrované správy a v krátkosti by som sa vyjadril o jednej otázke.
<P>
V Gruzínsku sa uskutočnili voľby, v ktorých bol opäť zvolený doterajší prezident Saakašvili. OBSE ich označila za regulárne, Rusko však ich výsledok spochybnilo. Saakašvili sa aj napriek mnohým ťažkostiam pokúsil zaviesť v krajine demokraciu odstránením starej postsovietskej diplomacie a otvorením krajiny smerom na západ, k NATO a EÚ. Práve uvedené aktivity vyvolali odvetu Putinovho Ruska, ktoré, okrem iného, vždy podporovalo hnutia za nezávislosť v Južnom Osetsku a Abcházsku.
<P>
Popri geopolitickej situácii sú však ďalšou objektívnou príčinou nezhôd s Ruskom ropovody a plynovody na území Gruzínska, ktorými sa má prepravovať ropa a plyn z Azerbajdžanu smerom na západ. Verím, že v kaukazskom regióne, ktorý je, a to by sme mali mať na pamäti, zasiahnutý zákernou vojnou medzi Arménskom a Azerbajdžanom, čečenskou otázkou, konfliktom medzi Tureckom a Arménskom a mnohými ďalšími problémami, je demokratická krajina, ktorá je naším spojencom, a ktorá predovšetkým ponúka zdroje energie alternatívne k moskovským zdrojom, zo strategického hľadiska dôležitá. Mali by sme preto podniknúť reálne kroky k posilneniu tejto synergie.
<SPEAKER ID="472" NAME="Silvia-Adriana Ţicău" AFFILIATION="PSE">
(RO) Členské štáty a Komisia by mali intenzívnejšie pristupovať k realizácii prioritných projektov v oblasti transeurópskej dopravnej siete na osiach 7, 18, 22 a 21 a k ich postupnej integrácii v rámci koridoru TRACECA a 5 osí stanovených v oznámení Komisie 32/2007 o rozšírení hlavných transeurópskych dopravných osí do susedných krajín.
<P>
Dimenzia EÚ - Čierne more by mala byť rovnaká ako Severná dimenzia. Mala by sa zakladať na rovnocenných partnerstvách s primeranou infraštruktúrou pre rozvoj prioritných projektov v oblasti jadrovej energie, výskumu a bezpečnosti, dopravy, cestovného ruchu a boja proti klimatickým zmenám.
<P>
Dámy a páni, verím, že hospodársky rozvoj čiernomorských krajín si vyžaduje vysokorýchlostné diaľničné a železničné spojenia medzi západnými časťami Európskej únie a jej pobrežím Čierneho mora.
<P>
Európska únia by mala v čiernomorskej oblasti podporovať jednotnú námornú politiku. Zabezpečí tak jednotný prístup k ochrane životného prostredia, rozvoju pobrežných oblastí, morskému výskumu a cestovnému ruchu.
<SPEAKER ID="473" NAME="Christopher Beazley" AFFILIATION="PPE-DE">
Pani predsedajúca, chcem pani komisárke položiť dve otázky. A keď zodpovie otázky týkajúce sa realizácie odseku 29 o podpore medzikultúrneho dialógu a odseku 36 o zriadení platformy MVO pre výmeny v rámci občianskej spoločnosti, mohla by zobrať do úvahy precedens, ktorý máme na Balkáne v podobe organizácie CLIO. Nie je závislá na vládach a jej členmi sú učitelia histórie zo všetkých balkánskych krajín, ktorí sa stretávajú, aby prediskutovali spoločné historické a kultúrne pozadie minulosti s cieľom vypracovať knihy a dokumenty o histórii svojho regiónu, ktoré by boli zbavené nacionálnych konfliktov.
<P>
Možno si v čiernomorskom regióne z toho môžu zobrať ponaučenie: historici a bádatelia zo všetkých krajín čiernomorského regiónu by sa stretávali nezávisle od vládnych tlakov, aby propagovali spoločné chápanie histórie čiernomorského regiónu zbavenej nacionálnych konfliktov.
<SPEAKER ID="474" NAME="Benita Ferrero-Waldner">
komisárka. - Pani predsedajúca, musím v tomto pokročilom čase dnešného dňa uviesť, že toto bola jedna z najlepších diskusií, akú som zažila.
<P>
Týkala sa európskej susedskej politiky, ktorú tu už máme. Mnohí z vás povedali, že Európska únia toho musí veľa vykonať, ale Európska únia už toho veľa vykonala, ako uviedli iní rečníci. Chcela by som poďakovať obom spravodajcom, pani Anastaseovej a pani Polferovej, pretože si myslím, že ste rozprúdili veľmi zaujímavú diskusiu.
<P>
Avšak ktorý je to nový prvok Čiernomorskej synergie? Ako to uviedli niektorí poslanci, ktorí tu už, žiaľ, nie sú, je to regionálny prvok. K vzniku myšlienky, aby došlo k otvoreniu regionálnej dimenzie, došlo počas nemeckého predsedníctva, za čo by som mu chcela vzdať hold. V súčasnosti to predstavuje regionálny rozmer dvojstrannej časti susedskej politiky smerom na východ. Znamená to, že v záujme dosiahnutia synergie sa usilujeme nielen o to, aby sme spojili nielen krajiny zapojené do susedskej politiky, ale aj dvoch iných veľmi dôležitých hráčov, Turecko a Rusko.
<P>
Preto to nie je stratégia ale synergia, pretože tu máme rôzne stratégie.Máme susedskú politiku, máme osobitnú stratégiu voči Rusku a samozrejme, máme aj kandidátsku krajinu - Turecko. Ale stále sa domnievame, že politika spolupráce je veľmi dôležitá.
<P>
V rámci trojky sa spolu so svojimi kolegami veľmi skoro chystám navštíviť tento región, myslím, že už o dva týždne. Určite si so sebou odnesiem veľa z toho, čo tu odznelo.
<P>
Pristúpim teraz k niekoľkým bodom, pretože je toho toľko, čo by som chcela povedať, že by som mohla rozprávať ďalšiu polhodinu. To však nechcem, pretože si myslím, že sme tu mali veľmi zaujímavú diskusiu a bude toho treba ešte veľa prediskutovať v budúcnosti.
<P>
Obchod je jednou z významných súčastí. Hovorili ste o energetike, doprave, klimatických zmenách, podobne ako ja. Existujú iné aspekty, ale obchod je veľmi dôležitým prvkom. V súčasnosti sa pripravuje štúdia uskutočniteľnosti týkajúca sa obchodu. Máme tu iniciatívu Komisie. Čo je jej cieľom? Cieľom je zhodnotiť perspektívu ďalšieho otvorenia obchodnej výmeny napríklad v prípade Gruzínska. V prípade Arménska, samozrejme, však musíme vyčkať, ako sa veci budú vyvíjať. To je jedna vec.
<P>
Po druhé, mojím zámerom pri predložení susedskej politiky v jednom z mojich posledných oznámení - nie v tom úplne poslednom, ale v tom predchádzajúcom - bolo uviesť, že potrebujeme susedský región v hospodárskom zmysle, hospodársky priestor, a to je tiež to, čo tu niektorí poslanci spomenuli. Takže je tu myšlienka vytvoriť v budúcnosti zónu voľného obchodu. Samozrejme, že sa k tomu musíme dopracovať postupne.
<P>
V budúcnosti sem bude tiež patriť oblasť spravodlivosti, slobody a výsad, ale to je tiež prístup založený na postupnosti. Mnohí tu rozprávali o vízovej politike. Môžem vám povedať, že my ako Komisia sme boli v tejto otázke otvorení. Ale veľmi dobre viete, že táto oblasť je v pôsobnosti členských štátov, takže keď hovoríte o vízových poplatkoch, viete, že v zásade existuje možnosť, aby členské štáty povolili bezvízový styk a existuje tiež možnosť, aby členské štáty vyhlásili, že by radi pokračovali v zjednodušení udeľovania víz. Zjavne to ale nie je v pôsobnosti Komisie. Chcela som iba podotknúť, že vzhľadom na to, že sa v týchto veciach vždy obraciate na Komisiu, Komisia sa pokúsila dosiahnuť pokrok, ale vzhľadom na realitu nebola úspešná.
<P>
Teraz prejdem k energetike. Z energetického hľadiska ide o veľmi významný región. V prípade diaľkových plynovodov potrebujeme prijímať koordinované rozhodnutia s mnohými účastníkmi - štátom aj súkromnými aktérmi. Viete o tom, že Komisia využíva zakaukazskú a čiernomorskú regionálnu spoluprácu na uľahčenie prijímania rozhodnutí a diverzifikáciu zdrojov a trás dodávok. Týka sa to tiež kontaktov, ako napríklad v prípade transkaspického plynovodu Nabucco. Viete, že teraz na to máme koordinátora, ale opäť chcem podotknúť, že sa to netýka iba Komisie. Je to záležitosťou Komisie a členských štátov. Niektoré členské štáty opäť prišli s určitými rozdielnymi nápadmi, ktoré sa vždy nekryjú s naším jednotným postupom.
<P>
Myslím si, že ďalším veľmi dôležitým aspektom je budovanie prístavov. V rámci nášho programu Morské diaľnice ide o dôležitý bod v našej agende. Tiež sa to odrazí v nasledujúcej etape projektu TRACECA.
<P>
Dovoľte mi teraz odpovedať pánovi Beazleyovi. Po tejto stránke sa skutočne zohľadňuje úloha medzikultúrneho dialógu. Ale napríklad včera som bola v Madride, kde došlo k založeniu Spojenectva civilizácií, ktoré je projektom celosvetového rozmeru v rámci Organizácie spojených národov. Tento aspekt bude zaiste jedným z miestnych a regionálnych aspektov, ale domnievam sa, že by sme ho mali vsadiť do nového globálneho rámca.
<P>
Potom ste na druhej strane uviedli výmenu MVO. K tomuto vám môžem povedať, že program cezhraničnej spolupráce v čiernomorskom regióne už podporuje vytáranie kontaktov medzi MVO. Komisia tento rok plánuje uskutočniť podujatia na úrovni MVO, pokiaľ ide o hospodársku spoluprácu a slobodu tlače. V tejto oblasti úzko spolupracujeme s Čiernomorským fórom, ktoré je iniciatívou Rumunska.
<P>
Na záver sa domnievam, že to, čo pán Beazley spomenul v súvislosti s historickými knihami, určite patrí k tým zaujímavým informáciám. Mimochodom, je zrejmé, že mnohé spomenuté projekty si vyžadujú finančné prostriedky z nástrojov. Preto sme v rámci susedskej politiky vytvorili Susedský investičný fond, ktorý sa v zásade zameriava na juh a východ. Existuje však tiež možnosť predkladať projekty v rámci regionálnej spolupráce.
<P>
Myslím si, že toto sú hlavné body, ktorých som sa v tejto fáze chcela dotknúť. Som si istá, že sa k tejto téme môžeme vrátiť, možno už po uskutočnení spomenutých stretnutí. Ako viete, usilujeme sa, teda, aspoň Komisia sa snaží, o urýchlenie riešenia otázok, pokiaľ ide o zmrazené konflikty. Toto je veľmi náročná oblasť, lebo každý konflikt je iný. Ale našimi projektmi sa aspoň snažíme pomôcť a vytvoriť vhodné prostredie na uľahčenie dosiahnutia dohôd. Dúfame, že spolu s členskými štátmi a Radou dosiahneme dobré riešenie.
<SPEAKER ID="475" NAME="Lydie Polfer" LANGUAGE="FR">
Vážená pani predsedajúca, budem stručná. Rada by som sa poďakovala všetkým kolegom poslancom, ktorí vystúpili, aj tým, ktorí so mnou spolupracovali. S veľkou radosťou som zaznamenala rozsiahle zbližovanie názorov na potrebu prehĺbiť naše vzťahy s krajinami Južného Kaukazu, potrebu podeliť sa s nimi o naše skúsenosti a podporiť ich v politických a hospodárskych reformách. Obzvlášť by som chcela poďakovať pani komisárke za to, že dnes večer prišla a zdieľala s nami informácie a sledovala vývoj ohľadne týchto dokumentov. Môžem ju uistiť, že získala náš záujem, pozornosť a priazeň.
<SPEAKER ID="476" NAME="Roberta Alma Anastase">
spravodajkyňa. - (RO) Aj ja by som sa rada poďakovala všetkým rečníkom za ich zmysluplné príspevky týkajúce sa hlavných otázok spolupráce s čiernomorskou oblasťou. Úplne súhlasím s názorom, že pre čiernomorský región by sa mala vypracovať samostatná politika, možno dokonca stratégia. Znova by som rada zdôraznila jej dôležitosť.
<P>
Vítam usporiadanie medziministerskej konferencie o čiernomorskej politike a dúfam, že jedným z jej výsledkov budú konkrétne a jednoznačné opatrenia týkajúce sa všetkých oblastí spolupráce medzi čiernomorskými krajinami navzájom, ako aj spolupráce medzi uvedenými krajinami a Európskou úniou.
<P>
Nerada by som sa teraz podrobne venovala ďalším otázkam. Diskusia je nesporne veľmi zaujímavá, zopakujem však jednu veľmi dôležitú myšlienku: synergia a politika spolupráce v čiernomorskej oblasti by nemali klásť prekážky vyhliadkam na vstup.
<P>
Dialóg s inštitucionalizovanou občianskou spoločnosťou je veľmi dôležitý, pretože budovanie inštitúcií možno skutočne dosiahnuť len v tom prípade, ak majú zainteresovaní záujem dosiahnuť skutočné zmeny.
<SPEAKER ID="477" NAME="Predsedajúca">
Rozprava je ukončená
<P>
Hlasovanie sa uskutoční zajtra, vo štvrtok o 12.00 hod.
<P>
Písomné vyhlásenia (článok 142)
<SPEAKER ID="478" NAME="András Gyürk  " AFFILIATION="PPE-DE">
písomne. - (HU) Správa o čiernomorskej synergii vhodným spôsobom ozrejmuje oblasti, v ktorých by mohlo byť posilnenie dialógu vzájomne prospešné pre EÚ a pre štáty daného regiónu. Nepochybne dôležitú úlohu bude medzi nimi hrať energetická politika.
<P>
Prehlbovanie spolupráce medzi Úniou a čiernomorskými krajinami by mohlo viesť k cennému pokroku v oblasti bezpečnosti dodávok energie pre Spoločenstvo. Výstavba plynovodov, ktoré by výrazne znížili závislosť Európy od dodávok energie, je bez aktívnej spolupráce so štátmi oblasti nemysliteľná. Vypracovanie transparentného, nediskriminačného rámcového programu pre dopravu je rozhodujúce nielen pre členské štáty Únie, ale aj pre blahobyt viacerých štátov regiónu.
<P>
Je potrebné v čo najväčšej miere vyzdvihnúť dôležitosť plynovodu Nabucco, ktorý by pre Európu znamenal alternatívu nielen z hľadiska zdrojov a partnerov, ale aj z hľadiska prepravných trás.
<P>
V tejto súvislosti je mimoriadne dôležité, aby príslušné krajiny odolali lákavým pokusom deliť sa o krátkodobé výhody.
<P>
Nabucco sa môže stať nielen symbolom spoločnej energetickej politiky, ktorá sa práve vytvára, ale aj symbolom spolupráce s čiernomorskou oblasťou.
<P>
V rámci rokovania o tejto téme by bolo vhodné zamerať sa na zvýšenú aktivitu Ruska v oblasti. Je potrebné, aby Európska únia dala jasne najavo skutočnosť, že monopolné snahy o zdroje energie, ktoré možno v tomto prípade pozorovať, považuje za neprijateľné. Výbor pre priemysel, výskum a energetiku vo svojom stanovisku k správe uvádza, že prístup k zdrojom považuje za legitímny záujem Spoločenstva. Pri tvorbe politiky Únie v tejto otázke sa musia uplatniť zásady slobodnej hospodárskej súťaže.
<SPEAKER ID="479" NAME="Katrin Saks  " AFFILIATION="PSE">
písomne. - (ET) Správa sa zaoberá oblasťou na regionálnej úrovni. Hoci má takýto prístup isté výhody, neumožňuje v dostatočnej miere poukázať na rozdiely medzi krajinami južného Kaukazu. Naliehavo žiadam, aby sa týmto rozdielom venovalo viac pozornosti, inak sa môže stať, že ku krajinám Južného Kaukazu budeme pristupovať spôsobom, ktorý by sme neradi videli ani v prístupe k nám.
<P>
Po druhé, správa môže pôsobiť dojmom, že Gruzínsko predstavuje najproblematickejšiu krajinu regiónu. Uvedenú skutočnosť som si všimla aj počas rozpráv viacerých parlamentných výborov a skupín, kde sa v podobnom zmysle vyjadrili aj samotní veľvyslanci. S ohľadom na nedávne udalosti však môžeme konštatovať, že uvedená skutočnosť sa nezakladá na pravde a veľmi dobre vieme, že je to tak. Násilné demonštrácie v Tbilisi pritiahli oveľa viac celosvetovej pozornosti ako každodenné prípady porušovania ľudských práv, napríklad v Azerbajdžane. Často o nich nevieme práve pre rozsiahle zdroje energie, ktorými krajina disponuje.
<P>
Po zvážení situácie v oblasti hospodárstva, ľudských práv, pokroku demokratických inštitúcií a slobody médií je zrejmé, že počínanie Gruzínska je počínaním krajiny, ktorá si jednoznačne vybrala cestu demokracie a napreduje úspešnejšie ako ostatné krajiny v regióne. A aj vďaka tomu si zasluhuje našu zvýšenú podporu.
<SPEAKER ID="480" NAME="Toomas Savi  " AFFILIATION="ALDE">
písomne. - Ako člena Európskeho parlamentu z Estónska ma teší, že vás môžem informovať, že pätina poslancov estónskeho parlamentu sa zúčastnila volebnej pozorovateľskej misie v Gruzínsku.
<P>
Podľa medzinárodnej volebnej pozorovateľskej misie sa voľby 5. januára konali "v podstate v súlade s väčšinou medzinárodných štandardov demokratických volieb, avšak došlo k odhaleniu vážnych problémov, ktoré sa musia bezodkladne riešiť".
<P>
Hoci došlo k odkrytiu a upozorneniu na niektoré nezrovnalosti, je úplne nezodpovedné, uvoľniť v Gruzínsku priestor väčším konfliktom. Najmä ohrozením legitímnosti volieb v očiach gruzínskeho obyvateľstva, vytváraním pochybností o tom, že v zásade sa voľby neuskutočnili slobodne a poctivo.
<P>
Som presvedčený, že politici v susedných krajinách a dokonca aj v EÚ, ktorí si zvolili zostať skeptickí a vo zvýšenej miere sa hlásia o slovo, nekonali v najlepšom záujme úsilia o pokračovanie udržateľného rozvoja a konsolidácie demokracie v Gruzínsku, ktoré sú dôležitými prvkami, a aj táto správa to jasne zdôrazňuje.
