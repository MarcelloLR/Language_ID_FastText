<CHAPTER ID="015">
- Európska zamestnanecká rada (prepracované znenie) (rozprava) 
<SPEAKER ID="123" NAME="Predsedajúci">
Ďalším bodom programu je správa pána Bushilla-Matthewsa v mene Výboru pre zamestnanosť a sociálne veci o návrhu smernice Európskeho parlamentu a Rady o zriaďovaní Európskej zamestnaneckej rady alebo postupu v podnikoch s významom na úrovni Spoločenstva a v skupinách podnikov s významom na úrovni Spoločenstva na účely informovania zamestnancov a prerokovania s nimi (prepracované znenie) - C6-0258/2008 -.
<SPEAKER ID="124" NAME="Philip Bushill-Matthews">
spravodajca. - Vážený pán predsedajúci, verím, že tento dokument bude o čosi menej kontroverzný než predchádzajúci. Jednoznačne nasleduje kratší zoznam rečníkov. Uvidíme. Život je plný prekvapení.
<P>
Na úvod by som rád poďakoval Komisii a, samozrejme, Rade za to, že sme sa dostali až sem. Na rozdiel od predchádzajúceho dokumentu toto je prvé čítanie. Počas trojstranného rozhovoru sme však uzavreli neformálnu dohodu, čo bude znamenať, že sme dosiahli dohodu v prvom čítaní za predpokladu, že ju kolegovia podporia v zajtrajšom hlasovaní. Kolegovia môžu mať odlišný názor na to, či je výsledok trojstranného rozhovoru vylepšením pôvodnej správy, ale prinajmenšom sme uzavreli trojstrannú dohodu a história posúdi tento krok najlepšie. Teším sa na všetky prípadné poznámky kolegov a na záver ich zhrniem.
<SPEAKER ID="125" NAME="Vladimír Špidla" LANGUAGE="CS">
Vážený pán predsedajúci, dámy a páni, európske zamestnanecké rady sú priekopníkmi sociálnej Európy. Posilňujú sociálny dialóg medzi vedením a pracovníkmi vo viac než 820 spoločnostiach. Umožňujú, aby takmer 15 miliónov pracovníkov bolo informovaných a aby sa s nimi rokovalo nielen na miestnej, ale aj na európskej a dokonca na celosvetovej úrovni. Umožňujú spájať hospodárske a sociálne aspekty spoločností, ktoré fungujú na celoeurópskej úrovni. Môžeme byť hrdí na to, čo sme dosiahli, keďže smernica bola prijatá pred pätnástimi rokmi. Stará smernica však už nepostačuje a my máme odôvodnene vyššie nároky.
<P>
Komisia preto v júli navrhla dôkladné prepracovanie právneho rámca európskych zamestnaneckých rád. Cieľom je zvýšiť ich počet a účinnosť, posilniť právnu istotu a zlepšiť koordináciu konzultácií na domácej a európskej úrovni najmä v oblasti reštrukturalizácie. Komisia preto navrhla jasnejšie vymedziť pojmy "informovanie pracovníkov" a "prerokovanie s pracovníkmi" a objasniť to, ako sú tieto činnosti zosúladené na rôznych úrovniach. Navrhla tiež uznať úlohu sociálnych partnerov pri zriaďovaní nových európskych zamestnaneckých rád a pri vytváraní možností na to, aby sa vzniknuté zamestnanecké rady mohli prispôsobiť a pokračovať v činnosti. Navrhla jasnejšie vymedzenie príležitostí na koordináciu a rokovanie medzi radami, ktoré boli zriadené automaticky. V neposlednom rade navrhla jasnejšie vymedzenie úloh členov európskych zamestnaneckých rád predovšetkým v oblasti ďalšieho poskytovania informácií pracovníkom a príležitostí na odbornú prípravu.
<P>
Toto leto sa európski sociálni partneri, zamestnávatelia a zamestnanecké organizácie na podnet francúzskeho predsedníctva dohodli na spoločnej pozícii, v ktorej prijali návrh Komisie za základ diskusií. Predložili niekoľko pozmeňujúcich a doplňujúcich návrhov k pôvodnému návrhu. Ich cieľom je predovšetkým objasniť vymedzenie pojmov "informovať" a "prerokovať" a zaviesť dvojročné obdobie, počas ktorého bude možné zriaďovať nové európske zamestnanecké rady alebo obnoviť vzniknuté zamestnanecké rady bez potreby uplatňovania nových pravidiel.
<P>
Komisia vždy podporovala dialóg medzi sociálnymi partnermi, a preto túto iniciatívu privítala. Komisia víta konštruktívny prístup Parlamentu a Rady, vďaka ktorému dospeli k spoľahlivému a nestrannému riešeniu založenému na súbore opatrení, ktorý bol vytvorený prostredníctvom návrhu Komisie a spoločnej pozície sociálnych partnerov. Pri hľadaní riešenia Komisia aktívne spolupracovala s obidvoma inštitúciami. Kompromis, ktorý dosiahli Parlament a Rada, je jasnejším vymedzením nadnárodných právomocí európskych zamestnaneckých rád a sankcií, pričom nezavádza minimálny počet zúčastnených pracovníkov. Kompromis zachováva podstatu návrhu Komisie. Komisia preto môže kompromis podporiť.
<SPEAKER ID="126" NAME="Valérie Létard" LANGUAGE="FR">
Vážený pán predsedajúci, pán komisár, pán Bushill-Matthews, dámy a páni, stretávame sa, aby sme rokovali o návrhu smernice, ktorá priamo ovplyvňuje 880 európskych podnikov a 15 miliónov európskych pracovníkov. Ide teda o veľa a všetci by sme mali pristupovať k tejto rozprave s plným vedomím svojej zodpovednosti. Ako viete, návrh smernice, o ktorej dnes večer rokujeme, je prepracovaným znením smernice o európskych zamestnaneckých radách z roku 1994.
<P>
Text predložený Európskemu parlamentu je výsledkom spoločného úsilia všetkých zúčastnených strán v celej Európe. Samozrejme, mám na mysli Komisiu, ktorá predložila návrh na prepracované znenie 2. júla 2008. Mám tiež na mysli európskych sociálnych partnerov, ktorí v lete 2008 predložili osem spoločných návrhov v rámci spoločného stanoviska a mám, samozrejme, na mysli Európsky parlament a pána spravodajcu Bushilla-Matthewsa, ktorého vymenoval na vypracovanie návrhu tohto textu a ktorému ďakujem za kvalitne vykonanú prácu. Všetci spolupracovali s predsedníctvom Rady na tom, aby čo najskôr vypracovali text, ktorý bude prijateľný pre všetkých. Výsledkom tohto spoločného úsilia je to, že sme pripravení prijať návrh prepracovaného znenia uvedenej smernice z roku 1994 dnes večer v prvom čítaní.
<P>
Pokiaľ viem, už dlho sme neboli v podobnej situácii v súvislosti so sociálnou oblasťou. Je to povzbudením pre budúcnosť. Povzbudzuje nás to do ďalšej spoločnej práce v kolektívnom duchu. Text, ktorý máte dnes večer pred sebou, je vyváženým kompromisom, ktorý umožní zvýšiť kvalitu sociálneho dialógu medzi európskymi podnikmi a poskytnúť nové záruky pracovníkom 27 členských štátov.
<P>
Týmto textom rozširujeme výsady európskych zamestnaneckých rád najmä prostredníctvom prijatia dlho očakávaného nového vymedzenia pojmov "prerokovanie" a "informovanie".
<P>
Týmto textom podporujeme zriaďovanie nových európskych zamestnaneckých rád, keďže tak ako v roku 1994 poskytujeme dvojročné obdobie, počas ktorého budú umožnené výnimky z nových ustanovení smernice v prípade uzatvorených dohôd.
<P>
Na záver by som chcela povedať, že týmto textom zvyšujeme právnu istotu pracovníkov a podnikov odstraňovaním akýchkoľvek neistôt, ktoré by mohli mať vážne dôsledky.
<P>
Na dosiahnutie uvedeného cieľa právnej istoty treba mať na mysli aj to, aby text, ktorý máte pred sebou, zaručoval dohody uzatvorené v predchádzajúcom období, ktoré bolo poskytnuté v rokoch 1994 až 1996 po nadobudnutí účinnosti súčasnej smernice.
<P>
Dnes sa kompromis, na ktorom pracovali všetci zúčastnení aktéri, predkladá na hlasovanie v Európskom parlamente a je dôležité, aby hlasovanie dopadlo v jeho prospech. Je to dôležité, pretože v situácii súčasnej krízy sú podniky vystavené zvýšenému riziku reštrukturalizácie a za týchto okolností od nás európski pracovníci očakávajú poskytovanie dodatočných záruk, ktoré im dodajú istotu v súvislosti s ich budúcnosťou.
<P>
To, aby hlasovanie dopadlo pozitívne, je dôležité aj preto, lebo občania Európy potrebujú silné posolstvá, ktoré ukážu, že sociálna Európa sa v roku 2008 opäť vzmáha a nielen rozpráva a že je schopná konkrétnych činov, ktoré zlepšia každodenný život.
<P>
Na záver by som rada uviedla, že pozitívny výsledok hlasovania je dôležitý pre nevyhnutnosť podpory sociálneho dialógu v Európe. Tá závisí od zriaďovania nových zamestnaneckých rád a rozvoja spoločných opatrení, ktoré prijímajú európski sociálni partneri spoločne, ako to bolo v tomto prípade.
<SPEAKER ID="127" NAME="Jan Cremers">
v mene skupiny PSE. - Vážený pán predsedajúci, existuje príslovie, podľa ktorého kompromisy nikdy nezvíťazia v súťažiach krásy. Na prvý pohľad by to bolo možné povedať v súvislosti s výsledkom všetkých rokovaní o prepracovanom znení smernice o Európskej zamestnaneckej rade. Na základe správy pána Menrada o judikatúre, ktorú tento Parlament prijal pred šiestimi rokmi, a na základe skúseností riadiacich pracovníkov a zamestnancov v posledných 12 rokoch Socialistická skupina v Európskom parlamente stále žiadala o dôkladnú revíziu smernice.
<P>
Príliš veľkému počtu zástupcov zamestnancov sa stále odopierajú základné informácie a práva na prerokovanie, pretože ich zamestnávatelia im odmietajú tieto práva poskytnúť. Podľa nášho názoru sú však tieto práva neoddeliteľnou súčasťou vytvárania všetkých pracovných vzťahov. Postavenie zamestnanca ako stabilnej zúčastnenej strany v spoločnosti - v porovnaní so striedaním pracovných miest manažmentu a neangažovaným prístupom nového druhu finančného investora - musí byť zohľadnené v správe a riadení našich spoločností. Skupina PSE dúfa, že spolu s odporúčaním sociálnych partnerov obsiahnutým v smernici a dodatočnými úpravami dosiahnutými počas našich rokovaní prispeje k vytváraniu novej dynamiky.
<P>
Formálny politický postup je takmer ukončený. V tejto chvíli musí konať vedenie podnikov a zamestnanci. Dodržiavanie ustanovení smernice v súčasnosti na úrovni približne 40 % je stále príliš nízke. Skupina PSE sa domnieva, že toto nie je koniec procesu, ale jeho nový začiatok. Európskych sociálnych partnerov čaká náročná skúška, pretože musia presvedčiť spoločnosti, ktoré stále odmietajú dodržiavať smernicu.
<P>
Naliehavo vyzývame Európsku komisiu, aby prispela k riešeniu tejto otázky. Potrebujeme novú kampaň. Posledné výskumy ukázali, že spoločnosti s primeranými informáciami, poradami a účasťou zamestnancov fungujú lepšie najmä v zložitých obdobiach. V období hospodárskej krízy a reštrukturalizácie, ktorej musíme čeliť v blízkej budúcnosti, je angažovanosť zamestnancov v rozhodovacom procese našich spoločností aktuálnejšia než kedykoľvek predtým.
<P>
Rád by som poďakoval svojmu oponentovi pánovi Bushillovi-Matthewsovi za odborné vedenie rokovaní, svojim kolegom z ostatných skupín za ich politickú pomoc a francúzskemu predsedníctvu za jeho originálny prístup. Pusťme sa do práce!
<SPEAKER ID="128" NAME="Bernard Lehideux" LANGUAGE="FR">
Vážený pán predsedajúci, pani úradujúca predsedníčka Rady, pán komisár, dohoda dosiahnutá s Radou o zamestnaneckých radách dokazuje, že sociálna Európa, ktorú tak veľmi potrebujeme, sa stavia kameň po kameni. Dokazuje aj to, že v tejto vzmáhajúcej sa sociálnej Európe si sociálny dialóg našiel svoj priestor.
<P>
Každý, samozrejme, vie, že tento text je predovšetkým výsledkom produktívnej spolupráce odborových zväzov a organizácií zamestnávateľov. Platná smernica očividne dosiahla svoje limity, keď 14 rokov po jej prijatí boli zamestnanecké rady zriadené iba v jednej tretine príslušných podnikov a právna istota znamenala, že v niekoľkých prípadoch musel rozhodovať Súdny dvor. Nie je však úlohou sudcov, aby určovali pravidlá, ale politikov, aby prevzali svoju zodpovednosť. Súčasná situácia je navyše krutým pripomenutím oveľa zásadnejšej potreby rokovať so zamestnaneckými radami a v prípade reštrukturalizácie je potrebné robiť to čo najdôraznejšie.
<P>
Preto sa musíme posunúť ďalej a podporiť dohodu v prvom čítaní po tom, čo poďakujeme pánovi spravodajcovi za kvalitnú prácu a jeho schopnosť počúvať.
<SPEAKER ID="129" NAME="Elisabeth Schroedter" LANGUAGE="DE">
Vážený pán predsedajúci, pán komisár, pani úradujúca predsedníčka Rady, keď sa vedenie spoločnosti Nokia vo Fínsku rozhodlo zatvoriť prevádzku v Bochume a premiestniť ju do Rumunska, 2000 zamestnancov, ktorí prišli o svoje miesta, sa to dozvedelo z tlače.
<P>
S cieľom predchádzať výskytu takýchto prípadov je naliehavé, pričom túto naliehavosť by som rada zdôraznila, aby nadobudla účinnosť zmenená a doplnená smernica o Európskej zamestnaneckej rade s novým vymedzením nadnárodných podnikov. Je veľmi smutné, že Komisii trvalo toľko rokov to dosiahnuť a že až doteraz tento kompromis bojkotovala.
<P>
To opäť ukazuje, že sociálna Európa je na spodných priečkach programu Komisie. Keby pozmeňujúce a doplňujúce návrhy boli prijaté skôr, k prípadu Nokia by nedošlo.
<P>
Uvedené pozmeňujúce a doplňujúce návrhy naliehavo potrebujeme, aby vynahradili predchádzajúci neúspech. Ak vezmeme do úvahy nové štruktúry podnikov, ktoré presahujú štátne hranice a činnosť týchto podnikov, zistíme, že v skutočnosti prichádzajú neskoro. Moja radosť z kompromisu má svoje hranice. Ako členka rokovacieho výboru Parlamentu však súhlasím s týmto kompromisom, pretože túto smernicu potrebujeme hneď.
<P>
Ešte raz vyzývam vás všetkých, ktorí sa teraz snažíte tento kompromis opäť nepodporiť. Zahrávate sa s ohňom. Znamenalo by to, že by sme navždy zostali sedieť za rokovacím stolom a že by opäť dochádzalo k prípadom ako Nokia. Je preto nevyhnutné schváliť tento najmenší nárok na demokraciu, ktorý súčasná smernica obsahuje.
<P>
Z politického hľadiska je revízia smernice stále zahrnutá v programe. Ešte raz by som rada povedala Komisii, že súčasné znenie má charakter úpravy. Stále je potrebné vykonať revíziu a podľa nášho názoru je potrebná dôkladná revízia, ktorá ako taká poskytne zamestnaneckej rade to, čo naozaj potrebuje na svoju dlhodobú činnosť. Súčasný text je iba úpravou.
<SPEAKER ID="130" NAME="Dimitrios Papadimoulis">
v mene skupiny GUE/NGL. - (EL) Vážený pán predsedajúci, my z Konfederatívnej skupiny Európskej zjednotenej ľavice - Nordickej zelenej ľavice sa nechceme zúčastniť osláv, pretože veľmi dobre vieme, že sociálna Európa nie je prioritou Komisie alebo Rady. Dámy a páni, spoločný kompromis medzi Európou, a. s., a odborovými zväzmi nenapĺňa obsah rokovaní v Parlamente z roku 2001. Úlohu Parlamentu obmedzuje aj postup prepracovania. Predložíme pozmeňujúce a doplňujúce návrhy, ktoré podporia požiadavky predložené odborovými zväzmi počas rokovaní a pomôžu ich presadiť, konkrétne rýchle poskytovanie dôležitých informácií, publicitu a transparentnosť v rámci dohôd a vyššiu účasť odborníkov z organizácií odborových zväzov. Nanešťastie, premrhávame príležitosť dosiahnuť konkrétnejšie zlepšenia smernice a prostredníctvom tejto revidovanej realpolitik prijímame omnoho menej, než pracovníci potrebujú.
<SPEAKER ID="131" NAME="Jean Louis Cottigny" AFFILIATION="PSE">
(FR) Vážený pán predsedajúci, pani zastupujúca predsedníčka Rady, pán komisár, najprv by som rád zablahoželal pánovi Bushillovi-Matthewsovi, ktorý nám ako posol správy Výboru pre zamestnanosť a sociálne veci dal počas trojstranného rozhovoru vynikajúcu lekciu z demokracie. Dnes sa uskutočnil trojstranný rozhovor. Partneri sa pokúsili dosiahnuť dohodu.
<P>
Chcel by som zablahoželať aj vám, pán komisár, pretože v danej chvíli ste úspešne dosiahli to, že úloha Parlamentu ako spoločného zákonodarcu bola do istej miery popretá, keďže prostredníctvom dohody, ktorú dosiahli sociálni partneri, ste nám dovolili rokovať iba o otázkach, ktoré predložili oni.
<P>
Teraz je dôležité, aby sme na tento trojstranný rozhovor pozitívne nadviazali. Rozhovor sa skončil a teraz musíme zabezpečiť prijatie tohto textu v prvom čítaní. Nesmie to však znamenať, že vylúčime možnosť revízie. Nesmie to znamenať ani to, že nebudeme môcť následne uvažovať nad spôsobom uskutočnenia úplnej revízie s podporou všetkých alebo takmer všetkých sociálnych partnerov.
<P>
Som presvedčený, že musíme konať v tomto duchu. Samozrejme, že zajtra musíme v prvom čítaní presadiť svoje presvedčenie, ale je tiež zrejmé, že musíme dohliadať na spôsob realizácie a na to, ako budeme môcť zabezpečiť uskutočnenie revízie.
<SPEAKER ID="132" NAME="Siiri Oviir" AFFILIATION="ALDE">
(ET) Vážený pán predsedajúci, pani úradujúca predsedníčka Rady, dámy a páni. Najprv by som rada poďakovala pánovi spravodajcovi za jeho konštruktívny prístup k revízii smernice.
<P>
Zmena znenia príslušnej smernice vyvolala aj isté právne otázky v súvislosti s našimi možnosťami konať. Zdá sa, že s pomocou pána spravodajcu boli tieto otázky vyriešené.
<P>
Revízia smernice o Európskej zamestnaneckej rade však bola dlho dôležitou otázkou pre spoločnosti aj odborové zväzy. Je chvályhodné, že strany na trhu práce dosiahli počas tohto leta dohodu. Táto dohoda tiež uľahčí nám v Parlamente úspešne doriešiť túto otázku.
<P>
Bez toho, aby som v tejto chvíli a za týchto okolností spochybňovala potrebu zmeny znenia smernice, som presvedčená, že v budúcnosti, inými slovami v ďalšom volebnom období Európskeho parlamentu, by sa malo predložiť jej revidované a aktualizované znenie.
<P>
Ako predstaviteľka malej krajiny však dnes nemôžem súhlasiť s návrhom Komisie o tom, že členstvo v osobitnej komisii by malo závisieť od počtu zamestnancov v spoločnosti. Táto požiadavka by mohla spôsobiť to, že niektoré členské štáty nebudú mať na rokovaniach nikoho, kto by zastupoval ich záujmy.
<SPEAKER ID="133" NAME="Proinsias De Rossa" AFFILIATION="PSE">
Vážený pán predsedajúci, vítam dohodu v prvom čítaní o prepracovanom znení smernice o Európskej zamestnaneckej rade, ktorá je v nemalej miere výsledkom schopností nášho tieňového spravodajcu pána Cremersa. Sme v prehlbujúcej sa hospodárskej kríze, ktorá je krízou systému a nielen krízou v systéme.
<P>
Obchodovanie tradičným spôsobom nie je možné a zamestnávatelia aj vlády musia prijať to, že v čase tejto krízy musia mať pracovníci väčší vplyv na udalosti na svojom pracovisku. Akýkoľvek iný prístup je neprijateľný.
<P>
Slepá viera v neobmedzené trhy a hospodársku súťaž beznádejne stroskotala a v súčasnosti nastal čas, v ktorom by Európa mala byť odvážnejšia pri vytváraní novej sociálnej zmluvy medzi zamestnancami a podnikmi a v ktorom by členské štáty a Európa mali skutočne budovať nové sociálne trhové hospodárstvo v súlade s ustanoveniami Lisabonskej zmluvy.
<SPEAKER ID="134" NAME="Harald Ettl" AFFILIATION="PSE">
(DE) Vážený pán predsedajúci, revízia smernice o Európskej zamestnaneckej rade bola aktuálna od roku 1999. Výsledkom bol postup prepracovania, čo je príliš málo vzhľadom na rýchle zmeny v priemysle. Tie si prirodzene vyžadujú zlepšenie v rámci informovania a rokovania ako nástrojov na vytváranie obchodnej kultúry s obmedzeným počtom konfliktov. Tento postup má zásadný význam. Nadnárodné rozhodnutia patria do poradného výboru Európskej zamestnaneckej rady. Vykonávanie tejto vo svojej podstate bezzubej smernice musí byť z právneho hľadiska posilnené a malo by byť sprevádzané sankciami s cieľom zabezpečiť možnosť jej vykonávania. Musí k tomu dôjsť, aby sa rozhodnutia Európskeho súdneho dvora už ďalej jednoducho neprehliadali.
<P>
Napriek malému pokroku revíziu bude potrebné uskutočniť do troch rokov. Mohli a mali by sme ju uskutočniť v súčasnosti, aby sme do určitej miery zosúladili politickú realitu v priemysle a túto prudkú zmenu. Je však dôležité, že sa deje aspoň niečo.
<SPEAKER ID="135" NAME="Silvia-Adriana Ţicău" AFFILIATION="PSE">
(RO) Európska zamestnanecká rada a postup informovania a prerokovania so zamestnancami v podnikoch alebo skupinách podnikov sú nevyhnutnými nástrojmi pri poskytovaní ochrany zamestnancov.
<P>
Zamestnanecké rady musia byť mimoriadne aktívne najmä počas reštrukturalizácie spoločností. V prípade nadnárodných spoločností alebo skupín spoločností je nevyhnutné, aby sa rokovalo so zamestnancami spoločnosti v členskom štáte, v ktorom dochádza k prepúšťaniu, a aby mali miesto pri rokovacom stole. V čase, keď skupina spoločností prijíma dôležité rozhodnutia týkajúce sa budúcnosti spoločnosti a jej zamestnancov, zamestnanci spoločnosti v členskom štáte, v ktorom dochádza k reštrukturalizácii, musia byť informovaní a musia mať možnosť zúčastniť sa na tomto procese a ovplyvniť prijaté rozhodnutie.
<P>
Európske spoločenstvo doteraz poskytovalo finančnú pomoc iba spoločnostiam, ktoré uskutočňovali reštrukturalizáciu. Som presvedčená, že táto pomoc sa musí poskytovať aj prepusteným zamestnancom.
<SPEAKER ID="136" NAME="Stephen Hughes" AFFILIATION="PSE">
Vážený pán predsedajúci, najprv by som chcel veľmi poďakovať pánovi spravodajcovi. Aj napriek tomu, že pozmeňujúce a doplňujúce návrhy, za ktoré výbor hlasoval, nespĺňajú to, čo chcel, v skutočnosti nechcel žiadne pozmeňujúce a doplňujúce návrhy, bránil stanovisko výboru počas rokovaní, čo viedlo k tejto dohode v prvom čítaní.
<P>
Veľmi ďakujem aj pánovi Cremersovi, nášmu tieňovému spravodajcovi, ktorý bol skutočným tvorcom obsahu tejto dohody. Tri doplnenia k bodom, ktoré odsúhlasili sociálni partneri vo svojom oznámení, o sankciách, nadnárodnej povahe a odstránení hranice pre osobitný vyjednávací orgán sú dôležité samy osebe. Ako však už bolo uvedené, mnohí z nás sa týmto prepracovaným znením cítia byť oklamaní.
<P>
Takmer pred desiatimi rokmi nám sľúbili úplnú revíziu smernice. Je potrebné zaoberať sa ďalšími vážnymi nedostatkami a my trváme na tom, aby Komisia predložila v budúcom volebnom období úplnú revíziu.
<P>
Ďalšie vážne znepokojenie v súvislosti s prístupom k tomuto prepracovanému zneniu spočívalo v nesúlade medzi sociálnym dialógom a právnym hľadiskom. So sociálnymi partnermi sa rokovalo v súlade s článkom 139 a nakoniec bola naznačená ich neschopnosť alebo neochota rokovať o rámcovej dohode. Ale hneď po začatí našej legislatívnej práce naopak naznačili, že by chceli začať rokovania. Následne odsúhlasili oznámenie, ktoré nie je v zmluvách vôbec ustanovené. To však poskytlo nášmu pánovi spravodajcovi Bushillovi-Matthewsovi príležitosť zvoliť zmierlivý prístup tým, že prijal obsah oznámenia, ale nič viac.
<P>
Namiesto toho, aby toto oznámenie fungovalo ako podpora, stalo sa takmer obmedzením. Postupy v súlade s článkom 139 a 138 musia byť jasne oddelené. Je nesprávne, ak pôsobnosť jedného článku narúša alebo obmedzuje pôsobnosť druhého. Je povinnosťou Komisie zabezpečiť ich odlíšenie. Dokonca aj počas tejto rozpravy dochádza k podobnému nesúladu s cieľom odmietnuť pozmeňujúci a doplňujúci návrh, o ktorý žiadame z dôvodu vyriešenia problému poranení injekčnou ihlou.
<P>
Opakujem, je to nebezpečná situácia a môže vyvolať len nevôľu a nedôveru medzi sociálnymi partnermi a Parlamentom. Aj napriek uvedeným skutočnostiam je to krok vpred v súvislosti s právami zamestnancov na informácie a rokovania a ja tento posun vítam.
<SPEAKER ID="137" NAME="Ewa Tomaszewska" AFFILIATION="UEN">
- (PL) Vážený pán predsedajúci, v čase, keď sa táto smernica o zriaďovaní európskych zamestnaneckých rád zavádzala, predstavovala významný posun v súvislosti so zriadením sociálneho dialógu v hospodárstve. Okrem toho umožnila zvýšiť produktivitu a zároveň zachovať sociálny zmier.
<P>
Na základe skúsenosti z niekoľkých desaťročí sociálni partneri v súčasnosti určili spôsoby, ako by sa smernica mohla prepracovať, aby bola konkrétnejšia. Úloha členov zamestnaneckých rád v procese informovania zamestnancov a rokovaní s nimi by mala byť stanovená jasnejšie. Porozumenie medzi sociálnymi partnermi a rokovania uskutočňované v dobrej viere a na základe spoľahlivých informácií sú veľmi žiaduce, a to najmä v čase krízy. Význam sociálneho dialógu, riešení dosiahnutých prostredníctvom diskusií a rokovaní, ako aj význam poznania prínosu pre druhú stranu a jej záujmov poukazujú na potrebu dodržiavať výsledky tohto dialógu. Preto je potrebné prijímať dohody dosiahnuté medzi organizáciami zamestnávateľov a odborovými zväzmi na európskej úrovni.
<P>
Blahoželám pánovi spravodajcovi a teším sa na preskúmanie vplyvu smernice v budúcnosti.
<SPEAKER ID="138" NAME="Ilda Figueiredo" AFFILIATION="GUE/NGL">
(PT) Je mi ľúto, že mrháme touto príležitosťou na dôkladnejšie a rozumnejšie zlepšenie smernice o Európskej zamestnaneckej rade. Táto skutočnosť sa predpokladala už v roku 2001, keď bola prijatá správa pána Menrada, na ktorej som sa sama podieľala. Práve preto sme trvali na predložení a hlasovaní o niektorých pozmeňujúcich a doplňujúcich návrhoch, ktorých zámerom je posilniť právo na informácie a konzultácie zástupcov pracovníkov vo všetkých prípadoch vrátane práva na veto, najmä ak existujú reštrukturalizačné činnosti a snahy o premiestnenie spoločností, hlavne nadnárodných, v ktorých sa práva pracovníkov nedodržiavajú.
<P>
Bolo by dobré, ak by sa tieto pozmeňujúce a doplňujúce návrhy prijali, pretože by posilnili smernicu o Európskej zamestnaneckej rade.
<SPEAKER ID="139" NAME="Karin Jöns" AFFILIATION="PSE">
(DE) Vážený pán predsedajúci, naša skupina a ja by sme tiež boli radi videli viac než takýto výsledok. Napriek tomu si však myslím, že sme dosiahli veľa a že sme posunuli dohodu na európskej úrovni o ďalší krok dopredu. Jedna vec je jasná: v budúcnosti musí mať Európska zamestnanecká rada informácie a musí sa s ňou konzultovať pred každým rozhodnutím, a čo je veľmi dôležité, pred každým rozhodnutím, ktoré sa prijíma v súvislosti s reštrukturalizáciu, aby sa o tom už nikdy nedozvedela z novín.
<P>
Rada by som však povedala niečo veľmi jasne Komisii. Chaos, ktorý sme zažili pri určovaní toho, kto tu naozaj rokuje, sa už nesmie opakovať. Medzi sociálnym dialógom a Európskym parlamentom musí existovať jasný rozdiel. Chvíľami sme mali pocit, že sa práva tohto Parlamentu považovali za neplatné. To sa v budúcnosti nesmie zopakovať.
<SPEAKER ID="140" NAME="Valérie Létard">
úradujúca predsedníčka Rady. - (FR) Vážený pán predsedajúci, dámy a páni, prepracované znenie smernice o Európskej zamestnaneckej rade je dobrou správou.
<P>
Ukazuje, že sociálna Európa postupuje vpred a že pokiaľ ide o práva európskych pracovníkov na informácie a konzultácie, pokrok je možný. Ukazuje aj to, aká hodnotná je angažovanosť sociálnych partnerov. Bez nej by sme, nepochybne, neboli dosiahli takýto výsledok. Napokon ukazuje aj kvalitu práce a spolupráce medzi tromi inštitúciami - Komisiou, Parlamentom a Radou -, pretože ak tak Parlament zajtra rozhodne, dosiahneme dohodu v prvom čítaní, čo nás môže len tešiť.
<P>
Ak k tomu naozaj dôjde, budem vám vďačná, pán predsedajúci.
<SPEAKER ID="141" NAME="Vladimír Špidla" LANGUAGE="CS">
Pokrok je ťažký, ale je možný. Myslím si, že história tohto návrhu smernice o zamestnaneckej rade je toho dôkazom. Nebola to ľahká cesta a predovšetkým by som chcel zdôrazniť úlohu sociálnych partnerov a úlohu pána spravodajcu Bushilla Matthewsa, ako aj jeho sociálnodemokratického kolegu pána Cremersa. Myslím si, že rozprava jasne ukázala, že predloha je pripravená na hlasovanie, a myslím si tiež, že je to naozaj dobrá správa pre sociálnu Európu.
<SPEAKER ID="142" NAME="Philip Bushill-Matthews">
spravodajca. - Vážený pán predsedajúci, ako kolegovia vedia, som človek, ktorý verí v sociálny dialóg a zamestnanecké rady, a teší ma, že sa dosiahla dohoda v prvom čítaní, čím všetci sociálni partneri nadobúdajú právnu istotu.
<P>
Podľa mňa by sme dohodu dosiahli v prvom čítaní aj bez toho, aby sme prešli týmto konkrétnym procesom. Keďže sa pán Stephen Hughes rozhodol podať trochu prekrútenú verziu toho, ako sa to dosiahlo, rád by som to uviedol na pravú mieru, aby budúca generácia vedela, ako sme sa k tomuto výsledku dostali. Sociálni partneri nás všetkých celkom určite požiadali, aby sme nepredkladali žiadne pozmeňujúce a doplňujúce návrhy, a odborové zväzy mi potvrdili, že podľa ich názoru to ostatné skupiny budú úplne rešpektovať. Nečakal som však a ani som nevedel, že zatiaľ čo našu skupinu naliehavo žiadali, aby žiadne pozmeňujúce a doplňujúce návrhy nepredkladala, socialistov naopak vyzývali, aby ich predložili. Vo výbore sa preto narušila skreslená rovnováha. Ak by sme prišli najprv do Parlamentu a ak by všetci kolegovia mali možnosť viesť o veci rozpravu, myslím, že aj tak by sme dosiahli dohodu, len by sa trochu líšila.
<P>
Dovoľte mi však pri týchto slovách upokojiť kolegov. Nenavrhujem rozobrať dosiahnutú dohodu. Dôležité je, že dohoda existuje, a ja verím, že zajtra ju prijmeme. Je však veľkou iróniou, že v otázke týkajúcej sa vzájomnej dôvery medzi zamestnancom a zamestnávateľom a harmónie a spolupráce medzi obomi stranami sociálneho dialógu pristupuje jeden zo sociálnych partnerov k veci veľmi rozdielnym spôsobom.
<P>
Dúfam, že to bude ojedinelá udalosť, pretože sociálny dialóg musí pokračovať s dôverou na oboch stranách. Pri tejto príležitosti však došlo v tomto smere ku kroku späť, ktorý sa, dúfam, už nikdy nezopakuje.
<SPEAKER ID="143" NAME="Predsedajúci">
Rozprava sa skončila.
<P>
Hlasovanie sa uskutoční v utorok.
