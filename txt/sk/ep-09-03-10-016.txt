<CHAPTER ID="016">
Hodina otázok (Komisia) 
<SPEAKER ID="427" NAME="Predsedajúci">
Ďalším bodom programu je hodina otázok (B6-0009/2009), ktorá bude výnimočne trvať do 20.00 hod.
<P>
Začnem informáciou, že pán Kovács sa na hodine otázok nezúčastní, takže otázky č. 1 a 3 z prvej časti hodiny otázok, ktoré sú adresované pánovi komisárovi, preberie pani Redingová.
<P>
Komisii boli predložené nasledujúce otázky.
<P>
Prvá časť
<P>
Vec: Opatrenia na podporu výrobkov a služieb, ktoré pomáhajú zvyšovať energetickú účinnosť a podporujú obnoviteľné zdroje energie
<P>
Na jarnom zasadnutí Európskej rady v roku 2008 sa hlavy štátov a predsedovia vlád dohodli na budúcej revízii smernice o zdaňovaní energií zameranej na podporu zvyšovania percentuálneho podielu obnoviteľných zdrojov energie na celkovom množstve využívanej energie.
<P>
Zvyšovanie energetickej účinnosti je jedným z najrýchlejších, najbezpečnejších a najlacnejších spôsobov obmedzovania závislosti EÚ od energetických zdrojov tretích krajín, znižovania spotreby energie a znižovania emisií CO2 a európskych verejných výdavkov na účty za energiu.
<P>
Vzhľadom na potrebu zvyšovať energetickú účinnosť by Komisia mohla uviesť, aké kroky a finančné a fiškálne nástroje plánuje s cieľom podporiť výrobky a služby, ktoré pomôžu zvýšiť energetickú účinnosť a podporia obnoviteľné zdroje energie.
<SPEAKER ID="429" NAME="Viviane Reding">
členka Komisie. - Vo svojom Pláne hospodárskej obnovy Európy - ktorý, mimochodom, odsúhlasili Parlament a Rada - Komisia uvádza, že patrí k stúpencom podpory rýchleho zavádzania "zelených" výrobkov. Komisia okrem iného navrhla nižšie sadzby dane z pridanej hodnoty pre "zelené" výrobky a služby, ktoré sú zamerané najmä na zvýšenie energetickej účinnosti budov. Komisia navyše povzbudzuje členské štáty, aby s cieľom podporiť dopyt po ekologických výrobkoch poskytovali spotrebiteľom ďalšie stimuly.
<P>
Komisia momentálne uskutočňuje revíziu existujúcich daňových právnych predpisov Spoločenstva. Cieľom je odstrániť čo možno najviac existujúcich stimulov, ktoré sú v protiklade s cieľmi energetickej účinnosti a znižovania emisií oxidu uhličitého, ako aj vytvárať vhodné stimuly tam, kde to bude v prospech týchto cieľov.
<P>
Okrem uvedených fiškálnych iniciatív sa Komisia usiluje zlepšiť využívanie ďalších finančných nástrojov na podporu energetickej účinnosti, a to najmä v budovách. Komisia a Európska investičná banka spoločné vyvíjajú iniciatívu na financovanie udržateľnej energetiky. Iniciatíva je zameraná na mobilizáciu financovania zo strany kapitálových trhov, ktoré by sa malo využívať prostredníctvom účasti dohody starostov. Pre rok 2009 možno očakávať sprístupnenie rozpočtu vo výške 15 miliónov EUR.
<P>
Komisia taktiež predložila návrh na úpravu nariadenia (ES) č. 1080/2006 o Európskom fonde regionálneho rozvoja, ktorý by umožnil, aby tento fond využívali všetky členské štáty na zvýšenie výdavkov určených na zlepšenie energetickej účinnosti a využívanie obnoviteľných zdrojov energie v existujúcich obytných budovách.
<SPEAKER ID="430" NAME="Silvia-Adriana Ţicău" AFFILIATION="PSE">
(RO) Na úvod by som chcela povedať, že súčasná smernica bola zavedená zle alebo neprimerane, a preto by som sa chcela Komisie spýtať, či v budúcnosti plánuje znížiť daň z pridanej hodnoty aj na výrobky. Okrem toho sa domnievam, že by malo význam zvýšiť podiel prostriedkov na podporu energetickej účinnosti budov a sociálneho bývania pridelených z Európskeho fondu regionálneho rozvoja z 3 % na 15 %.
<P>
Taktiež si myslím, že význam by mal fond pre energetickú účinnosť a obnoviteľné zdroje energie.
<SPEAKER ID="431" NAME="Viviane Reding">
členka Komisie. - Vieme, že je mimoriadne dôležité, aby sme disponovali metódami, ktoré občanom a vládam pomôžu v ich úsilí o energetickú účinnosť. Máme k dispozícii niekoľko štúdií o potenciáli daňových stimulov na energetické a environmentálne účely a Komisia pripravuje návrh, ktorý zmení a doplní smernicu o DPH tak, aby sa na určité ekologické tovary a služby mohli vzťahovať nižšie sadzby DPH.
<P>
Ako sa uvádza v pláne hospodárskej obnovy, Komisia môže predložiť návrh na nižšie sadzby dane z pridanej hodnoty pre "zelené" výrobky a služby, ktoré sú zamerané najmä na zvýšenie energetickej účinnosti budov. Treba však poukázať na to, že už návrh Komisie z júla 2008 poskytuje členským štátom možnosť, aby tieto nižšie sadzby DPH uplatňovali pri službách zahŕňajúcich renováciu, opravu, úpravu a údržbu obytných budov, miest bohoslužieb a kultúrneho dedičstva a historických pamiatok. Zahŕňa to aj práce zamerané na zvýšenie úspory energie a energetickej účinnosti v príslušných budovách.
<P>
Rada Ecofin dnes dospela ku kompromisu. Je príliš skoro vyjadrovať sa konkrétne k tomu, čo presne urobíme s návrhmi Rady Ecofin, avšak Komisia sa s dnešnými návrhmi čoskoro oboznámi.
<SPEAKER ID="432" NAME="Reinhard Rack" AFFILIATION="PPE-DE">
(DE) Vážený pán predsedajúci, chcel by som vysloviť svoju vďaku pani komisárke a Komisii za to, že zabezpečili, aby sa v Parlamente prediskutovala predovšetkým téma tepelnej izolácie budov. Ide o jeden z najúčinnejších spôsobov šetrenia energiou a z tohto pohľadu sa mi zdá, že ide o významnú a správnu cestu, ktorou by sme sa mali uberať. V tejto súvislosti znie moja otázka nasledovne: vidí tu Komisia príležitosť náležite znížiť sadzby DPH pre nízkoenergetické domy a energeticky neutrálne domy v odvetví prefabrikovaných stavieb? Je to niečo, čo možno zvážiť, a kam smerujeme?
<SPEAKER ID="433" NAME="Viviane Reding" LANGUAGE="DE">
Vážený pán predsedajúci, to, čo práve navrhol pán Rack, je zaujímavý nápad. Komisia bude, samozrejme, jeho námet spolu s ďalšími predloženými nápadmi súvisiacimi s energetickou účinnosťou pri stavbe domov či renováciách analyzovať. Taktiež môžem uviesť, že Komisia sa chystá reštrukturalizovať štrukturálne fondy, v dôsledku čoho bude možné prostredníctvom týchto štrukturálnych fondov investovať aj do takýchto domov s vysokou energetickou účinnosťou.
<P>
Vec: Flexibilnejšia interpretácia Paktu stability a rastu
<P>
Oznámi Komisia, či v tomto období ohromnej hospodárskej krízy bude trvať na svojom stanovisku, že všetky krajiny s deficitmi budú svoj deficit musieť znížiť v rámci obdobia dvoch, a nie troch rokov i napriek tomu, že druhú alternatívu možno podľa dostupných údajov považovať za rozumnejšiu? Ak áno, prečo? Nakoľko je takýto neústupčivý postoj v súlade s názormi predsedu euroskupiny, pokiaľ ide o flexibilnejšiu interpretáciu Paktu stability a rastu (pozri vyhlásenia z 21. januára 2009, Agence Europe)?
<SPEAKER ID="435" NAME="Viviane Reding">
členka Komisie. - Za normálnych okolností Pakt stability a rastu predpokladá, že existuje rýchla náprava nadmerného deficitu a že táto náprava by sa mala uskutočniť rok po identifikácii takéhoto deficitu. V prípade mimoriadnych okolností ale zreformovaný Pakt stability a rastu umožňuje dlhšie konečné termíny - v súlade s článkom 34 nariadenia Rady (ES) č. 1467/97.
<P>
Pakt neposkytuje jednoznačnú definíciu týchto mimoriadnych okolností. Avšak pri príprave správy podľa článku 143 Zmluvy, ktorú vyvolá existencia deficitu alebo plánovaný nadmerný deficit, je Komisia v súlade so Zmluvou povinná zohľadniť takzvané "relevantné faktory". V tejto správe Komisia náležite premieta vývoj hospodárskej situácie v strednodobom výhľade, najmä pokiaľ ide o potenciálny rast, prevládajúce cyklické podmienky, realizáciu politík v kontexte lisabonskej agendy a politík na podporu výskumu a vývoja a inovácií. Premieta aj vývoj rozpočtovej situácie zo strednodobého hľadiska, najmä pokiaľ ide o snahy o fiškálnu konsolidáciu v tzv. dobrých časoch, o úroveň verejného dlhu a otázky udržateľnosti, potrebu externého financovania, verejné investície a celkovú kvalitu verejných financií. Okrem toho sa náležite zohľadnia všetky faktory, ktoré sú podľa názoru členských štátov relevantné pre to, aby sa komplexne posúdila nadmernosť presahujúca referenčnú hodnotu z kvalitatívneho hľadiska, a ktoré členský štát, samozrejme, predložil Komisii a Rade.
<P>
Predpisy týkajúce sa relevantných faktorov naznačujú, že stanovenie výskytu mimoriadnych okolností by malo vychádzať z celkového posúdenia takýchto faktorov. Komisia 18. februára prijala odporúčania pre stanoviská Rady k najnovším aktualizáciám programov stability a konvergencie pre 17 členských štátov. Pri zohľadnení svojho posudku týchto programov Komisia zároveň prijala správy pre Írsko, Grécko, Španielsko, Francúzsko, Lotyšsko a Maltu. Rada Ecofin dnes doobeda schválila svoje stanovisko k týmto správam. Komisia predloží Rade odporúčania ako skoncovať so situáciami, v ktorých existuje nadmerný deficit. Tieto odporúčania budú obsahovať konečné termíny, o ktorých sa rozhodne v súlade s Paktom stability a rastu, t. j. tam, kde je to vhodné, so zohľadnením existencie mimoriadnych okolností.
<SPEAKER ID="436" NAME="Giorgos Dimitrakopoulos" AFFILIATION="PPE-DE">
(EL) Vážený pán predsedajúci, rád by som pani komisárke poďakoval za jej mimoriadne podrobnú odpoveď. Musím však povedať, že som bol trochu prekvapený, že ste sa pri všetkých tých dôležitých veciach, ktoré ste uviedli, nezmienili o koncepcii časových harmonogramov. Inými slovami, či Komisia odporučí konkrétne časové harmonogramy pre jednotlivé prípady, a po druhé, či Komisia vo svojom odporúčaní prepojí fázy časového harmonogramu so znížením percentuálnej hodnoty nad 3 %.
<SPEAKER ID="437" NAME="Jörg Leichtfried" AFFILIATION="PSE">
(DE) Vážený pán predsedajúci, pani komisárka, mám dve stručné otázky. Moja prvá otázka znie takto: Čo s tými členskými štátmi, ktoré skutočne provokatívne žiadajú nízke alebo vôbec žiadne dane pre podnikateľské subjekty? Je v tomto prípade fér prehliadať oslabovanie Paktu, keď sa tieto krajiny v dôsledku svojich politík potom dostanú do ťažkostí pre nižšie daňové príjmy?
<P>
Moja druhá otázka znie nasledovne: Nemala by byť táto otázka kladená do súvisu s určitou úrovňou úspechu? Inak povedané, keď má členský štát nadmerný deficit, ale zato bojuje proti nezamestnanosti a táto nezamestnanosť skutočne klesá, nedávalo by potom zmysel takýto prístup podporovať?
<SPEAKER ID="438" NAME="Avril Doyle" AFFILIATION="PPE-DE">
Nastala nejaká zmena v rokovacom poriadku? Myslela som si, že to je autor otázky, kto má doplňujúcu otázku, a ešte dvaja ďalší poslanci.
<P>
Po druhé, dokedy dnes bude hodina otázok pokračovať, keďže sme začali neskoro?
<SPEAKER ID="439" NAME="Predsedajúci">
Pani Doylová, skutočne skončíme podľa plánu, o 20.00 hod. Začali sme neskoro a neskoro aj skončíme. Nemá vážená pani poslankyňa doplňujúcu otázku?
<P>
Chceli by ste položiť svoju doplňujúcu otázku, pani Doylová?
<SPEAKER ID="440" NAME="Avril Doyle" AFFILIATION="PPE-DE">
Áno, pán predsedajúci. Ospravedlňujem sa. Rozumela som vám tak, že slovo dávate iba autorovi otázky a jednému ďalšiemu poslancovi. Nepochopila som vás.
<P>
Budem pokračovať tým, že pani komisárku požiadam, aby menovala ľubovoľný členský štát, ktorý podľa doterajších kritérií nebude mať nadmerný deficit.
<P>
Po druhé, mohla by presnejšie rozviesť, čo sa podľa rozhodnutia z dnešného dopoludnia Komisia chystá navrhnúť Rade, pokiaľ ide o Írsko?
<SPEAKER ID="441" NAME="Viviane Reding">
členka Komisie. - Pokiaľ ide o odpoveď na otázku pána Dimitrakopoulosa, Komisia pri navrhovaní termínov na návrat do udržateľného stavu verejných financií pre určitý členský štát bude zohľadňovať priestor na manévrovanie, ktorý má príslušný členský štát k dispozícii. Výzvu na rýchlu fiškálnu konsolidáciu možno očakávať iba v prípadoch hrozby krízy verejných financií, po zohľadnení potrieb financovania celého hospodárstva.
<P>
Pokiaľ ide o druhú, dvojitú otázku, odpoveď na prvú časť znie "nie". Odpoveď na druhú časť otázky - o krajinách s nízkym zdanením korporácií - Pakt stability a rastu posudzuje globálnu fiškálnu situáciu daného členského štátu, nie konkrétnu daňovú štruktúru jednotlivých členských štátov.
<P>
Pokiaľ ide o tretiu otázku o tom, či existujú nejaké členské štáty bez nadmerných deficitov: samozrejme, existujú určité členské štáty bez nadmerných deficitov, ako možno vidieť v tabuľkách, ktoré pravidelne zverejňuje Komisia.
<P>
Vec: Odstránenie daňových rajov
<P>
Predložila Komisia návrh alebo plánuje navrhnúť zrušenie daňových rajov, predovšetkým v rámci EÚ?
<P>
Prijala EÚ akékoľvek rozhodnutie, ktoré by obsahovalo návrh, že členské štáty zrušia daňové raje, ktoré existujú v rámci ich územia?
<P>
Aké opatrenia podnikne Komisia s cieľom skoncovať s daňovými rajmi, bojovať proti finančným špekuláciám a obmedziť voľný pohyb kapitálu, predovšetkým v rámci Únie?
<SPEAKER ID="443" NAME="Viviane Reding" LANGUAGE="FR">
Vážený pán predsedajúci, od konca deväťdesiatych rokov minulého storočia Komisia realizuje rozhodnú politiku zameranú proti podvodom, daňovým únikom a škodlivej fiškálnej konkurencii.
<P>
Kľúčovým prvkom tejto politiky je podpora transparentnosti daňových systémov a výmena informácií medzi správcami dane. Túto politiku napokon potvrdili jasné vyhlásenia skupiny G20, ktorá napadla netransparentné praktiky v určitých jurisdikciách, ktoré sa často označujú ako daňové raje.
<P>
Koncom roka 2008 a začiatkom roka 2009 Komisia posilnila svoju politiku v tejto oblasti predložením dvoch návrhov.
<P>
Prvý návrh je zameraný na podporu výmeny informácií, ako to stanovuje smernica o dani z úspor. Druhý efektívne navrhuje, aby všetky členské štáty zosúladili svoje normy výmeny informácií na najvyššiu možnú otvorenú úroveň, najmä tým, že sa zabezpečí, že členské štáty nebudú môcť využívať bankové tajomstvo ako výhovorku a odmietnuť poskytnúť informácie, ktoré iné členské štáty potrebujú na to, aby vypočítali dane svojich obyvateľov.
<P>
V máji 2008 Rada rozhodla o podpore tejto politiky dobrého fiškálneho riadenia vo vzťahu k tretím krajinám: vrátane zásad transparentnosti, výmeny informácií a spravodlivej fiškálnej hospodárskej súťaže. Rada požiadala Komisiu, aby na tento účel dohodla doložky v dohodách s tretími krajinami.
<P>
Komisia má v úmysle čoskoro predložiť politickú iniciatívu s cieľom vyzdvihnúť súdržnosť tejto politiky a kľúčové faktory pri zabezpečovaní jej úspešnosti. Komisia sa domnieva, že obzvlášť realizácia opatrení koordinovaných na európskej úrovni by bola odpoveďou na obavy, ktoré vyjadril pán Guerreiro.
<SPEAKER ID="444" NAME="Pedro Guerreiro" AFFILIATION="GUE/NGL">
(PT) Pokiaľ ide o razanciu toho, čo bolo povedané, zdá sa, že činy zaostávajú za slovami. Inak povedané, daňové raje a ich odstránenie nie sú na programe dňa. Rád by som však položil nasledovnú otázku: Ako chce Komisia odradiť banky od prevádzkovania zahraničných finančných centier, keďže takýto zámer prezentovala? A taktiež, aké konkrétne opatrenia plánuje Komisia navrhnúť na boj proti finančným špekuláciám, ktoré sú hlavnou príčinou súčasnej finančnej a hospodárskej krízy?
<SPEAKER ID="445" NAME="Robert Evans" AFFILIATION="PSE">
Pani komisárka musí o daňových rajoch niečo vedieť, pretože Luxembursko do tejto kategórie vlastne spadá. Nemá pocit, že to podkopáva celú zásadu spoločného trhu, keď kamióny vybočia zo svojej trasy, aby tam natankovali lacné palivo?
<P>
Potom tu máme ostrov Jersey, ostrov Guernsey, ostrov Man - ktoré sa nachádzajú v Spojenom kráľovstve, ale mimo územia EÚ - Lichtenštajnsko, Monako, San Maríno atď. Všetko sú to malé daňové raje so zahraničným bankovníctvom, ktorým sme sa pred chvíľou zaoberali a ktoré zvýhodňuje bohatých klientov. Existujú iba preto, že im to EÚ umožňuje.
<P>
Toto sú slová pani komisárky: "rozhodná politika zameraná proti daňovým únikom". Keby to bola pravda, nepredložila by Komisia nejaké návrhy na odstránenie týchto daňových rajov?
<SPEAKER ID="446" NAME="Viviane Reding">
členka Komisie. - Pokiaľ ide o odpoveď na prvú otázku, na riešenie týchto problémov Komisia navrhla dve nové smernice, pretože pre finančnú krízu sú tieto problémy zreteľnejšie ako predtým.
<P>
Koncom roka 2008 sme predložili návrh, ďalší návrh sme predložili začiatkom roka 2009: prvý posilňuje výmenu informácií a druhý ukotvuje právo členského štátu získať informácie bez toho, aby sa iný členský štát odvolával na bankové tajomstvo.
<P>
Pokiaľ ide o druhú otázku, chcela by som len zdôrazniť, že kamióny nemajú nič spoločné s daňovými rajmi.
<P>

<P>
Vec: Internet a neznášanlivosťou motivované trestné činy
<P>
Podnecovanie rasovej neznášanlivosti je trestným činom vo všetkých členských štátoch EÚ. Podľa prieskumu o neznášanlivosťou motivovaných trestných činoch (2008 Hate Crime Survey), ktorý zverejnila mimovládna organizácia Human Rights First, sú tieto trestné činy v Európe na vzostupe. Je dôležité, aby sme vnímali ústrednú úlohu, ktorú v tejto otázke zohráva internet.
<P>
Podniká Komisia ako súčasť svojho zámeru bojovať proti počítačovej kriminalite a vytvoriť bezpečnejší internet pre všetkých nejaké konkrétne kroky, ktoré pomôžu bojovať proti webovým stránkam, ktoré podnecujú k rasovej neznášanlivosti a násiliu?
<SPEAKER ID="449" NAME="Viviane Reding">
členka Komisie. - Položená otázka je veľmi dôležitá a chcela by som zdôrazniť, že Komisia dôrazne odmieta rasizmus, xenofóbiu a akýkoľvek typ prejavu nenávisti, o ktorých sa zmieňuje pán poslanec. Komisia taktiež súhlasí so vznesenými obavami a je si vedomá toho, že určitý obsah dostupný na internete môže mať mimoriadne negatívny vplyv.
<P>
Komisia bojuje proti rasizmu, xenofóbii a antisemitizmu na všetkých mediálnych platformách, nielen na internete, podľa svojich možností a v súlade s právomocami, ktoré jej udelili zmluvy. Na tomto základe Komisia vyvinula množstvo iniciatív - legislatívnych a nelegislatívnych - ktorých cieľom je brániť diskriminácii, ako aj rasistickým prejavom a prejavom xenofóbie a antisemitizmu. Po prvé, existuje smernica o audiovizuálnych mediálnych službách, ktorá rozširuje minimálne normy pre obsah na všetky audiovizuálne a mediálne služby, a to sa týka aj ponúk "on-demand" na internete. Zahŕňa: "zákaz podnecovania neznášanlivosti na základe rasy, pohlavia, vierovyznania alebo národnosti". Komisia navyše prijala politiky, ktorých cieľom je obmedziť rasistický obsah online. Chcela by som tu len vyzdvihnúť odporúčanie o ochrane neplnoletých osôb a ľudskej dôstojnosti a o práve na odpoveď, ktoré vyzýva na kroky proti diskriminácii vo všetkých médiách.
<P>
Nedávno prijaté rámcové rozhodnutie Rady o boji proti určitým formám a prejavom rasizmu a xenofóbie prostredníctvom trestného práva ustanovuje spoločný prístup EÚ k rasizmu a xenofóbii. Zámerom rámcového rozhodnutia je kriminalizovanie správania na medzinárodnej úrovni, ako je napríklad podnecovanie násilia alebo neznášanlivosti voči skupine ľudí alebo voči osobe patriacej k určitej skupine, ktoré je definované na základe rasy, pôvodu, náboženského vyznania, viery alebo národného či etnického pôvodu.
<P>
Podnecovanie násilia alebo nenávisti by bolo sankcionovateľné, ak by sa páchalo formou verejnej propagácie a šírenia spisov, obrázkov a ďalších materiálov. Členské štáty sú povinné podrobiť sa týmto predpisom do 28. novembra 2010.
<P>
Okrem tohto právneho prístupu Komisia podporuje súbor opatrení na bezpečnejšie využívanie internetu. Myslím si, že Parlament dobre pozná program "Bezpečnejší internet plus" s rozpočtom vo výške 55 miliónov EUR na obdobie rokov 2009 - 2013, ktorý spolufinancuje projekty s nasledovnými cieľmi: zvýšené povedomie verejnosti, zabezpečovanie siete kontaktných bodov na oznamovanie nezákonného alebo škodlivého obsahu a správania, najmä pokiaľ ide o materiály obsahujúce sexuálne zneužívanie detí, grooming a šikanovanie na internete, posilňovanie samoregulačných iniciatív v tejto oblasti a zapájanie detí do vytvárania bezpečného online prostredia, zriadenie vedomostnej základne s novými trendmi vo využívaní online technológií a ich dôsledkami pre životy detí.
<P>
Komisia sa navyše usiluje podporovať zodpovedné využívanie médií a internetu. Komisia vo svojom oznámení o mediálnej gramotnosti z decembra 2007 vyzýva členské štáty, aby sa zaviazali k efektívnejšej podpore mediálnej gramotnosti a výskumu v tejto oblasti. Tento rok predloží odporúčanie o mediálnej gramotnosti.
<P>
Oplatí sa zmieniť aj o tom, že náš sused, Rada Európy, vyvinul sériu medzinárodných, právne záväzných a nezáväzných nástrojov v tejto oblasti, ktoré demonštrujú, že kybernetický priestor nie je priestorom bezprávia a že členské štáty sú povinné chrániť práva a slobody jednotlivca prostredníctvom svojich vnútroštátnych zákonov, inter alia, Dohovoru o počítačovej kriminalite a jeho dodatkového protokolu č. 3.
<SPEAKER ID="450" NAME="Claude Moraes" AFFILIATION="PSE">
Vážená pani komisárka, ani trochu nepochybujem o vašej angažovanosti v tejto oblasti. Viem, že ste ju podrobne preskúmali. Avšak pokiaľ ide o otázku, o ktorej ste sa zmienili, otázku počítačovej kriminality ako "priestoru bezprávia", ste presvedčená, konkrétne v súvislosti s podnecovaním nenávisti - ktoré je podľa mňa trestným činom vo všetkých členských štátoch - že zavedenie rámcového rozhodnutia, smernice o audiovizuálnych službách a mnohých ďalších nástrojov, ktoré ste spomenuli, skutočne bráni šíreniu týchto stránok? Podľa doterajších údajov pribúdajú aj teraz, počas našej rozpravy. Máte pocit, že by sme mali podniknúť ďalšie kroky?
<SPEAKER ID="451" NAME="Jim Allister" AFFILIATION="NI">
Vážená pani komisárka, neexistuje závažnejší trestný čin motivovaný neznášanlivosťou, ako je vražda, a tento týždeň sme mali v mojom volebnom obvode v Severnom Írsku tri vraždy príslušníkov bezpečnostných síl, ktoré spáchali írski republikánski teroristi.
<P>
A predsa sa v priebehu niekoľkých hodín objavilo na internete množstvo stránok, ktoré tieto odporné vraždy glorifikovali a oslavovali tých, ktorí ich vykonali. Takže rovnako ako Komisia pozoruje rasizmus a xenofóbiu, zameriava sa aj na to, ako riešiť zneužívanie internetu príživníkmi terorizmu?
<SPEAKER ID="452" NAME="Viviane Reding">
členka Komisie. - Trestný čin nemožno nijako ospravedlniť, bez ohľadu na to, kde sa stal - či už v skutočnom svete, alebo vo svete digitálnom - je však, samozrejme, oveľa jednoduchšie bojovať proti trestným činom v skutočnom svete, pretože máte k dispozícii nástroje, ktoré vám umožňujú priamo zasiahnuť. Na internete je to oveľa zložitejšie, a preto sme vyvinuli celý rad nástrojov na boj proti takýmto trestným činom.
<P>
Z diskusií so svojím kolegom Jacquom Barrotom viem, že policajné zložky budujú analytickú sieť na boj proti trestným činom na internete a že sú pri zadržiavaní páchateľov týchto trestných činov čoraz úspešnejší. Súčasne však dochádza k zakladaniu ďalších a ďalších webových stránok. Prostredníctvom Programu pre bezpečnejší internet som sa sama pokúsila niečo v tomto ohľade vykonať. Zámerom je usmerniť ľudí - a predovšetkým mladých ľudí - ktorí využívajú internet, k tomu, aby vedeli, čo majú robiť, keď narazia na negatívny obsah. Napríklad - a nemusíme hovoriť len o trestných činoch, ale aj o šikanovaní na internete, ktoré môže byť pre mladých ľudí otrasným zážitkom - aby vedeli, že existuje špeciálne ohlasovacie tlačidlo, pomocou ktorého môžu požiadať o pomoc.
<P>
Preto sa snažíme rozličnými prostriedkami bojovať proti páchateľom trestných činov prostredníctvom policajných zložiek, poskytnutím právomocí pedagógom, rodičom a deťom tak, aby sa mohli samostatne rozhodnúť alebo ohlásiť trestný čin, a samozrejme prostredníctvom programov mediálnej gramotnosti. Ja osobne by som si želala, aby takéto programy boli v členských štátoch oveľa početnejšie. Musíte ďalšej generácii poskytnúť nástroje, aby mohla nájsť riešenie a bojovať, pretože ak sa tak nestane, potom budeme mať pravdepodobne problém s internetom. Alebo sa môže stať, že rodičia nedovolia svojim deťom byť na internete a to by nebola tá správna cesta, akou sa uberať. Chceme, aby sa darilo pozitívnym stránkam internetu a aby sa jeho negatívne stránky potláčali.
<P>
A teraz k otázke vrážd, ktorú pán poslanec zdôraznil. Je strašné, keď sa stane takáto vec, a verím, že zastavenie všetkých takýchto činov je v poli pôsobnosti polície a bezpečnostných zložiek. Spomínané nástroje by sme, samozrejme, nemali vnímať ako niečo, čo možno používať pri riešení všetkých spoločenských problémov, avšak pokiaľ ide o trestnú činnosť, tu debata končí. Proti trestnej činnosti treba bojovať a bojovať proti nej treba veľmi dôrazne.
<P>
Vec: Informačné a komunikačné technológie (IKT) a informačná spoločnosť
<P>
Komisia za ťažisko svojich programov ustanovila rozvoj IKT a informačnej spoločnosti, ktorá má obrovský potenciál z hľadiska úžitku pre európske hospodárstvo a spoločnosť. Čo však Komisia robí pre to, aby zabezpečila, že sa určité časti európskej spoločnosti - ako napríklad starší ľudia a ľudia s nízkymi príjmami - v tomto procese nezanedbajú a nezabudne sa na nich?
<SPEAKER ID="454" NAME="Viviane Reding">
členka Komisie. - Informačné a komunikačné technológie majú obrovský potenciál pomôcť starším ľuďom. Nuž, ľahko sa to povie, ťažšie vykoná, pretože tu máme skutočný digitálny rozpor. Ide o tých ľudí, ktorí naliehavo potrebujú nástroje IKT a ktorí - pretože tieto nástroje nikdy predtým vo svojom živote nepoužívali - nie sú zvyknutí s nimi pracovať. Napríklad iba 15 % starších ľudí používa internet. Aby sme túto bariéru prelomili, musíme vyvinúť celú politiku, pretože IKT budeme potrebovať na to, aby sme umožnili starším ľuďom zostať dlhšie aktívni a produktívni, aby sa mohli naďalej angažovať v spoločnosti pomocou dostupnejších online služieb a aby si mohli dlhšie užívať zdravší život a vyššiu kvalitu života.
<P>
Presne z tohto dôvodu Komisia v roku 2007 predložila akčný plán pre dôstojné starnutie v informačnej spoločnosti s veľmi konkrétnymi opatreniami.
<P>
Prvé opatrenie sa týka výskumu a inovácií s cieľom vyvinúť a otestovať technológie pre sociálnu starostlivosť a nezávislé bývanie pre staršie osoby. Musím vzdať hold nášmu priemyslu, pretože prostredníctvom týchto výskumných programov vyvinul celý rad mechanizmov, služieb a výrobkov, ktoré starším ľuďom pomáhajú dlhšie zotrvať vo svojich domovoch.
<P>
Druhým krokom je zlepšiť povedomie o výhodách medzi používateľmi a verejnými orgánmi prostredníctvom zriadenia internetového portálu s najvhodnejšími pracovnými postupmi a vytvorenia európskych schém udeľovania cien za moderné domovy - napríklad s aplikáciami nezávislého bývania.
<P>
Tretím krokom je obmedzenie roztrieštenosti metód pri nasadzovaní týchto technológií v Európe.
<P>
V roku 2008 Komisia prijala dve ďalšie iniciatívy.
<P>
Prvou iniciatívou bol nový spoločný program na podporu spoločného výskumu s členskými štátmi v oblasti bývania s podporou okolia: ide tu o technológie pre domáce aplikácie a mobilitu, ktoré starším používateľom pomáhajú v ich každodennom živote a poskytujú aplikácie sociálnej starostlivosti.
<P>
Druhou iniciatívou bolo nové oznámenie o dostupnosti IKT, ktoré podporuje využívanie tovarov a služieb IKT staršími a hendikepovanými ľuďmi a vyzýva členské štáty, aby podnikli všetky potrebné kroky na zlepšenie dostupnosti verejných webových stránok.
<P>
V rámci týchto opatrení EÚ spolu s členskými štátmi a súkromným sektorom odteraz do roku 2013 preinvestuje viac ako 1 miliardu EUR do výskumu a inovácií pre starnúcu spoločnosť.
<P>
Takže vidíte, že túto otázku berieme veľmi vážne, a veríme, že v tomto ohľade máme možnosti zlepšiť život v starnúcej spoločnosti.
<P>
Pokiaľ ide o problém používateľov s nízkymi príjmami, chcela by som sa najskôr zmieniť o druhom balíku nariadenia o roamingu, ktorý Parlament prijal včera v noci vo Výbore pre priemysel, výskum a energetiku. Jednou časťou tohto balíka je znižovanie cien používania mobilných telefónov, pevnej siete, internetu atď.
<P>
Komisia vytvorila aj hodnotiacu tabuľku spotrebiteľského trhu, ktorá spotrebiteľom umožňuje monitorovanie trhových výsledkov. Údaje v hodnotiacej tabuľke nám pomáhajú lepšie zohľadňovať záujmy spotrebiteľov.
<P>
Nové návrhy predložené Parlamentu pri revízii trhu telekomunikácií sú taktiež zamerané na posilnenie práv spotrebiteľov a používateľov s cieľom zlepšiť dostupnosť a podporiť súdržnú spoločnosť.
<P>
Bol predložený napríklad návrh pozmeniť a doplniť niektoré ustanovenia, aby lepšie zohľadňovali potreby starších ľudí a ľudí so špeciálnymi potrebami, ktoré by mali byť všeobecným cieľom usmerňujúcim činnosť vnútroštátnych regulačných orgánov.
<SPEAKER ID="455" NAME="Eoin Ryan" AFFILIATION="UEN">
Chcel by som poďakovať pani komisárke. Ani trochu nepochybujem o tom, že Komisia robí v oblasti informačných technológií ohromne veľa. Množstvo vykonanej práce sa dá vidieť. Som čerstvým účastníkom na webovej stránke Twitter a musím povedať, že som viac ako prekvapený a ohromený množstvom informácií z Európskej únie, ktoré sa na tejto stránke nachádzajú. Poskytuje obrovské množstvo informácií a chcel by som jej k tomu zablahoželať.
<P>
Stále však máme problém s ľuďmi zo znevýhodneného prostredia a staršími ľuďmi, pokiaľ ide o prístup k internetu a novým technológiám a o ich využívanie. Neustále sa to mení, avšak pred júnovými voľbami pred nami stojí príležitosť - alebo náročná úloha. Chcel by som sa len spýtať, či máte nejaké plány pokúsiť sa zvýšiť návštevnosť ľudí na internete v rámci propagácie júnových volieb do Európskej únie.
<SPEAKER ID="456" NAME="Silvia-Adriana Ţicău" AFFILIATION="PSE">
(RO) Chcela by som vám zablahoželať k vašej práci v prospech detí a internetu, ako aj k rozhodnutiu dosiahnuť do roku 2010 stopercentné širokopásmové pokrytie.
<P>
Chcem povedať, že starší ľudia a rodičia v Rumunsku komunikujú so svojimi deťmi, ktoré odišli do zahraničia, lacno a efektívne prostredníctvom internetu: môžu svoje deti vidieť a počuť. Chcem sa vás však spýtať, čo robíte v oblasti rozvoja online služieb. Mám v tomto prípade na mysli infraštruktúru verejného kľúča.
<SPEAKER ID="457" NAME="Reinhard Rack" AFFILIATION="PPE-DE">
(DE) Vážený pán predsedajúci, pani komisárka, priemysel skutočne vyrába vybavenie, ktoré sa mimoriadne hodí na rozličné účely informačnej spoločnosti aj pre starších a hendikepovaných používateľov. Napriek tomu sú takmer všetky mobilné telefóny, tlačidlá tiesňového volania a podobné dômyselné aplikácie v ponuke za v podstate veľmi vysoké ceny.
<P>
Je Komisia schopná niečo s tým urobiť? Predávať mimoriadne jednoduché technológie za obzvlášť vysoké ceny nie je veľmi ohľaduplné k používateľovi.
<SPEAKER ID="458" NAME="Viviane Reding">
členka Komisie. - Najskôr k internetu a voľbám. Je to otázka, ktorú by mali uvážiť tí, ktorí reprezentujú voľby, poslanci a kandidáti, a o ktorej by mali lepšie komunikovať so svojimi občanmi. V posledných rokoch sa s pomocou Európskeho parlamentu podniklo tak veľa pozitívnych krokov, že by nemal byť problém prezentovať tieto kroky občanom.
<P>
Ak sa napríklad pozrieme len na príklady digitálnej integrácie v Írsku, môžem predložiť zoznam integračných opatrení, ktoré boli zavedené do praxe írskymi spoločnosťami, výskumnými strediskami a mimovládnymi organizáciami na území Írska. Dokonca aj pre samotných poslancov bude veľmi zaujímavé vysvetliť, čo sa robí pre zlepšenie života občanov prostredníctvom európskeho rozpočtu.
<P>
Druhá otázka sa týkala mladých a starších ľudí a spôsobu, akým môžu spolu lepšie komunikovať. Nuž, môžem vám povedať, že moja matka, ktorá nikdy nepoužívala mobilný telefón, si ho kúpila, aby mohla komunikovať so svojimi vnúčatami, pretože pochopila, že je to jediný spôsob, ako jej môžu zavolať. Teraz je veľmi nahnevaná, ak jej nevolajú dosť často. Stretla som však aj veľa starších ľudí, ktorí začali používať internet kvôli programu Skype, pretože ich deti alebo vnúčatá žijú v zahraničí a radi by s nimi hovorili.
<P>
Preto sa snažíme vyvinúť opatrenia s cieľom vytvoriť skutočný vnútorný trh komunikácií v Európe tak, aby táto komunikácia bola rýchla a nie veľmi drahá.
<P>
Tým sa dostávam k tretej otázke: čo s cenami komunikácií? Existuje veľa prevádzkovaných služieb, ktoré znižujú cenu komunikácií. Pravdou teraz je, že tie služby alebo tovary, ktoré sú špeciálne prispôsobené staršej generácii, sa nedostanú mimo domáceho trhu, pretože trh ešte nie je veľmi vyvinutý a sú ešte stále príliš drahé.
<P>
Existuje jediné riešenie tohto problému, a síce rozvoj trhu: pretože ak tisíce a tisíce starších ľudí začnú využívať tieto služby, tieto nástroje, stanú sa cenovo dostupnejšími. Takže aby sme spropagovali využívanie týchto tovarov a služieb IKT, musíme zvýšiť povedomie - domnievam sa, že to bude jedno z riešení problémov starnúcej spoločnosti.
<P>
Vec: Monitorovanie internetu
<P>
Všimol som si, že pre rasistov a ďalších fanatikov sa internet stal bezpečným útočiskom, prostredníctvom ktorého šíria svoje názory.
<P>
Zaoberá sa Komisia touto otázkou a ak áno, aké kroky podnikne?
<P>
Otázky č. 37 a 40 budú zodpovedané písomne.
<SPEAKER ID="460" NAME="Viviane Reding">
členka Komisie. - Otázka, ktorú položil pán poslanec, nie je nová: ukazuje to, že ide o niečo, na čom poslancom veľmi záleží.
<P>
Vrátila by som sa k odpovedi, ktorú som dala na otázku pána Moraesa o internete a trestných činoch motivovaných neznášanlivosťou, otázku pána Luca Romagnoliho o obsahu a využívaní blogov a otázku pána Roberta Kilroya-Silka o rasizme a násilí na spoločenských webových stránkach. Môžem vám povedať nielen to, že tieto otázky boli vznesené, ale aj to, že Komisia v tejto oblasti konala.
<P>
Ak hovoríme iba o spoločenských webových stránkach, pred niekoľkými týždňami si všetci prevádzkovatelia stránok na nadväzovanie spoločenských kontaktov sadli za jeden stôl a podpísali kódex správania, aby pomohli deťom a mladistvým bojovať proti negatívnemu obsahu na týchto webových stránkach.
<P>
Ako viete, Komisia dôrazne odmieta všetky rasistické a xenofóbne názory šírené na internete, spolu s tými druhmi prejavov neznášanlivosti, o ktorých sa zmienil pán poslanec vo svojej otázke. Web je často príkladom javu plného veľkých protikladov. Na webe sa to najlepšie stretáva bok po boku s tým najhorším: na jednej strane je obrovskou príležitosťou šíriť a získavať cenné cielené informácie a lepšiu sociálnu súdržnosť. Na strane druhej je to ideálne fórum pre stereotypy, predsudky, hanlivé postoje a dokonca nebezpečný obsah, ako bolo spomenuté v otázke.
<P>
Tu tkvie nebezpečenstvo: mal by štát zakročiť a zablokovať prístup k webovým stránkam alebo filtrovať výsledky vyhľadávačov? Toto už dnes robia autoritárske štáty. V demokratických krajinách, ako sú členské štáty EÚ, sú obmedzenia slobody prejavu výnimočné a riadia sa zásadami právneho štátu.
<P>
Oplatí sa pripomenúť, že Rada Európy vyvinula celý rad medzinárodných, právne záväzných nástrojov, ktoré sa priamo a nepriamo týkajú internetu. Tieto nástroje podopierajú presvedčenie, že kybernetický priestor nie je priestorom bezprávia, ale podlieha zásadám právneho štátu. Rada by som pripomenula Dohovor o počítačovej kriminalite a jeho dodatkový protokol.
<P>
Komisia prijala aj politiky zamerané na obmedzovanie rasistického obsahu na internete, predovšetkým odporúčanie o ochrane neplnoletých osôb a ľudskej dôstojnosti a o práve na odpoveď, ktoré vyzýva na kroky proti diskriminácii vo všetkých médiách.
<P>
Pozornosť by som chcela upriamiť aj na rámcové rozhodnutie o boji proti určitým formám prejavov rasizmu a xenofóbie, ktorého zámerom je kriminalizovať úmyselné správanie, napríklad podnecovanie násilia alebo nenávisti voči skupine ľudí alebo voči osobe patriacej k určitej skupine. Ak dôjde k páchaniu týchto prejavov prostredníctvom ich verejnej propagácie alebo šírenia spisov, obrázkov a ďalšieho materiálu, ide o trestný čin. V tomto prípade sú členské štáty povinné od 28. novembra 2010 dodržiavať ustanovenia rámcového rozhodnutia.
<P>
Môžem zdôrazniť aj skutočnosť, že európske právo už teraz zakazuje podnecovanie nenávisti na základe pohlavia, rasy, vierovyznania alebo národnosti v televíznom vysielaní a vo vysielaní na internete.
<P>
Takže už máme k dispozícii celý rad mechanizmov, celý rad zákonov a celý rad opatrení, ktorými sa tieto zákony zavádzajú. Avšak, ako vždy pri negatívnom obsahu - či už v tradičných médiách alebo na internete - vynára sa rýchlejšie, ako proti nemu môžete bojovať.
<SPEAKER ID="461" NAME="Gay Mitchell" AFFILIATION="PPE-DE">
Rád by som pani komisárke poďakoval za odpoveď. Ako uviedol iný poslanec, v uplynulých dňoch sme boli svedkami toho, ako v Severnom Írsku zabili dvoch vojakov a policajta ľudia, ktorí si potajomky osobujú právo na činy založené na fanatizme a zle a - áno - na rasizme a xenofóbii. Títo ľudia a im podobní využívajú také prostriedky, ako je internet, na nábor a šírenie svojich zlých slov a skutkov.
<P>
Zdá sa mi úplne jasné, že ak by sa napríklad mali sprísniť pravidlá na vstup do diskusných miestností na internete tým, že by sa nepovolilo používanie napríklad e-mailovej služby Hotmail - priznávam sa, že o nej veľa neviem, azda iba to, že sa veľmi ľahko používa - a trvalo by sa na určitej e-mailovej službe s možnosťou stopovania, potom by sa dali ľahšie sledovať ľudia, ktorí robia takéto veci, ktoré nemohli robiť otvorene. Žiadam pani komisárku, aby využila všetky svoje právomoci a pokračovala v riešení tejto otázky, pretože je neprijateľné, aby sa internet využíval na šírenie rasizmu a xenofóbie.
<SPEAKER ID="462" NAME="Viviane Reding">
členka Komisie. - Trestný čin je trestným činom bez ohľadu na to, kde sa stane. Preto máme k dispozícii aj nástroje na stopovanie trestnej činnosti páchanej na internete. Spolu s mojím kolegom Jacquom Barrotom budeme tieto nástroje rozvíjať tak, aby mali väčšiu moc a aby sa efektívnejšie využívali. Samozrejme, problém internetu tkvie v tom, že prekračuje štátne hranice: preto je potrebné posilniť spoluprácu medzi policajnými zložkami a zložkami, ktoré bojujú proti terorizmu a medzinárodnému zločinu. V posledných rokoch sme videli, že tieto zložky pri kooperácii dosahujú veľmi dobré výsledky. Verím a myslím si, že v tomto úsilí budú pokračovať.
<P>
Vec: Štatút Srbska ako kandidátskej krajiny
<P>
Rozprava o udelení štatútu kandidátskej krajiny EÚ Srbsku pokračuje. Nie je riskantné udeliť Srbsku štatút kandidátskej krajiny alebo ho dokonca prijať do EÚ pred Kosovskou republikou, keď uvážime, že Belehrad by mohol túto výhodu využiť na to, aby zablokoval budúce prístupové rokovania, alebo skutočne zablokoval vytvorenie akéhokoľvek vzťahu medzi Kosovskou republikou a EÚ?
<SPEAKER ID="464" NAME="Leonard Orban" LANGUAGE="RO">
Vyhliadky Srbska na vstup do Európskej únie závisia od toho, či táto krajina splní kodanské prístupové kriteriá, ako aj od podmienok stanovených v rámci procesu stabilizácie a pridruženia vrátane podmienky plnej spolupráce s Medzinárodným trestným tribunálom pre bývalú Juhosláviu.
<P>
Srbsko však nie je kandidátskou krajinou a doteraz nepožiadalo o vstup do Európskej únie. V dôsledku toho nie som v stave podať akékoľvek stanovisko k tomu, čo sa môže stať v budúcnosti, a ku krokom, ktoré Srbsko môže alebo nemôže podniknúť vo vzťahu ku Kosovu.
<P>
Ak by sa Srbsko malo uchádzať o pristúpenie, Európska únia po požiadavke Rady pripraví návrh stanoviska na základe stanovených objektívnych kritérií, ktoré sa vzťahujú na všetky štáty, ktoré požiadajú o vstup do EÚ. Následne to bude Európska rada, ktorá rozhodne o udelení alebo neudelení štatútu kandidátskej krajiny.
<SPEAKER ID="465" NAME="Bernd Posselt" AFFILIATION="PPE-DE">
(DE) Vážený pán predsedajúci, pán komisár, veľmi si vás osobne vážim, a preto mi je ľúto, že tu nie je komisár Rehn, keďže s touto odpoveďou ani zďaleka nie som spokojný. Mohol som si to sám vytlačiť z internetu.
<P>
Bez obalu poviem, čo som sa svojou otázkou pokúšal dosiahnuť. So Srbskom sa rokuje o dohode o stabilizácii, ktorá je momentálne v procese prípravy. Chcem upriamiť pozornosť Komisie na nebezpečenstvo, že Srbsko by mohlo na tejto pôde Kosovo zablokovať rovnako, ako to urobilo v OSN a v Rade Európy. Pýtal som sa, čo robíme pre to, aby sme zabránili tomu, aby nastalo niečo podobné ako súčasné blokovanie Chorvátska zo strany Slovinska.
<SPEAKER ID="466" NAME="Leonard Orban" LANGUAGE="RO">
Ako som uviedol vo svojej odpovedi, nijako nechceme predchádzať možným krokom v budúcnosti. Momentálne sa Srbsko nachádza v bode, keď ešte nepredložilo žiadosť o vstup do Európskej únie. Uvidíme, čo prinesie budúcnosť.
<P>
Ako som už povedal, nepremýšľajme preto o hypotetických situáciách v budúcnosti.
<P>
Vec: Pristúpenie Srbska
<P>
Odporučí Európska komisia explicitne a rozhodne, aby nedošlo k žiadnemu pokroku vo veci pristúpenia Srbska k EÚ, kým nebudú Haagu vydaní Ratko Mladić a Goran Hadžić, dve posledné osoby vyhýbajúce sa Medzinárodnému trestnému tribunálu pre bývalú Juhosláviu?
<SPEAKER ID="468" NAME="Leonard Orban" LANGUAGE="RO">
Pristúpenie Srbska k Európskej únii závisí od toho, či Srbsko splní politickú podmienku plnej spolupráce s Medzinárodným trestným tribunálom pre bývalú Juhosláviu spolu so všetkými ostatnými záväzkami, ktoré sú podmienkou integrácie do EÚ.
<P>
V tejto súvislosti Komisia súhlasí so závermi Rady dosiahnutými v apríli 2008, že plná spolupráca s Medzinárodnými trestným tribunálom pre bývalú Juhosláviu vrátane vynaloženia maximálneho možného úsilia s cieľom zatknúť a odovzdať osoby, ktoré boli obžalované, je nevyhnutnou súčasťou procesu stabilizácie a pridruženia.
<P>
V tejto súvislosti je posudok od hlavného prokurátora MTTJ Sergea Brammertza mimoriadne významný. Nadviazali sme s ním trvalé a úzke kontakty. Komisár Rehn sa navyše chopil každej príležitosti, aby vyzval srbské orgány na plnú realizáciu odporúčaní zo správy hlavného prokurátora, ktorá bola zverejnená v decembri 2008 a odoslaná Bezpečnostnej rade OSN.
<P>
Je to ten najistejší spôsob, ako Srbsku umožniť plne spolupracovať s Medzinárodným trestným tribunálom a napredovať v zmysle plnenia snáh stať sa členským štátom Európskej únie.
<SPEAKER ID="469" NAME="Sarah Ludford" AFFILIATION="ALDE">
Ako bývalá členka príslušnej delegácie Európskeho parlamentu do veľkej miery podporujem napredovanie Srbska na ceste k pristúpeniu k EÚ, rovnako ako celého západného Balkánu.
<P>
Problém je v tom, že keď povieme, že pristúpenie Srbska bude závisieť od plnej spolupráce s MTTJ, ponúka sa otázka, kedy budeme požadovať splnenie tohto kritéria.
<P>
Skutočne sa chcem pokúsiť od pána komisára získať ubezpečenie, že v nadchádzajúcich týždňoch nedôjde k žiadnemu pokroku, kým nebudú tieto osoby unikajúce pred zákonom vydané do Haagu.
<P>
Mohol by taktiež uviesť, že v súvislosti s pristúpením Chorvátska nemožno uskutočniť žiadny ďalší pokrok, kým MTTJ nebude spokojný s plnou spoluprácou v oblasti dôkazov a svedkov, ktoré sa týkajú Chorvátska ako kandidátskej krajiny?
<SPEAKER ID="470" NAME="Bernd Posselt" AFFILIATION="PPE-DE">
(DE) Vážený pán predsedajúci, chcel by som podporiť otázku pani Ludfordovej. Pán komisár správne uviedol, že toto je kritérium pre Srbsko. Čo však nepovedal, je, či Srbsko toto kritérium spĺňa alebo nie. Rád by som počul odpoveď. Spĺňa Srbsko kritérium plnej spolupráce? Vieme, že Chorvátsko toto kritérium spĺňa.
<SPEAKER ID="471" NAME="Leonard Orban">
člen Komisie. - Uvedomujete si, že v Rade existujú rozličné postoje k tejto otázke, a viete, že neexistuje jednomyseľný súhlas, pokiaľ ide o stanovisko Rady k tejto otázke. Takže ako som uviedol vo svojej odpovedi, my v Komisii plne súhlasíme s postojmi Rady - a odvolávam sa na závery Rady z apríla 2008 - že plná spolupráca s Tribunálom je pre pokračovanie tohto procesu nevyhnutná.
<SPEAKER ID="472" NAME="Predsedajúci">
Otázky č. 43 a 44 budú zodpovedané písomne.
<P>
Vec: Privlastňovanie si majetku gréckych Cyperčanov na okupovanom území Cypru s finančnou podporou Turecka
<P>
Podľa verejných obvinení zo strany bývalej cyperskej ministerky zahraničných vecí Erato Markoulliovej sa s finančnou podporou Turecka uskutočňuje rozsiahle privlastňovanie si majetku gréckych Cyperčanov, ktorý sa nachádza na polostrove Karpas na okupovanom území Cypru.
<P>
Táto záležitosť upútala pozornosť pani Markoulliovej v priebehu rokovaní s cieľom vyriešiť cyperskú otázku, v ktorej sa angažuje, a na základe ďalších informácií. Turecko, ktoré sa uchádza o pristúpenie k EÚ a zároveň okupuje územie Cyperskej republiky, členského štátu EÚ, organizuje privlastňovanie si majetku patriaceho európskym občanom, čím porušuje medzinárodné právo a ľudské práva a taktiež zásady a hodnoty EÚ.
<P>
Aké stanovisko zaujíma Komisia k tejto politike Turecka? Je táto politika prijateľná zo strany krajiny, ktorá sa usiluje o členstvo v EÚ? Má Komisia v úmysle v reakcii na privlastňovanie si majetku gréckych Cyperčanov na okupovanom území Cypru podniknúť kroky proti Turecku a ak áno, aké?
<SPEAKER ID="474" NAME="Leonard Orban" LANGUAGE="RO">
Komisia zaznamenala využívanie majetku patriaceho gréckym Cyperčanom v severnej časti Cypru. Komisia si je vedomá tohto problému, ktorý sa zintenzívnil po tom, ako Cyprus 1. mája 2004 vstúpil do Európskej únie, a rovnako ako pán poslanec Európskeho parlamentu sa o tento problém zaujíma.
<P>
Pokiaľ ide o konkrétne prípady, o ktorých sa zmienil pán poslanec Parlamentu, Komisia o nich nemá žiadne informácie, a preto k otázke nemôže zaujať stanovisko.
<P>
Európska komisia znovu potvrdzuje svoj záväzok podporovať úsilie vodcov komunít gréckych a tureckých Cyperčanov o nájdenie komplexného riešenia cyperského problému pod patronátom Organizácie Spojených národov. Takáto dohoda by pomohla vyriešiť problémy týkajúce sa majetku na ostrove, o ktorých sa zmienil pán poslanec Európskeho parlamentu.
<SPEAKER ID="475" NAME="Yiannakis Matsis" AFFILIATION="PPE-DE">
(EL) Vážený pán predsedajúci, som cyperský poslanec, podporoval som integráciu Turecka do Európy ešte za čias prezidenta Özala a podporujem ju aj dnes.
<P>
Vo štvrtej medzištátnej žalobe Európsky súd pre ľudské práva rozhodol, že Turecko je zodpovedné za privlastňovanie si majetku gréckych Cyperčanov. Čo treba po tom všetkom urobiť? Ako máme túto situáciu rok čo rok znášať? Existujú ľudské práva prvej a druhej kategórie alebo ich uplatňovanie závisí od veľkosti krajiny?
<SPEAKER ID="476" NAME="Leonard Orban">
člen Komisie. - Komisia vždy povzbudzovala Turecko, aby uplatňovalo všetky rozhodnutia Európskeho súdu pre ľudské práva. Zajtra sa uskutoční plenárna rozprava a bude sa diskutovať aj o tejto téme.
<P>
Vec: Otvorenie kapitoly o energetike v prístupových rokovaniach s Tureckom
<P>
Nedávna plynová kríza medzi Ruskom a Ukrajinou opäť raz poukázala na význam diverzifikácie zdrojov energie EÚ a dodávateľských trás. Turecko je strategická tranzitná krajina a v tejto súvislosti má pre energetickú bezpečnosť EÚ rozhodujúci význam. Z tohto dôvodu je ešte dôležitejšie, aby rokovania EÚ s Tureckom o kapitole o energetike pokračovali bez obmedzení a bez toho, aby ich určité členské štáty blokovali z politických dôvodov.
<P>
Podnikne Komisia kroky k tomu, aby zabezpečila, že táto rokovacia kapitola sa otvorí? Môže naznačiť časový rámec? Čo je najzávažnejšou prekážkou v plnom otvorení rokovacej kapitoly o energetike?
<P>
Otázky č. 47 a 48 budú zodpovedané písomne.
<SPEAKER ID="478" NAME="Leonard Orban" LANGUAGE="RO">
Európska komisia sa domnieva, že Turecko je dostatočne pripravené na začatie rokovaní o kapitole o energetike, a preto odporučila, aby sa táto kapitola otvorila na jar roku 2007. Naše stanovisko k tejto záležitosti sa nezmenilo.
<P>
Na otvorenie kapitoly je ale potrebné jednomyseľné schválenie všetkými členskými štátmi, čo sa doteraz nestalo. V súvislosti s nedávnou energetickou krízou s vami absolútne súhlasíme v tom, že záujmom EÚ aj Turecka by viac prospela úzka spolupráca a harmonizácia tureckej legislatívy s legislatívou Spoločenstva v sektore energetiky.
<P>
Začatie rokovaní v sektore energetiky by bolo rozhodujúcim prínosom pre dosiahnutie tohto cieľa.
<SPEAKER ID="479" NAME="Vural Öger" AFFILIATION="PSE">
(DE) Podnikne teda Komisia kroky, aby zabezpečila otvorenie kapitoly, alebo budeme jednoducho musieť počkať na súhlas všetkých členských štátov? Nemá Komisia vplyv na členské štáty?
<SPEAKER ID="480" NAME="Leonard Orban">
člen Komisie. - Také sú pravidlá. Komisia predloží návrh a potom záleží na jednomyseľnom rozhodnutí Rady, či sa kapitola otvorí alebo nie.
<P>
Také sú teda postupy. Tieto postupy musíme dodržiavať.
<P>
Vec: Podpora trhu
<P>
Komisia začiatkom januára prisľúbila zaviesť nové opatrenia na podporu sektora mlieka a mliečnych výrobkov a príjmov výrobcov v rámci celej Európy s cieľom bojovať proti niektorým negatívnym dôsledkom súčasnej hospodárskej krízy pre tento sektor. Plánuje Komisia podobný prísľub na podporu iných poľnohospodárskych sektorov a výrobcov, ktorých negatívne postihla súčasná hospodárska kríza?
<P>
Vec: Sektor mlieka a mliečnych výrobkov v EÚ
<P>
Komisia zaviedla opatrenia na pomoc sektoru mlieka a mliečnych výrobkov. Komisia opätovne zavedie vývozné náhrady za maslo, sušené odstredené mlieko, sušené plnotučné mlieko a syr. Komisia okrem toho zakúpi viac ako pevne stanovené množstvo masla a sušeného odstredeného mlieka, ak si to situácia na trhu bude vyžadovať. Domnieva sa Komisia, že tieto opatrenia budú dostatočné na to, aby sa v EÚ, a najmä v írskom sektore mlieka a mliečnych výrobkov, zastavila špirála poklesu cien?
<SPEAKER ID="482" NAME="Mariann Fischer Boel">
členka Komisie. - Dve otázky od pani Harkinovej a pána Ó Neachtaina sa týkajú najmä jednej témy. Ďakujem vám za to, že ste mi poskytli príležitosť zodpovedať ich naraz.
<P>
Teším sa, že môžem povedať, že Komisia nedávno podnikla viaceré opatrenia v rámci sektora mlieka a mliečnych výrobkov v snahe pokúsiť sa ukončiť špirálu poklesu cien.
<P>
Súkromné skladovanie sme zaviedli skôr, ako by sme to urobili za normálnych okolností. Taktiež sme spustili intervenčný systém, pričom dúfame, že tým dokážeme stabilizovať ceny masla a sušeného odstredeného mlieka, pretože tento systém určite povedie k odstráneniu veľkých množstiev týchto výrobkov z trhu.
<P>
Pôvodne sme začali s úrovňou 30 000 t masla a 109 000 t sušeného mlieka, avšak nedávno som naznačila, že budeme schopní alebo ochotní začatím verejnej súťaže tieto hodnoty prekročiť.
<P>
Vývozné náhrady pre sektor mlieka a mliečnych výrobkov boli nedávno znížené. Vidíme, že aj keď Európa napriek 2-percentnému zvýšeniu kvót na mlieko, ktoré boli dohodnuté pre minuloročný apríl, svoju produkciu nezvýšila, čelíme výraznému poklesu cien na svetových trhoch.
<P>
Takže si myslím, že tým, ktorí tvrdia, že pokles cien je spôsobený zvýšením kvót, môžem povedať, že to neplatí, pretože vidíme, že napriek 2-percentnému zvýšeniu kvót produkcia zostáva na nižšej úrovni, ako sme boli zvyknutí.
<P>
V zavedení vývozných náhrad by sme však mali vidieť príležitosť na zvýšenie šancí výrobcov mlieka a mliečnych výrobkov v Európskej únii, že budú prítomní na svetových trhoch. Zároveň by to mohlo zmierniť nerovnováhu v rámci trhu s mliekom a mliečnymi výrobkami.
<P>
Aby som odpovedala na konkrétnu otázku, ktorú predložil pán Ó Neachtain: írsky sektor mlieka a mliečnych výrobkov s relatívne vysokým podielom mlieka spracúvaného na maslo a sušené odstredené mlieko a s relatívne vysokým podielom vývozu mimo Európskej únie bude obzvlášť ťažiť z opatrení, ktoré Komisia podnikla.
<P>
Môžem vás ubezpečiť, že situáciu na trhu s mliekom a mliečnymi výrobkami podrobne sledujeme. Možno to vidieť na základe toho, že pred dvoma týždňami sme skutočne zvýšili vývozné náhrady v sektore mlieka a mliečnych výrobkov a budeme ochotní podniknúť všetky potrebné kroky.
<P>
Samozrejme, sektor sám osebe je taktiež zodpovedný za to, aby produkciu prispôsobil dopytu, a tak sa pokúsil obnoviť výnosnosť. Pani Harkinová chcela vedieť, či má Komisia podobné plány aj pre iné sektory.
<P>
Usudzujem, že otázka by sa mohla týkať náhrad pre sektor bravčového mäsa. Musím ale povedať, že momentálne nevidím žiadne opodstatnenie pre zavedenie vývozných náhrad v sektore bravčového mäsa, pretože vidíme, že počet brezivých prasníc a počet prasiat sa znižuje. V dôsledku toho sa znížia vstupy na európskom trhu, a preto veríme, že to povedie k zvýšeniu cien.
<P>
Musíme zohľadniť aj to, že v produkcii bravčového mäsa je situácia úplne odlišná v porovnaní s koncom roka 2007, pretože vstupné ceny krmiva a ceny energie sú dnes výrazne nižšie, ako keď sme zavádzali vývozné náhrady pre tento sektor.
<P>
Takže mi, prosím, verte, že budeme situáciu naďalej pozorne sledovať. Nepodceňujem problémy v sektore mlieka a mliečnych výrobkov. Domnievam sa, že už sú to desaťročia, čo sme zažili situáciu podobnú tej dnešnej.
<SPEAKER ID="483" NAME="Marian Harkin" AFFILIATION="ALDE">
Ďakujem za mimoriadne podrobnú odpoveď, pani komisárka. Hovorili ste o opatreniach, ktoré ste podnikli, aby sa zastavila špirála poklesu cien. Ako dobre viete, ceny mlieka sú dnes nižšie ako výrobné ceny. Mnohí výrobcovia mlieka a mliečnych výrobkov to nevzdávajú len s vypätím síl.
<P>
Veľmi rada od vás počujem, že budete ochotní podniknúť všetky potrebné kroky. Hovoríte tým, že budete pripravení viac využívať niektoré nástroje na riadenie výroby mlieka a mliečnych výrobkov, ktoré máte k dispozícii, ako sú napríklad vývozné náhrady, pomoc súkromnému skladovaniu a intervencie?
<P>
Bola by som rada, keby ste mi to, prosím, objasnili.
<SPEAKER ID="484" NAME="Seán Ó Neachtain" AFFILIATION="UEN">
(GA) Vážený pán predsedajúci, aj ja by som sa chcel poďakovať pani komisárke za komplexnú odpoveď. Ako však pani komisárka určite chápe, najväčšie problémy majú výrobcovia mlieka. Náklady na výrobu mlieka sú vyššie ako cena, za ktorú sa predáva.
<P>
Akceptujem váš argument o Írsku, možno ale v tomto momente poskytnúť ľubovoľnú ďalšiu politiku - intervenčnú politiku - na zvýšenie cien? Poľnohospodári za súčasných podmienok nedokážu pokračovať vo výrobe mlieka.
<SPEAKER ID="485" NAME="Jim Allister" AFFILIATION="NI">
Vážená pani komisárka, akú naliehavosť prikladá Komisia tomu, aby sa zabezpečilo, že trh s mliekom a mliečnymi výrobkami sa odrazí odo dna, a nakoľko sa v tejto veci Komisia angažuje? Neexistuje nebezpečenstvo, že postupnými, krokovými opatreniami bude trvať ešte dlhšie, kým sa trh naštartuje? A pritom čas je to, čo teraz nemáme. Nie je načase byť vo veci vývozných náhrad odvážny? Pretože, pani komisárka, naše odvetvie umiera postojačky.
<SPEAKER ID="486" NAME="Jim Higgins" AFFILIATION="PPE-DE">
Chcel by som sa vám poďakovať, pani komisárka. Mimoriadne vítam vaše rozhodnutie v súvislosti s opätovným zavedením intervencie ako krátkodobého opatrenia výlučne z dôvodu krízovej situácie.
<P>
Komisia by mohla súhlasiť s tým, že máme štyri problémy: po prvé, výmenný kurz medzi eurom a librou šterlingov, po druhé, zníženie výroby následkom melamínového škandálu v Ázii a Číne, po tretie, 3-percentné zvýšenie výroby v Spojených štátoch a v neposlednom rade nášho starého nepriateľa - Brazíliu. Nemali by sme nepretržite monitorovať svetové trendy, aby sme mali pripravenú reakciu na takéto typy situácií?
<SPEAKER ID="487" NAME="Mariann Fischer Boel">
členka Komisie. - Po prvé, jasne som naznačila, že som pripravená použiť dostupné nástroje riadenia. Narážame však na určité obmedzenia a je veľmi dôležité, aby nám rozhodnutia, ktoré môžeme podniknúť, napokon neuškodili. Musíme zohľadniť fakt, že intervencia je dobrým a - rada som to počula - krátkodobým opatrením. Preto musíme - nepovedala by som, že sa tohto opatrenia musíme zbaviť - ale musí sa na trhu používať v neskoršej fáze, čo nepríjemnosti skôr predĺži, nemôžeme ho však len tak zahodiť.
<P>
Ako som už povedala, svoj záväzok sme preukázali zvýšením vývozných náhrad na maslo aj na sušené mlieko pred desiatimi dňami. Trh monitorujeme.
<P>
Pokiaľ ide o odškodňovanie, zdá sa, že pomerne veľa výrobcov mlieka a mliečnych výrobkov zabudlo, že podľa reformy z roku 2003 sú naozaj odškodňovaní prostredníctvom priamych splátok, a do tejto priamej splátky je tak zahrnutá čiastka, ktorá nie je prepojená s dojnicou per se, ale počíta sa na základe historických údajov o výrobe od roku 2000 do roku 2002.
<P>
Občas musím niektorým poľnohospodárom pripomínať, že toto odškodnenie sa už udialo. Viem, že v tejto ťažkej situácii to nie je úplne uspokojivá odpoveď, ale táto otázka bola zohľadnená.
<P>
Začiatkom januára, počas Zeleného týždňa v Berlíne, som vyslala veľmi jasný signál vyjadrením, že som ochotná vynaložiť istú časť zo zostávajúcich finančných prostriedkov z rozpočtu na rok 2009. Komisia predložila návrh použiť 1,5 miliardy EUR v roku 2009 na pokrytie rozdielu vznikajúceho následkom toho, že kontrola stavu SPP nevstúpi do platnosti pred 1. januárom 2010, keď nadobudne účinnosť balík zameraný na riešenie nových problémov.
<P>
Otázka, či chcú členské štáty vynaložiť 1,5 miliardy EUR, nie je v mojej kompetencii, ale v kompetencii hláv štátov a ministrov financií, a ja verím, že prostredníctvom určitého lobizmu zo strany poslancov Európskeho parlamentu voči vládam svojich štátov s cieľom zasadiť sa o dosiahnutie riešenia, to aj bude možné.
<P>
Plne súhlasím s tromi dôvodmi danej situácie. Pre Írsko je vývoz do Spojeného kráľovstva pri výmennom kurze, ktorý mu život práve neuľahčuje, samozrejme, obrovskou nevýhodou, a to najmä pre írskych poľnohospodárov. Nepodceňujem vedľajšie dôsledky škandálu v Číne, kde sa niektorí ľudia mohli stať oveľa opatrnejšími, pokiaľ ide o mliečne výrobky, ktoré konzumujú.
<P>
Nárast na svetových trhoch nepochádza výlučne zo Spojených štátov. Videli sme výrazný nárast na Novom Zélande, čo sa na svetových trhoch prejavilo dôsledkami, ktoré sme spomínali. Verím, že vo všeobecnosti na svetových trhoch výroba poklesne, pretože ide o hlavný problém a nielen o problém, ktorý postihuje európskych výrobcov mlieka a mliečnych výrobkov. Momentálne je v sektore mlieka a mliečnych výrobkov mimoriadne komplikované dosahovať zisky. Preto nebudeme otáľať s primeraným a vyváženým použitím dostupných nástrojov.
<P>
Vec: Označovanie výrobkov z ovčieho mäsa.
<P>
V súčasnosti neexistujú osobitné právne predpisy EÚ upravujúce označovanie pôvodu výrobkov v odvetví ovčieho mäsa. V dôsledku toho sa v EÚ používa mnoho rôznych techník označovania výrobkov z oviec.
<P>
Zváži Komisia zavedenie nariadenia EÚ o označovaní výrobkov z ovčieho mäsa, ktoré by umožnilo spotrebiteľom rozlišovať medzi výrobkami EÚ a tretích krajín?
<SPEAKER ID="489" NAME="Mariann Fischer Boel">
členka Komisie. - Jednoznačne si myslím, že európski poľnohospodári môžu byť hrdí na svoje normy a Komisia je naklonená akejkoľvek iniciatíve, ktorá im pomôže informovať spotrebiteľov o pôvode výrobkov, a to nielen v odvetví chovu dobytka.
<P>
Ako konštatoval ctený pán poslanec, v súčasnosti neexistujú osobitné právne predpisy EÚ, ktoré by upravovali označovanie výrobkov v odvetví ovčieho mäsa.
<P>
Všeobecné pravidlá vnútorného trhu týkajúce sa označovania výrobkov a prezentácie a reklamy potravín sa samozrejme vzťahujú aj na ovčie mäso. Tieto pravidlá vyžadujú povinné označovanie pôvodu v prípadoch, kedy môžu byť spotrebitelia v súvislosti s pravým zdrojom alebo pôvodom potravinových výrobkov zavádzaní.
<P>
Podľa Komisie vo všeobecnosti neexistuje problém zavádzania spotrebiteľov v súvislosti s pôvodom ovčieho mäsa. Súčasný návrh nariadenia o informáciách o potravinách pre spotrebiteľov z dielne Komisie preto nerozširuje zoznam, na ktorý sa vzťahuje povinné označovanie pôvodu.
<P>
Chcela by som podčiarknuť, že označovanie pôvodu hovädzieho mäsa a výrobkov z hovädziny je špecifické, a myslím, že všetci vieme, prečo. Bol to vedľajší dôsledok krízy BSE. V záujme obnovenia spotrebiteľskej dôvery k hovädziemu mäsu bolo preto nevyhnutné sprístupniť spotrebiteľom viac informácií prostredníctvom jasného označenia výrobku vrátane označenia jeho pôvodu.
<P>
Je tiež potrebné pripomenúť, že existujúce právne predpisy už umožňujú využiť dobrovoľné označovanie ovčieho mäsa. Ak sa na takom systéme označovania dokáže dohodnúť celý dodávateľský reťazec, môže to týmto výrobkom priniesť pridanú hodnotu v podobe väčšieho množstva informácií pre spotrebiteľov.
<P>
Návrh Komisie týkajúci sa nariadenia o informáciách o potravinách pre spotrebiteľov zaviedol kvôli bezproblémovému fungovaniu vnútorného trhu rámec pre dobrovoľné označenia pôvodu.
<P>
Ak spomíname pôvod, v súvislosti s ovčím mäsom by mali byť poskytnuté predovšetkým informácie o rozdielnom mieste narodenia, chovu a porážky zvieraťa. Ak sa tieto etapy výroby odohrávajú v rozličných členských štátoch, mali by byť uvedené všetky miesta pôvodu.
<P>
V ďalšom výhľade Komisia uvažuje o tom, či by nemali byť označené všetky poľnohospodárske výrobky miestom poľnohospodárskej výroby a zvlášť údajom, či boli dodržané všetky požiadavky EÚ v oblasti poľnohospodárstva.
<P>
Som si vedomá toho, že počas verejných konzultácií o zelenej knihe o kvalite poľnohospodárskych výrobkov účastníci z odvetvia ovčieho mäsa obhajovali povinné označovanie pôvodu. V máji roku 2009 Komisia vydá oznámenie, v ktorom sa bude snažiť dosiahnuť vhodnú rovnováhu medzi zjednodušením, transparentnosťou a špecifikáciou výrobkov. Konferencia organizovaná k tejto téme českým predsedníctvom sa uskutoční tento týždeň vo štvrtok a v piatok a som presvedčená, že tam prebehne živá a zaujímavá diskusia o označovaní výrobkov. Je to dôležité. Nie je to vždy jednoduché, pretože nikto nechce čítať na zadnej strane potravín romány, takže si myslím, že by sme mali skúsiť nájsť rovnováhu a správne riešenie. Mám radosť zo všetkých pripomienok, ktoré sme doposiaľ mali k zelenej knihe.
<SPEAKER ID="490" NAME="Liam Aylward" AFFILIATION="UEN">
Ďakujem, pani komisárka. Vítam najmä konferenciu, ktorá sa uskutoční, a môžeme byť naozaj hrdí na úroveň našich potravinových výrobkov v Európe, v tom s vami určite súhlasím.
<P>
Chcem však upozorniť na navrhované povinné elektronické označovanie oviec, ktoré sa začne v januári 2010 a ktoré je Komisia odhodlaná presadzovať napriek odporu členov Výboru pre poľnohospodárstvo a poľnohospodárskych združení. Namietali sme ako poslanci voči prevádzkovým a nákladovým dôsledkom povinného elektronického označovania a voči katastrofálnym následkom pre odvetvie, ktoré je už teraz vo vážnej recesii. Zváži Komisia ďalší odklad alebo úplné zrušenie povinného charakteru tohto návrhu? Ak sa to nepodarí, vezme Komisia do úvahy dodatočné náklady na povinné elektronické označovanie?
<SPEAKER ID="491" NAME="Mariann Fischer Boel">
členka Komisie. - Predovšetkým by som mala povedať, že ak chcete dôkladnú diskusiu o elektronickom označovaní oviec, mali by ste, ako asi viete, pozvať iného člena Komisie, komisára zodpovedného za ochranu spotrebiteľa, ale rada sa k tejto téme vyjadrím.
<P>
Zdá sa, že Rada je v tejto veci jednotná. Mám možnosť pomerne veľa cestovať a stretávam mnohých ľudí, ktorí si myslia, že elektronický identifikačný systém vzhľadom na náklady zlikviduje mnohých menších výrobcov. Myslím, že musíte prihliadnuť na možnosť využiť fondy na rozvoj vidieka s cieľom pokúsiť sa zmierniť náklady na elektronické značkovanie. Existuje oblasť s názvom "približovanie noriem", ktorú je možné využiť a v rámci rozvoja vidieka požiadať o financovanie týchto dodatočných nákladov, ktoré určite pocítia mnohí menší chovatelia oviec.
<SPEAKER ID="492" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.05 hod. a pokračovalo o 21.00 hod.)
