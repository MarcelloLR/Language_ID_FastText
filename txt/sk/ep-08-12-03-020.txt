<CHAPTER ID="020">
Boj proti daňovým podvodom spojeným s operáciami v rámci Spoločenstva (spoločný systém DPH) - Boj proti daňovým podvodom spojeným s operáciami v rámci Spoločenstva - Osobitná správa Európskeho dvora audítorov č. 8/2007 o administratívnej spolupráci v oblasti DPH (rozprava) 
<SPEAKER ID="257" NAME="Predsedajúca">
Ďalším bodom programu je spoločná rozprava na tieto témy:
<P>
správa, ktorú predložil pán José Manuel García-Margallo y Marfil v mene Výboru pre hospodárske a menové veci o návrhu smernice Rady, ktorou sa mení a dopĺňa smernica 2006/112/ES o spoločnom systéme DPH, pokiaľ ide o daňové podvody spojené s dovozom a inými cezhraničnými operáciami - C6-0154/2008 -,
<P>
správa, ktorú predložil pán José Manuel García-Margallo y Marfil v mene Výboru pre hospodárske a menové veci o návrhu nariadenia Rady o pozmeňujúcom a doplňujúcom návrhu nariadenia (ES) č. 1798/2003 na boj proti daňovým podvodom spojeným s operáciami v rámci Spoločenstva
<P>
(KOM(2008) 0147 - C6-0155/2008 - a
<P>
správa, ktorú predložil pán Bert Staes v mene Výboru pre kontrolu rozpočtu, o osobitnej správe Európskeho dvora audítorov č. 8/2007 o administratívnej spolupráci v oblasti DPH
<P>
.
<SPEAKER ID="258" NAME="José Manuel García-Margallo y Marfil" LANGUAGE="ES">
Vážená pani predsedajúca, musím začať poľutovaním, že tu s nami nie je zodpovedný pán komisár, hoci ma to vlastne neprekvapuje, pretože okolo tejto veci sa robí veľa kriku, ktorému ale chýba podstata: počúvame úžasné rétorické vyhlásenia o boji proti podvodom s DPH a máme len málo opatrení, ktorými sa o to máme snažiť.
<P>
Oznámenia, ktoré nám pán komisár predstavil, posledné z nich 1. decembra tohto roku, robia mnoho kriku pre škody spôsobené daňovými podvodmi, ktoré ovplyvňujú dostatok a rovnosť a spôsobujú deformáciu trhu naozaj veľkými čiastkami peňazí. Podvody s DPH predstavujú ročne 60 až 100 miliárd EUR.
<P>
Ako možno podvody zastaviť? Diagnóza stanovená v týchto oznámeniach je tiež všeobecne správna, rétorická a bombastická. Hovorí sa v nich, že boj s podvodmi je zodpovednosťou vnútroštátnych orgánov, ale operácie v prípadoch, kedy dodávateľ a odberateľ nesídlia v rovnakej krajine, si vyžadujú spoluprácu medzi členskými štátmi. Takisto poukazujú na to, že Európsky dvor audítorov vo svojej osobitnej správe č. 8 uvádza, že táto spolupráca je očividne neuspokojivá, a preto sú potrebné opatrenia. Problém nastáva, keď nám pán komisár začne hovoriť, aký druh opatrení treba prijať. Celkom rozumne hovorí, že existujú dve stratégie: prvá, ktorú nazýva ambicióznou, pozostáva z veľkej reformy dane z pridanej hodnoty a obsahuje buď obrátený systém spoplatnenia, alebo systém zrážky dane so zúčtovacími ústavmi, zatiaľ čo druhou sú, ako pán komisár hovorí, "tradičné opatrenia".
<P>
Z jeho vystúpenia 24. júna tu v pléne sme usúdili, že sa za žiadnych okolností nepomýšľa pustiť do ambicióznej reformy a že by sa obmedzil na "tradičné opatrenia". Avšak následne, keď tradičné opatrenia popisoval, predložil štyri, ktoré v podstate nie sú zlé. Hovoril o zrušení povinných termínov priznaní k precleniu, o posilnení spolupráce medzi daňovými úradmi, o zavedení spoločnej zodpovednosti, keď odberateľ tovaru k precleniu neprizná, kto mu ho predal, a o zlepšení informácií o platiteľoch DPH. Potom to uzatvoril tým, že ani tieto štyri opatrenia nie sú medzi konkrétnymi opatreniami, ktoré mieni prijať. Dnes prichádza s dvoma navrhovanými pozmeňujúcimi a doplňujúcimi návrhmi smernice a nariadenia. Hovorí, že cieľom prvého je skrátiť dobu na podanie priznania, ktoré platitelia DPH musia predložiť, z troch na jeden mesiac, a že cieľom druhého je skrátiť dobu na odovzdanie informácií členskému štátu, ktorý musí zaúčtovať daň, z troch na jeden mesiac. Bodka. To je všetko, čo návrh stanovuje.
<P>
Výbor pre hospodárske a menové veci sa pokúsil tento skutočne nudný príbeh trochu okoreniť a predložili sme nasledovné pozmeňujúce a doplňujúce návrhy. Schválili sme pozmeňujúci a doplňujúci návrh, ktorý podporuje malé a stredné podniky. Jeho cieľom je zosúladiť boj proti daňovým podvodom a zjednodušenie administratívneho zaťaženia malých podnikov, ku ktorému sa tento Parlament a EÚ ako celok zaviazali. Preto hovoríme, že Komisia musí v krátkom čase, do dvoch rokov, predložiť správu o tom, ako sa tieto opatrenia plnili, aký mali vplyv na administratívne náklady podnikov a do akej miery boli užitočné v boji proti daňovým podvodom.
<P>
Taktiež zdôrazňujeme, že Komisia by mala byť aktívnejšia, ako bola v procese prípravy právnych predpisov. Mala by zastávať výraznejšiu vedúcu úlohu. Vyzývame ju, aby centralizovala údaje poskytnuté príslušnými členskými štátmi, zostavila príručku najlepších postupov, aby daňové úrady mohli lepšie plniť svoju funkciu, a vyvinula ukazovatele, pomocou ktorých by nám znázornila, ktoré oblasti sú rizikové a ktoré nie, a povedala, kto dodržiava podmienky a kto nie. A napokon, s cieľom uľahčiť sledovanie podvodníkov pripravujeme register osôb, ktoré sa nemôžu dopustiť podvodu s daňami prostredníctvom zakladania spoločností.
<P>
Je mi ľúto, že pán komisár na naše pozmeňujúce a doplňujúce návrhy nemôže reagovať.
<SPEAKER ID="259" NAME="Bart Staes" LANGUAGE="NL">
Vážená pani predsedajúca, pán komisár, dámy a páni, daňové podvody a podvody s DPH sú trestné činy. Možno sú to administratívne podvody, ale jednako sú to podvody a niekedy súvisia s organizovaným zločinom.
<P>
Čo hovoria príslušné čísla? Pretože tie sú stále zaujímavé. V roku 2007 pán komisár Kovács odhadoval celkovú daňovú spreneveru na dva až dvaapolnásobok európskeho rozpočtu alebo čiastku medzi 200 až 250 miliardami EUR. Podiel podvodov s DPH sa odhaduje na 40 miliárd EUR. Tieto čísla sú pritom pravdepodobne veľmi podhodnotené, pretože Dvor audítorov odhadol stratu príjmov z DPH v roku 2005 na 17 miliárd EUR v Nemecku a 18,2 miliardy EUR v Spojenom kráľovstve, čo celkovo tvorí viac ako 35-miliardovú stratu z príjmov z DPH.
<P>
Preto by sme mali privítať, že Komisia financuje štúdiu, že táto štúdia prebieha a že jej výsledky sa zverejnia, takže budeme vidieť skutočný rozsah problému.
<P>
V súvislosti s politikou existujú dva základné problémy. Predovšetkým sa musí zlepšiť spolupráca medzi vnútroštátnymi daňovými úradmi a po druhé, naozaj by sme sa mali usilovať o kratšie termíny pre získavanie a výmenu informácií správnych orgánov členských štátov, aby sa mohli spracovať omnoho rýchlejšie.
<P>
Moja správa analyzuje najmä prieskum Dvora audítorov o podvodoch s DPH. Dvor audítorov robil kontroly v siedmich členských štátoch: vo Francúzsku, v Taliansku, Luxembursku, Holandsku, Poľsku, Slovinsku a Spojenom kráľovstve. Tieto štáty dobre spolupracovali. Nemecko však akúkoľvek spoluprácu odmietlo. V septembri začala Komisia proti Nemecku konanie o porušení práva. Musím povedať, pán komisár, že to podporujem.
<P>
Dvor audítorov konštatoval, že v niektorých členských štátoch úplne chýbajú základné podmienky účinnej spolupráce v oblasti kontroly tejto formy podvodu. Môj pomocný spravodajca poukázal na to, že trvá viac ako tri mesiace, kým sa žiadosti o informácie začnú vybavovať. To je skutočne neospravedlniteľné, pretože proti týmto zločinom by sa malo bojovať v reálnom čase. Vnútorná organizácia štátov sa však tiež dostala pod paľbu. Predovšetkým Holandsko a Nemecko zaostávajú za požadovaným stavom. Okrem toho úplne chýbajú dostatočne silné kontrolné mechanizmy.
<P>
Zostáva pre mňa záhadou, prečo členské štáty odmietajú zaujať pevné stanovisko napriek tomu, že vedia, že na daniach prichádzajú o miliardy. Tomu naozaj nerozumiem. Voľný pohyb zločincov je skutočnosťou. Zjednotená Európa v boji proti daňovým podvodom ostáva vo veľkej miere ilúziou.
<P>
Máme však aj dobré správy. Môj členský štát, Belgicko, založil sieť Eurocanet (European Carousel Network), ktorá zabezpečuje spontánnu výmenu informácií. Jej účinnosť je však obmedzená, pretože do spolupráce sa zapojilo len 24 členských štátov a tri veľké členské štáty, Nemecko, Taliansko a Spojené kráľovstvo, sa na nej nepodieľajú.
<P>
Stretnutie Rady Ecofin zo 7. októbra uviedlo nový mechanizmus, konkrétne mechanizmus Eurofisc, ktorý zlepší spoluprácu medzi členskými štátmi v oblasti kontroly podvodov s DPH. Podľa môjho názoru to je rozumná iniciatíva, ale na hodnote pridá len vtedy, ak sa do nej zapoja všetky členské štáty a ak bude viac ako len medzivládnou spoluprácou. Som presvedčený, že Komisia by sa do tejto novej iniciatívy mala zapojiť. V každom prípade by sa mohla zúčastniť a dokonca prevziať koordinačnú funkciu.
<P>
A nakoniec, myslím si, že by sme mali oveľa užšie spolupracovať aj v oblasti súdnictva. Všetky existujúce prekážky vo vnútroštátnom práve pre cezhraničné trestné stíhanie by sa mali bezodkladne odstrániť. Do svojej správy som zahrnul aj zoznam potrebných opatrení. Rád by som od Komisie dostal odpoveď alebo reakciu a ľutujem, že Rada nie je prítomná, pretože nakoniec je ona tá, ktorá bude musieť v tejto oblasti konať.
<SPEAKER ID="260" NAME="Louis Michel" LANGUAGE="FR">
Vážená pani predsedajúca, dámy a páni, rád by som poďakoval Európskemu parlamentu a najmä spravodajcom pánovi Garcíovi-Margallovi y Marfilovi a pánovi Staesovi za konštruktívne správy, ktoré predložili v citlivej téme boja proti podvodom s DPH v Európskej únii, predovšetkým v súvislosti s prvým konkrétnym návrhom Komisie v tejto oblasti.
<P>
Dnes sme svedkami zlomového momentu v uplatňovaní našej stratégie boja proti podvodom s DPH. Tri správy, ktoré má Parlament zajtra prijať, obsahujú niekoľko odporúčaní na zlepšenie boja proti podvodom a odrážajú naše stanovisko k prvému z dlhého radu opatrení.
<P>
Komisia prijala 1. decembra vyhlásenie s opatreniami, ktoré predstaví v nasledujúcich mesiacoch, a prvú smernicu, ktorá obsahuje niektoré z týchto opatrení. Plánované návrhy reagujú aj na obavy a odporúčania, ktoré v správe vyjadril pán Staes.
<P>
Opatrenia, ktoré Komisia plánuje prijať, možno rozdeliť do troch kategórií:
<P>
Prvá zahŕňa opatrenia, ktoré majú zabrániť podvodom s DPH. Jedno z nich spočíva v zavedení minimálnych noriem pre registráciu a zrušenie registrácie vo vnútroštátnych databázach, aby sa zlepšila spoľahlivosť a porovnateľnosť informácií, ktoré obsahujú.
<P>
Plánujú sa zlepšenia postupu na získavanie elektronického potvrdenia čísel DPH podnikateľov a príslušných mien a adries, aby sa dodávateľom zabezpečila väčšia právna istota.
<P>
Nakoniec Komisia navrhuje zjednodušenie pravidiel fakturácie a racionalizáciu pravidiel zdaniteľnosti, aby sa zaručilo lepšie používanie. Tento krok uľahčí kontrolu.
<P>
Druhá kategória súvisí s opatreniami, ktoré majú zvýšiť efektivitu daňových úradov s cieľom odhaľovať podvody s DPH. Do tejto kategórie patrí opatrenie skracujúce lehoty, s ktorým sa v dvoch správach zaoberá pán García-Margallo y Marfil. Aby sa zlepšilo odhaľovanie podvodov, je potrebné zabezpečiť lepšie monitorovanie oslobodzovania od DPH na dovoz, ako Komisia navrhla minulý pondelok, a rozšíriť rozsah informácií, ktoré členské štáty musia sprístupniť daňovým úradom ostatných členských štátov prostredníctvom automatizovaného prístupu do svojich databáz.
<P>
A napokon, ako ste uviedli, táto kategória zahŕňa aj vytvorenie európskej siete známej ako Eurofisc. Európska sieť má zlepšiť operačnú spoluprácu medzi členskými štátmi v boji proti podvodom s DPH na základe modelu siete Eurocanet, ktorú založila belgická daňová správa a ktorú podporuje Komisia aj Európsky úrad pre boj proti podvodom.
<P>
Tretia kategória obsahuje opatrenia, ktoré majú posilniť spôsobilosť daňových úradov v súvislosti s ukladaním a vyberaním daní. Tieto zahŕňajú predovšetkým opatrenie, ktoré presne uvádza prípady, kedy dodávateľ a odberateľ, ktorí uskutočňujú cezhraničné transakcie, spoločne nesú zodpovednosť za platenie dane. To má nepochybne posilniť právny rámec, ktorý riadi cezhraničné vyberanie daní.
<P>
A napokon zahŕňajú opatrenie, ktoré má zaviesť spoločnú zodpovednosť medzi členskými štátmi s cieľom ochrániť celkové daňové príjmy.
<P>
Komisia si všímla, že Parlament prejavuje pretrvávajúci záujem o zabezpečenie ochrany finančných záujmov Európskeho spoločenstva, keďže podvody s DPH majú vplyv aj na vlastné zdroje európskeho rozpočtu.
<P>
Vítam podporu návrhu nariadenia o vzájomnej administratívnej pomoci v boji proti podvodom a predovšetkým proti podvodom s DPH.
<P>
Komisia taktiež víta žiadosť Parlamentu adresovanú Rade, aby pokračovala v rokovaniach o tomto návrhu, čím sa vytvorí podrobný rámec, ktorý Komisii a Európskemu úradu pre boj proti podvodom umožní poskytnúť členským štátom operačnú podporu a informácie ako súčasť boja proti podvodom s DPH.
<P>
Pozitívne stanovisko, ktoré Parlament vyjadril v návrhu správy o skracovaní lehôt, a rýchly postup prác v tejto veci v Rade naznačujú ďalšie významné návrhy, ktoré Komisia prijme v blízkej budúcnosti.
<SPEAKER ID="261" NAME="Lidia Joanna Geringer de Oedenberg" LANGUAGE="PL">
Vážená pani predsedajúca, boj proti podvodom, doteraz najmä v rámci pôsobnosti členských štátov, je problém, ktorý nemožno riešiť len na vnútroštátnej úrovni. Boj proti daňovým podvodom musí zahŕňať užšiu spoluprácu medzi správnymi úradmi členských štátov, ako aj spoluprácu s Komisiou.
<P>
Návrhy na smernicu a nariadenie, ktoré sú predmetom návrhu, pochádzajú z odporúčaní Rady Ecofin z júna roku 2007 len sčasti. Hlavným cieľom navrhovaných zmien je urýchlenie zhromažďovania a výmeny informácií o postupoch v rámci Spoločenstva štandardizáciou postupov a skrátením lehoty pre daňové priznania z transakcií v rámci Spoločenstva a časového limitu na výmenu informácií o týchto transakciách medzi členskými štátmi na jeden mesiac.
<P>
Harmonizácia požiadaviek DPH zaistí účinnú kontrolu poskytovaných informácií. Požiadavka, aby členské štáty prijímali elektronicky podané priznania DPH, proces výrazne zjednoduší.
<P>
Navrhované legislatívne nástroje nie sú ničím iným ako prvým krokom k uvedeniu návrhov Rady Ecofin do praxe. Nemáme ešte podrobné hodnotenie vplyvu nových formálnych požiadaviek na poskytovateľov služieb a bolo by vhodné pripraviť osobitnú správu, ktorá by sa týmto problémom zaoberala, predovšetkým preto, že to súvisí s administratívnymi nákladmi, ktoré nesú daňoví poplatníci a správne orgány, a s efektivitou boja proti daňovým podvodom.
<P>
Majúc na pamäti oprávnenú kritiku Dvora audítorov v súvislosti s nedostatkom administratívnej spolupráce v tejto oblasti by Európska komisia mala zvážiť väčšiu angažovanosť, predovšetkým pokiaľ ide o prípravy analýz a vytváranie dobrých modelov.
<SPEAKER ID="262" NAME="Gabriele Stauner" LANGUAGE="DE">
Vážená pani predsedajúca, dámy a páni, približne 2,25 % hrubého domáceho produktu EÚ, v číslach približne 200 miliárd EUR, sa ročne - ako už spomenul pán Staes - stráca daňovými únikmi DPH, obchádzaním platenia DPH a podvodmi s DPH. To sú fakty, na ktorých sa správa pána Staesa zakladá plným právom.
<P>
Z odpovedí na päť písomných otázok k tejto téme, ktoré som predložila Rade a Komisii - mimochodom, tiež mi je ľúto, že Rada je zastúpená tak riedko - okrem iného vyplynulo, že v roku 2005 sa len v samotnom Nemecku straty na DPH vyšplhali do výšky 17 miliárd EUR a v Spojenom kráľovstve na 18 miliárd. Tieto čísla každému jasne ukazujú, že v národnom hospodárstve dochádza k značným škodám a že to čo najskôr treba zastaviť.
<P>
Ako to však môžeme dosiahnuť? Odpoveď doteraz znela - podľa Dvora audítorov, ktorý sa týmto problémom zaoberal v osobitnej správe - spoluprácou medzi zodpovednými vnútroštátnymi správnymi orgánmi. Práve tá ale v posledných rokoch vôbec nefungovala!
<P>
Zase sa raz Európania ocitli v situácii, kedy sa snažia o dosiahnutie dobre mieneného cieľa, ale kričia hop, kým ešte nepreskočili. A hop sa v tomto prípade kričí na členské štáty, ktoré nie sú schopné pomocou administratívnych opatrení obmedziť medzinárodné podvody s DPH.
<P>
Následne vznikajú napríklad veľké nevysvetlené rozdiely v číslach medzi predloženými požiadavkami na informácie a splnenými a zodpovedanými požiadavkami. Zrkadlové rozdiely v štatistike o obchode v rámci Spoločenstva, ktoré Komisia uviedla v odpovedi na moju písomnú otázku zo 6. mája, ktoré v roku 2007 predsa len ešte narástli na kráľovskú sumu 77 miliárd EUR, môžu tiež byť znakom podvodov s DPH. Využijem túto príležitosť na to, aby som sa opýtala Komisie, kedy nám predloží výsledky štúdie.
<SPEAKER ID="263" NAME="Vladimír Maňka" LANGUAGE="SK">
Kolegovia, predstavte si, že by v Európskej únii neexistovali daňové podvody. Ak by sme takto získané finančné prostriedky rozdelili spravodlivo, každý občan Európskej únie vrátane detí a dôchodcov by mal v peňaženke o 500 EUR ročne viac.
<P>
Žiadna krajina nedokáže proti daňovým podvodom bojovať efektívne, ak to bude robiť osamotene. Medzinárodná spolupráca je nutná hlavne v oblasti DPH, kde súčasný systém komplikuje sledovanie transakcií v rámci Európskej únie. Jedným z riešení s dlhodobým pozitívnym efektom v boji proti daňovým podvodom je vytvorenie systému DPH, podľa ktorého by transakcie medzi členskými štátmi boli zdaňované sadzbou, ktorá nebude nulová. Nulovú sadzbu v prípade exportu tovaru zneužívajú podvodníci a zločinecké skupiny, ktoré napríklad roztáčajú neexistujúce obchody a miliardy EUR si podvodne vyťahujú zo štátnych rozpočtov.
<P>
Aj dnešné dlhé lehoty na podávanie daňových priznaní vytvárajú priestor na spáchanie takýchto daňových podvodov. Správa o návrhu smernice, o ktorej diskutujeme, predstavuje urýchlenie výmeny informácií potrebných na boj proti daňovým podvodom. Aj preto krátime na jeden mesiac lehotu na podávanie daňových priznaní pri operáciách v rámci Spoločenstva.
<P>
Systém DPH vytvorený v roku 1993 je len prechodným systémom. Verím, že Komisia na začiatku budúceho volebného obdobia predloží ambicióznejšie opatrenia, ktoré budú riešiť definitívnu a komplexnú reformu DPH. Aj dočasnosť dnešného systému je jeden z dôvodov, prečo v mojom pozmeňujúcom návrhu, ktorý výbor odsúhlasil, žiadam, aby Komisia vyhodnotila vplyv prijatých opatrení o tri roky skôr, ako bol pôvodný pozmeňujúci návrh. Aby sa nám nestalo, že systém budeme vyhodnocovať v čase, keď už nebude platiť.
<P>
Na záver by som rád poďakoval a zablahoželal spravodajcovi k vyváženej správe. Návrh umožňuje včas reagovať na daňový podvod. Na strane druhej je pozitívne, že aj podnikatelia sa vyjadrili, že administratívna záťaž bude len minimálna.
<SPEAKER ID="264" NAME="Miguel Portas">
v mene skupiny GUE/NGL. - (PT) Vážená pani predsedajúca, keď Dvor audítorov hovorí, že rozsah podvodov s DPH by mohol byť väčší než celkový rozpočet Spoločenstva, a pán Staes tvrdí, že toto číslo je viac ako dvojnásobné, je diskusia o týchto správach úplne oprávnená. Predovšetkým je zrejmé, že členské štáty musia podporiť vytvorenie registra fyzických osôb, ktoré na daňové podvody používajú fiktívne spoločnosti. Tiež podporujem návrhy pána Staesa.
<P>
Z toho vyplýva, že hlavným problémom v súvislosti s daňovými podvodmi v Európe nie je vyhýbanie sa plateniu DPH, pretože existuje druh legálnych daňových podvodov, ktoré sú povolené vládami vo forme zahraničných finančných centier. Práve v týchto centrách sa perú peniaze získané kriminálnou činnosťou a legálne peňažné prostriedky sa kriminalizujú. Ak peniaze z našich daní končia použité na pomoc bankám a bankárom, potom je koniec daňových rajov pre Európu v blízkej budúcnosti ozajstnou skúškou odvahy. Tak nás budú súdiť a stále sme na svetelné roky vzdialení od toho, čo je v súvislosti s daňovými podvodmi potrebné.
<SPEAKER ID="265" NAME="Sergej Kozlík" AFFILIATION="NI">
(SK) Vážená pani predsedajúca, ctený Parlament a hostia. Je nepochybné, že daňové podvody vyvolávajú značné narušenie hospodárskej súťaže, fungovania vnútorného trhu a znižujú príjmy verejných financií. Dôvodová správa nie úplne presvedčivo uvádza, že navrhované opatrenie výlučne zamerané na rýchlejší zber a výmenu informácií súvisiacich s operáciami v rámci Európskej únie nebude predstavovať pre podnikateľskú sféru významnú záťaž.
<P>
Dôvodová správa Komisie zároveň pripúšťa pochybnosti podnikateľskej sféry o schopnosti daňových správnych orgánov využiť poskytnuté informácie. Tieto pochybnosti správa nijako nevyvrátila. Niekde však s opatreniami zameranými na boj proti daňovým podvodom je potrebné začať. Pravdepodobne až prax ukáže, či navrhované opatrenie zaberie, alebo bude znamenať len ďalšiu administratívnu záťaž pre podnikateľskú sféru.
<SPEAKER ID="266" NAME="Bogusław Liberadzki" AFFILIATION="PSE">
(PL) Vážená pani predsedajúca, rád by som správu aj samotný problém zvážil najprv z hľadiska podvodu, po druhé z hľadiska rozpočtovej straty a po tretie z hľadiska narušenia obchodnej konkurencieschopnosti, pretože daňové podvody narúšajú zásady spravodlivej hospodárskej súťaže.
<P>
Rád by som vyjadril mimoriadne uznanie pánovi spravodajcovi Staesovi, ktorý pripravil vynikajúcu správu. Je to jedna z mála správ, ktoré neuvádzajú len čiastky, ale aj názvy členských štátov, v ktorých sa nezrovnalosti vyskytujú. Rád by som vyjadril vďaku aj Dvoru audítorov, ktorý vyzdvihol dve hlavné skupiny dôvodov. Po prvé sú to príčiny spojené s členskými štátmi, ktoré by sme mohli interpretovať ako druh pasivity zo strany Rady alebo nečinnosť zo strany členských štátov, ktoré by mohli k riešeniu problému významne prispieť, ak by podnikli zdanlivo jednoduché kroky, ako je rýchla výmena informácií, spoľahlivá výmena informácií a preukázanie vôle rozpoznať a odstrániť príčiny existujúcej situácie.
<P>
Potom existuje druhá dôležitá otázka, ktorej sa v prejave pána komisára nedostalo dostatočnej pozornosti: čo môže Komisia spolu s podriadenými agentúrami typu Generálneho riaditeľstva pre dane a colnú úniu a Európskeho úradu pre boj proti podvodom (OLAF) naozaj urobiť namiesto podávania často byrokratických vysvetlení v zmysle, že akokoľvek sa snažíme, zatiaľ to neprinieslo žiadne výsledky?
<SPEAKER ID="267" NAME="Louis Michel" LANGUAGE="FR">
Vážená pani predsedajúca, dámy a páni, rád by som vám poďakoval za postrehy a názory, ktoré ste počas rozpravy predniesli.
<P>
Komisia vo svojich súčasných a budúcich legislatívnych návrhoch zohľadní návrhy Európskeho parlamentu.
<P>
Som rád, že názory Európskeho parlamentu v súvislosti s opatreniami na zlepšenie boja proti podvodom s DPH v rámci Európskej únie sa približujú názorom Komisie. Teší ma predovšetkým rozšírená podpora hlavného cieľa prvého konkrétneho návrhu Komisie, a to urýchlenia zhromažďovania a výmeny informácií týkajúcich sa transakcií v rámci Spoločenstva do januára 2010.
<P>
Hovorili sme o hodnotení vplyvu. Komisia preskúmala vplyvy na obchodné náklady. Zdá sa, že tieto náklady sú obmedzené. Komisia je pripravená vypracovať hodnotiacu správu, aby sa skutočné účinky preskúmali presnejšie. Predbežné výsledky súčasného hodnotenia, na ktoré sa odvolávate, vážená pani Staunerová, budú známe v priebehu nadchádzajúcich týždňov a potom sa potvrdia v spolupráci s členskými štátmi.
<P>
Ako mi bolo povedané, Komisia môže prijať iba pozmeňujúce a doplňujúce návrhy 4 a 7 správy...
<P>
Nemôžete teda prijať pozmeňujúce a doplňujúce návrhy 4 a 7 správy?
<P>
My skutočne môžeme prijať pozmeňujúce a doplňujúce návrhy 4 a 7 správy pána Garcíu-Margalla y Marfila.
<P>
Ospravedlňujem sa za konanie týmto spôsobom, ale ja nie som, ako si všimnete a ako viete, komisár zodpovedný za túto vec, a preto som v týchto otázkach, ktoré sú pre mňa mimoriadne náročné, omnoho menej sčítaný ako v iných.
<SPEAKER ID="268" NAME="José Manuel García-Margallo y Marfil" LANGUAGE="ES">
Verte mi, pán komisár Michel, oceňujem vašu láskavosť, že ste tu dnes s nami a zaoberáte sa témami, ktoré sú náročné vlastne pre kohokoľvek.
<P>
Komisia žiadala, aby sme boli pohotoví, a my sme reagovali rýchlo. Výbor pre právne veci vydal svoje stanovisko načas a Výbor pre hospodárske a menové veci schválil správu, o ktorej dnes diskutujeme, v nezvyčajnom prejave jednomyseľnosti.
<P>
Pán komisár, z poznámok, ktoré vám pripravil Výbor pre menové veci, ste nám prečítali návrhy, ktoré Rada prijala 1. decembra. Jej návrhy však nie sú práve tie, o ktorých tu teraz diskutujeme. Diskutujeme o niečom inom. Neprekvapuje ma, že nám povedali, čo zamýšľajú urobiť, pretože toho, čo už spravili, je - ako som už predtým povedal - málo.
<P>
Entuziazmus Komisie ani Rady sa nevyrovná rýchlosti, akou Parlament reagoval na túto naozaj dôležitú otázku, ako už páni poslanci poznamenali.
<P>
Veľmi významný predseda výboru kedysi povedal, že od Komisie očakáva 'de l'audace, encore de l'audace et toujours de l'audace' - odvahu, viac odvahy a vždy len odvahu. Komisia má v legislatívnych iniciatívach monopolné postavenie a tento Parlament to tak aj chcel, ale mať monopolné postavenie znamená, že iniciatívy treba predkladať a navrhovať odvážne a smelo, bez váhania zo strachu, že Rada ich nemusí prijať.
<P>
Iniciatívy treba predkladať, treba ich presadzovať a bojovať za ne, a Rada sa bude musieť zodpovedať Komisii a Parlamentu, ak tieto návrhy nebudú úspešné. To však nie je náš prípad. Vo svojom prejave som popísal príbeh upadajúcej ambície od úplného návrhu až po obvyklé opatrenia, po balík opatrení, z ktorých sa vyberú len dve, tie najmiernejšie.
<P>
Som vďačný pánovi Michelovi a chcel by som ho požiadať, aby odovzdal zodpovednému komisárovi moje poďakovanie za prijatie niekoľkých pozmeňujúcich a doplňujúcich návrhov, ale som skutočne znechutený našou diskusiou.
<SPEAKER ID="269" NAME="Bart Staes" LANGUAGE="NL">
Vážená pani predsedajúca, pán komisár, dámy a páni, môžem len súhlasiť s tým, čo povedal pán García-Margallo y Marfil. Myslím, že obidve správy, vlastne tri správy, ktoré tu máme, a spôsob, akým boli prijaté Výborom pre hospodárske a menové veci na jednej strane a Výborom pre kontrolu rozpočtu na strane druhej, ukazuje vysokú mieru odhodlania - odhodlania nebrať vec na ľahkú váhu.
<P>
V hre je veľké množstvo peňazí. Predstavte si, že by sme mohli získať späť čo i len štvrtinu tých peňazí. Už by sme mali v členských štátoch a v Európskej únii rezervu 60 miliárd EUR. Tieto peniaze potrebujeme. Pán Verheugen, ktorý tu dnes je, vie, že má dôležitú úlohu. Vieme teda, za čo bojujeme. Bojujeme aj proti nespravodlivosti a bezpráviu. Veď napokon, tí, ktorí neplatia dane, ktorí sa snažia ich neplatiť, prejavujú spoločensky škodlivé správanie. Preto je to niečo, čo si vyžaduje odhodlanie tohto Parlamentu.
<P>
Rád by som pánovi komisárovi Michelovi povedal, že rozumiem jeho reakcii. Má svoje vlastné právomoci. Je tu, aby zastúpil niekoho iného, a rozumiem, že odpoveď jednoducho len číta. To nie je problém. Vezmem si jeho text so sebou a budeme s ním pracovať.
<P>
Rád by som však Komisiu požiadal, aby sa štúdia o rozsahu podvodov, ktorá by mala byť hotová do konca tohto roka, neprediskutovala len s členskými štátmi, ale aby ju predložila aj Výboru pre hospodárske a menové veci a Výboru pre kontrolu rozpočtu, aby sme mohli zahrnúť aj niekoľko ďalších aspektov.
<SPEAKER ID="270" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 4. decembra 2008 o 12.00 hod.
<P>
Písomné vyhlásenia (článok 142)
<SPEAKER ID="271" NAME="Sebastian Valentin Bodu  " LANGUAGE="RO">
Príslušná správa je veľmi dôležitá vzhľadom na skutočnosť, že zavádza mechanizmus zameraný na odstránenie alebo obmedzenie príležitostí na spreneveru rozpočtu prostredníctvom podvodných transakcií v rámci Spoločenstva, ktoré podliehajú DPH.
<P>
V súčasnosti sa ročné straty, ktoré vznikajú v dôsledku fiktívnych transakcií "chýbajúcich obchodníkov", odhadujú na 100 miliónov EUR (16 % skutočných zdrojov EÚ).
<P>
Skrátenie lehôt na získavanie a výmenu informácií medzi daňovými úradmi členských štátov môže pomôcť zlepšiť sledovanie transakcií tohto druhu.
<P>
Podľa schváleného pozmeňujúceho a doplňujúceho návrhu k príslušnej správe, ktorý predložila Komisia, budú daňové úrady členských štátov napojené na spoločnú databázu, v ktorej sa budú zaznamenávať podrobnosti o fyzických osobách stojacich za "chýbajúcimi obchodníkmi" zodpovednými za podvodné transakcie tohto druhu.
<P>
Týchto obchodníkov to odradí od pokračovania v zakladaní ďalších spoločností kdekoľvek v Európskej únii a nielen v jednom členskom štáte, ako je to teraz. Dosiahneme to tým, že sa budú identifikovať v reálnom čase, keď v databáze prebehne kontrola, a aj vďaka tomu, že informácie sa budú posielať do obchodného registra, pre ktorý sme vytvorili aplikáciu registrácie novej spoločnosti.
<SPEAKER ID="272" NAME="Zbigniew Krzysztof Kuźmiuk  " LANGUAGE="PL">
Keďže mám slovo v diskusii venovanej boju proti daňovým podvodom, chcel by som vašu pozornosť upriamiť na nasledujúce problémy. Strata príjmu spôsobená podvodmi s DPH je v rôznych členských štátoch mimoriadne vysoká a každým rokom rastie. Napríklad v Nemecku predstavovala táto strata v roku 2005 približne 17 miliárd EUR a v Spojenom kráľovstve v daňovom roku 2005 - 2006 viac ako 18 miliárd EUR.
<P>
Napriek tomu, že Európska únia predstavila mnoho iniciatív na boj proti podvodom s DPH, ako napríklad Eurocanet (sieť na výmenu informácií o spoločnostiach podozrivých z páchania podvodov s DPH, ktorá ale, bohužiaľ, nezahŕňa Nemecko, Spojené kráľovstvo alebo Taliansko), a napriek práci inštitúcií ako Europol, Eurojust a OLAF tieto straty každým rokom výrazne narastajú.
<P>
Za týchto okolností by sme mali upustiť od krokov, ktoré vedú k vytváraniu nových medzivládnych agentúr, a namiesto toho by sme mali posilniť postavenie Európskej komisie ako hlavného sprostredkovateľa administratívnej spolupráce medzi jednotlivými členskými štátmi, ktoré sa zapájajú do boja proti podvodom s DPH. Preto je prinajmenšom diskutabilné, či by sme mali vytvárať nový mechanizmus, Eurofisc, koncipovaný ako nová decentralizovaná sieť, do ktorej by sa členské štáty zapájali na princípe dobrovoľnosti.
<SPEAKER ID="993" NAME="Andrzej Jan Szejna  " LANGUAGE="PL">
Správa o boji proti daňovým podvodom v súvislosti s transakciami v rámci Spoločenstva je veľmi významným právnym aktom.
<P>
Daňové podvody prerastajú do útoku na zásadu spravodlivého a transparentného zdaňovania. Podkopávajú základy, na ktorých Únia funguje. Menej peňazí do rozpočtu Únie znamená, že nedokážeme naplno realizovať jej jednotlivé politiky.
<P>
Boj proti daňovým podvodom patrí prevažne do kompetencie členských štátov. Nemali by však konať osamotene. Pociťujeme jasnú potrebu koordinovať prácu na úrovni Spoločenstva a posilniť spoluprácu medzi vnútroštátnymi správnymi orgánmi členských štátov a Európskou komisiou.
<P>
Reforma DPH je dlhodobý a časovo náročný proces. Príslušná správa preto uvádza, že by sme mali použiť tradičné zdroje. To si vyžaduje zmeny v právnych predpisoch v oblasti zodpovednosti daňových poplatníkov v prípadoch, ak nevyhnutné dokumenty nie sú predložené načas alebo sú nesprávne. Ďalšie zmeny zahŕňajú skrátenie času na získavanie informácií a rýchlu opravu chybných údajov spolu so zrýchlením výmeny informácií spojených s transakciami v rámci Spoločenstva.
