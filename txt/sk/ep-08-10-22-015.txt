<CHAPTER ID="015">
Letiskové poplatky
<SPEAKER ID="476" NAME="Predsedajúca">
Ďalším bodom programu je odporúčanie do druhého čítania pána Ulricha Stockmanna v mene Výboru pre dopravu a cestovný ruch o letiskových poplatkoch (08332/2/2008 - C6-0259/2008 -.
<SPEAKER ID="477" NAME="Ulrich Stockmann">
spravodajca. - (DE) Vážená pani predsedajúca, pán komisár, dámy a páni, po veľmi emotívnej otázke sa teraz posúvame k záležitostiam technickej povahy. V zajtrajšom druhom čítaní chceme prijať smernicu o letiskových poplatkoch a po jednoznačnom hlasovaní vo Výbore pre dopravu a cestovný ruch som si istý, že to dokážeme.
<P>
O čom smernica je? Zavádza jednotné zásady a postupy pre vyberanie letiskových poplatkov v Európe. To znamená, že letiskové poplatky sa budú spravodlivo určovať na základe súboru viacerých činiteľov vrátane transparentného základu pre výpočty, nediskriminovania leteckých spoločností a určeného konzultačného postupu. Konflikty, ktoré vzniknú, bude riešiť nezávislý dozorný orgán podľa jasne stanovených pravidiel. Upevní sa tým systémové partnerstvo letísk a leteckých spoločností a zabráni sa možnému zneužitiu trhovej sily.
<P>
Aký bol východiskový bod? Za posledných 15 rokov sme sa dvakrát pokúšali zosúladiť protichodné záujmy letísk a leteckých spoločností v tejto oblasti. Jedným z dôvodov, pre ktoré tieto pokusy zlyhali, bolo, že v členských štátoch máme úplne odlišné postupy a štruktúry. V Spojenom kráľovstve napríklad existuje prísny regulačný orgán, ktorý môže určovať hraničné hodnoty, v piatich členských štátoch máme siete letísk a prax krížových dotácií, v niektorých krajinách rozhoduje o letiskových poplatkoch parlament, v Nemecku sú kompetencie decentralizované a tak ďalej. Napriek tomu sa nám podarilo dohodnúť s Radou udržateľný kompromis.
<P>
Aký je obsah tohto kompromisu? Rozsah pôsobnosti sme stanovili na letiská, ktoré prepravia viac ako päť miliónov cestujúcich ročne, plus najväčšie letiská daného členského štátu. To znamená, že smernica sa v súčasnosti bude vzťahovať na 69 letísk v Európskej únii. Zaviedli sme povinný postup pravidelných konzultácií medzi letiskami a leteckými spoločnosťami, ustanovili štruktúrovaný arbitrážny postup s príslušnými lehotami a, samozrejme, zriadili dozorný orgán, o ktorom som sa zmienil.
<P>
Čo máme na mysli pod spravodlivými poplatkami? Letiskové poplatky majú byť v budúcnosti viac previazané s nákladmi, musia byť podložené transparentnými výpočtami a musia sa vzťahovať na dohodnutú úroveň služieb. Zároveň sa zavádza prísny zákaz diskriminácie. To v zásade znamená, že na tom istom letisku budú všetky letecké spoločnosti platiť za rovnaké služby rovnaké poplatky, s možnosťou diferenciácie. Som rád, že tú sme umožnili najmä vo vzťahu k hlučnosti a znečisteniu. V niektorých krajinách naďalej zostanú spoločné systémy poplatkov pre siete letísk a pre takzvané letiskové systémy v mestách a aglomeráciách, ale aj tie budú musieť spĺňať požiadavky smernice týkajúce sa transparentnosti.
<P>
Na určité obavy našich kolegov z východoeurópskych členských štátov sme sa snažili reagovať zavedením predfinancovania infraštruktúry prostredníctvom poplatkov. To bude možné, hoci zložité, podľa vnútroštátnych kritérií, ak sa pri tom dodržia normy Medzinárodnej organizácie civilného letectva (ICAO).
<P>
Aké účinky očakávame? Väčšiu konkurenciu medzi európskymi letiskami, väčšiu konkurenciu medzi rôznymi leteckými spoločnosťami na jednom letisku, možno aj postupný pokles cien leteniek, pokiaľ letecké spoločnosti premietnu nižšie poplatky v prospech cestujúcich.
<P>
Smernica sa bude musieť vykonávať o dva roky.
<P>
Ďakujem všetkým tieňovým spravodajcom za úspešné rokovania a ďakujem tiež slovinskému úradujúcemu predsedovi Rady a Komisii.
<SPEAKER ID="478" NAME="Antonio Tajani" LANGUAGE="IT">
Vážená pani predsedajúca, chcel by som zablahoželať spravodajcovi pánovi Stockmannovi, k jeho vynikajúcej práci: obsah textu, návrh smernice, ktorú sa chystáme prijať, opísal veľmi dobre. Cieľom návrhu je zaviesť v právnych predpisoch Spoločenstva určité zásady, s ktorými už všetky členské štáty súhlasili v rámci organizácie ICAO: nediskriminácia, transparentnosť a konzultácie.
<P>
Smernica ustanovuje rámec, ktorý nám umožní vytvoriť medzi prepravcami a letiskami štruktúrovaný dialóg vo vzťahu k určovaniu a výberu poplatkov. Letiská napríklad budú musieť rozhodnutia o letiskových poplatkoch pred ich prijatím konzultovať s leteckými spoločnosťami. Ja sám som postupoval podobne a konzultoval som s leteckými spoločnosťami aj s letiskami, kým som vypracoval tento návrh, ktorý obe strany v podstate schválili.
<P>
Pán Stockmann sa zmienil o tom, že smernica zavádza myšlienku vnútroštátnych nezávislých dozorných orgánov. Tieto orgány budú mať veľký vplyv, keďže budú zodpovedať za dodržiavanie základných navrhnutých zásad. Také sú vo všeobecnosti ciele návrhu. Chcel by som pánovi spravodajcovi znovu poďakovať za prácu odvedenú v druhom čítaní v snahe dosiahnuť dohodu s Radou. Je pravda, že výsledok si vyžiadal veľa práce, mnoho stretnutí a odhodlanie nás všetkých, domnievam sa však, že sa nám podarilo vypracovať dobrý dokument.
<P>
Výsledky rokovaní sa nájdu v množstve pozmeňujúcich a doplňujúcich návrhov, ktoré Komisia požaduje, aby mohla s návrhom plne súhlasiť. Veľmi ma teší, že túto dohodu jednomyseľne podporil aj Výbor pre dopravu a cestovný ruch. Samozrejme, že som pripravený rozpravu pozorne sledovať a vypočujem si všetky vaše pripomienky.
<SPEAKER ID="479" NAME="Zsolt László Becsey" LANGUAGE="HU">
Ďakujem, vážená pani predsedajúca. Pán komisár, napriek dažďu by sme dnes mohli mať pekný deň. Chcel by som zablahoželať pánovi spravodajcovi aj tieňovému spravodajcovi, pretože po spojení síl s Komisiou, slovinským a potom francúzskym predsedníctvom sa nám po dlhých diskusiách podarilo dosiahnuť prijateľný kompromis. Aj pre nás je to krok do neznáma, ocenil by som preto, keby členské štáty začali s vykonávaním smernice čo najskôr, a nie až po dvojročnom období, ktoré bolo dohodnuté. Umožní nám to účinne posúdiť hodnotu našej legislatívnej činnosti a v čase štvorročnej revízie vykonať potrebné úpravy.
<P>
Dúfam, že členské štáty to chápu a v príslušných prípadoch rýchlo dokončia potrebné inštitucionálne opatrenia. Verím tiež, že smernica povedie k transparentným poplatkom a miernemu rastu cien, aby sme dravým leteckým spoločnostiam mohli zabrániť v zneužívaní väčšej sily na získanie výhody pred konkurenciou ponúkaním rovnakej služby za nižšie ceny na letiskách, ktoré volajú po zákazníkoch. Zároveň by sme mohli zabezpečiť, aby letiská nezvyšovali poplatky svojvoľne a netransparentne a navyše aj veľmi výrazne, ako sa to často stáva. V oboch prípadoch je cieľom, aby európski spotrebitelia platili len za to, čo skutočne využívajú. To je ďalší dôvod, prečo sme nedovolili, aby boli do poplatkov zahrnuté náklady na bezpečnosť alebo na pomoc cestujúcim so zdravotným postihnutím. Za dobrý kompromis považujem skutočnosť, že zohľadnenie alebo nezohľadnenie príjmov z komerčných činností letiska sa ponecháva na rozhodnutí príslušného členského štátu. Dobrý výsledok sa dosiahol aj prostredníctvom dohody o sieťach letísk, podľa ktorej je spoločný riadiaci orgán prijateľný. Komisia však prisľúbila, že pokiaľ pôjde o určovania poplatkov, na účastníkov sa budú vzťahovať pravidlá hospodárskej súťaže, hoci hrozí riziko deformácie trhu vo vzťahu k blízkym letiskám v iných krajinách. Kompromis týkajúci sa oblastí pôsobnosti je dobrý.
<P>
Okrem letísk, ktoré prepravia viac ako päť miliónov cestujúcich ročne a letísk s najvyšším počtom pasažierov v každom členskom štáte by som ja osobne bol radšej, keby boli do pôsobnosti smernice zahrnuté aj blízke menšie a možno konkurenčné letiská. V prospech dosiahnutia dohody som sa svojho postoja vzdal, bol by som však rád, keby sa pri nasledujúcej revízii preskúmal aj tento prvok. Akceptujem, aj keď ma to neteší, že sme možnosť predfinancovania s odkazom na politiky organizácie ICAO potvrdili v odôvodneniach, hoci by som to radšej videl v hlavnej časti textu. Dúfam, že cestujúci budú postupné zvyšovanie poplatkov vnímať priaznivejšie ako náhle dvíhanie cien, ale aj na to sa budeme musieť pri revízii pozrieť. Výsledkom je transparentnosť financovania zo strany štátu alebo iných verejných orgánov. To je, podobne ako zohľadňovanie ochrany životného prostredia, dôležitým činiteľom hospodárskej súťaže medzi letiskami. Za najvýznamnejší výsledok považujem to, že každý členský štát musí zriadiť silný, nezávislý vnútroštátny orgán so značnými právomocami. Som hrdý na to, že do správy bola prijatá a zahrnutá zásada, podľa ktorej v prípade sporov týkajúcich sa určovania poplatkov nemá nasledovať nekonečný zmierovací proces. Namiesto toho sa má prijať dočasné rozhodnutie, ktoré môže byť podnetom pre zmierovací proces. Veľmi pekne ďakujem, pani predsedajúca.
<SPEAKER ID="480" NAME="Brian Simpson">
v mene skupiny PSE. - Vážená pani predsedajúca, vítam správu svojho kolegu pána Ulricha Stockmanna a ďakujem mu za usilovnú prácu na tomto náročnom spise.
<P>
Počas celého procesu vzniku správy chcela naša skupina dosiahnuť, aby bol systém letiskových poplatkov v celej EÚ spravodlivý a transparentný a aby bol v prípade sporu k dispozícii podrobný odvolací postup. Ľudia často považujú letectvo za jednotné odvetvie, keď sa však pozornejšie pozrieme na také otázky, ako sú poplatky na letiskách, čoskoro zistíme, že letiská a letecké spoločnosti majú rôzne pohľady a rôzne ciele.
<P>
Správa, ktorú máme pred sebou, ponúka vyvážené riešenie, ktoré neuprednostňuje ani letecké spoločnosti, ani letiská. Hoci ja osobne by som bol radšej, keby bol rozsah pôsobnosti založený na percentuálnom podiele vnútroštátnych cestujúcich a nie na ľubovoľne určenom číselnom údaji, pán spravodajca v správe zabezpečil, aby toto číslo bolo primeraných päť miliónov cestujúcich, nie smiešne nízky jeden milión cestujúcich, ako navrhla Komisia, pričom sa do rozsahu pôsobnosti musí zaradiť aj hlavné letisko členského štátu.
<P>
Kľúčovým prvkom celej našej diskusie bola otázka, či niektoré letiská majú dominantné obchodné postavenie. Naša skupina sa domnieva, že v takýchto prípadoch treba letiskové poplatky regulovať. Mnoho letísk však čelí konkurencii a letecké spoločnosti sa môžu rozhodnúť, kam budú lietať. V mojom regióne je manchesterské letisko, ktoré ročne prepraví 22 miliónov cestujúcich, čelí však konkurencii ôsmich letísk, ktoré sa nachádzajú v okruhu 150 km. Za takýchto okolností je, samozrejme, dobrým regulátorom sám trh.
<P>
Vítam preto, že Spojené kráľovstvo si bude môcť ponechať súčasný systém sledovania letiskových poplatkov, pretože má k dispozícii regulačný rámec, ktorý podporuje hospodársku súťaž a poplatky reguluje prostredníctvom vlastného dozorného orgánu len na tých letiskách, ktoré majú dominantné postavenie. Ostatné krajiny by mohli nasledovať tento regulačný rámec ako spôsob vykonávania spravodlivého a transparentného systému letiskových poplatkov.
<P>
Dúfam, že smernicu v druhom čítaní schválime. Malo by nám to pomôcť zaviesť smernicu, ktorá skoncuje s tajnými schôdzkami, na ktorých sa poplatky na letiskách určovali v monopolnom či dominantnom obchodnom postavení. Skutočne dúfam, že aj letecké spoločnosti uznajú, že teraz budeme mať transparentný systém s podrobným odvolacím postupom, s dôkladnými konzultáciami, ktorý skoncuje s neustálymi sťažnosťami na letiskové poplatky a prinesie spoluprácu s letiskami s cieľom poskytovať užívateľom aj cestujúcim nákladovo efektívnu službu s účinným využitím finančných prostriedkov.
<SPEAKER ID="481" NAME="Arūnas Degutis" LANGUAGE="LT">
Pán komisár, dámy a páni, verím, že nik nepochybuje o tom, že v Európskom spoločenstve je potrebná transparentnosť a zdôvodnenie letiskových poplatkov a nákladov, ak pre nič iné, tak preto, že niektoré letiská v Spoločenstve majú postavenie prirodzeného monopolu. Európsky parlament však od prvej diskusie o tomto dokumente veľmi starostlivo zvažoval návrhy a želania Komisie kontrolovať viac než 150 letísk Spoločenstva.
<P>
Pri príprave rôznych dokumentov poslanci Európskeho parlamentu často stoja pred dilemou rozhodnutia, koľko kontroly a regulácií treba, aby sa nestali cieľom samy osebe a neparalyzovali skutočnú kontrolnú činnosť.
<P>
Osobitný význam to má v čase súčasnej krízy, keď sa otázky dôležité z hľadiska podnikania musia posudzovať naozaj veľmi citlivo.
<P>
Domnievam sa, že v dokumente, o ktorom budeme zajtra hlasovať, sa Európskemu parlamentu určením počtu letísk, ktoré sa majú kontrolovať, podarilo nájsť a obhájiť zlatú strednú cestu. Som rád, že aj Rada mala podobný názor a že Komisia preukázala pružnosť potrebnú na dosiahnutie konštruktívneho kompromisu.
<P>
Ďalším rovnako dôležitým bodom bolo nájdenie rovnováhy medzi hlavnými subjektmi pôsobiacimi v tomto odvetví, čiže medzi záujmami letísk a leteckých spoločností. Domnievam sa, že aj tu sme dosť dobre dokázali uspokojiť očakávania oboch strán. Je to o to dôležitejšie, že každý jednostranný, nevyvážený návrh by nejakým spôsobom ovplyvnil možnosť spotrebiteľov v EÚ využívať najbezpečnejší dopravný prostriedok.
<P>
To všetko sa dosiahlo vďaka profesionálnemu úsiliu pána spravodajcu. Pán Stockmann sa vždy vyznačoval tým, že je nestranným politikom, ktorý vypočuje všetky strany. Toto bolo štvrtý raz, čo sme spolu pracovali na príprave dokumentov v oblasti regulácie leteckej dopravy. Ani tentoraz nesklamal, len ma ešte viac obohatil o nové skúsenosti. Keďže diskusia o tomto dokumente v Európskom parlamente sa končí, chcel by som pánovi Stockmannovi a ďalším kolegom poslancom poďakovať a zablahoželať. Chcel by som tiež zaželať úspech Európskej komisii, ktorú teraz čaká ťažká úloha vykonávania smernice a sledovania jej účinnosti, a veľa úspechov by som chcel zaželať všetkým zástupcom.
<SPEAKER ID="482" NAME="Roberts Zīle" LANGUAGE="LV">
Ďakujem. Vážená pani predsedajúca, pán Tajani, predovšetkým by som chcel zablahoželať spravodajcovi pánovi Stockmannovi a všetkým tieňovým spravodajcom ku kompromisu s Radou, ktorý sa dosiahol v druhom čítaní. Podľa môjho názoru treba privítať aj dohodu o rozsahu pôsobnosti smernice, keďže ovplyvní všetky členské štáty aspoň reguláciou ich hlavných letísk. Dúfam, že o dva roky, keď táto smernica nadobudne účinnosť, sa už nebudú v Európskej únii opakovať také právne nepochopiteľné súdne rozhodnutia, ako to, ktoré nedávno vyniesol litovský krajský súd proti lotyšskej leteckej spoločnosti a jej hlavnému letisku. Týmto rozhodnutím súd jedného členského štátu konfiškuje majetok, ktorý nielenže patrí letisku inej krajiny, ale aj leteckej spoločnosti inej krajiny v inom členskom štáte. Toto súdne rozhodnutie bolo založené na nebývalej diskriminácii vo vzťahu k letiskovým poplatkom na hlavnom lotyšskom letisku. Pevne dúfam, že smernica v budúcnosti znemožní takéto právne nejasné výklady, pretože majú škodlivý účinok na podnikanie v letectve. Ďakujem.
<SPEAKER ID="483" NAME="Gerard Batten">
v mene skupiny IND/DEM. - Vážená pani predsedajúca, táto správa má jednotlivým letiskám zabrániť v tom, aby zneužívali dominantné postavenie na trhu a tiež vytvoriť rovnaké podmienky pre prevádzkovateľov a zabezpečiť záujmy spotrebiteľov.
<P>
Koľkokrát sme si už vypočuli podobné argumenty? Ak sa táto harmonizácia letiskových poplatkov začne vykonávať, bude zrejme rovnako úspešná ako harmonizácia, ktorá nám priniesla spoločnú poľnohospodársku politiku, spoločnú politiku rybného hospodárstva a zvyšujúce sa zaťaženie podnikov reguláciami EÚ, ktoré Spojené kráľovstvo stojí najmenej 26 miliárd libier ročne.
<P>
Vyžiada si len úplne zbytočnú zmenu britských právnych predpisov týkajúcich sa letiskových poplatkov a záležitostí spojených s dopravou. Vyžiada si zriadenie zdanlivo nezávislého dozorného orgánu, ktorý bude len ďalšou vrstvou byrokracie, a nevyhnutné zvýšenie nákladov, ktoré bude nasledovať.
<P>
V Spojenom kráľovstve, samozrejme, existuje predpis o maximálnej výške cien, ktorý má prevádzkovateľov letísk podnietiť k efektívnosti nákladov. Cieľom tohto neutíchajúceho prúdu právnych predpisov je harmonizovať každý aspekt života v Európskej únii a priniesť ho pod konečnú právomoc Európskej únie. Každé ďalšie hľadisko je druhotné alebo bezvýznamné. Môžeme si byť absolútne istí v jednom, že tieto opatrenia budú znamenať vyššie náklady pre cestujúcich v leteckej doprave.
<SPEAKER ID="484" NAME="Georg Jarzembowski" AFFILIATION="PPE-DE">
(DE) Vážená pani predsedajúca, pán podpredseda Komisie, dámy a páni, myslím si, že predošlý rečník tomuto spisu prosto neporozumel. My tu tvoríme pravidlá pre transparentné ustanovenia upravujúce vyberanie letiskových poplatkov, pričom účelom celého úkonu je zabezpečiť, aby sa letiskové poplatky určovali objektívne, a znížiť ich v prospech užívateľov. To je naša úloha.
<P>
Máme tu dve rozdielne situácie. Niektoré letiská sú také dominantné, že letecké spoločnosti v zásade čelia monopolnej situácii a možno platia príliš vysoké letiskové poplatky. Na iných, možno malých letiskách sa letecká spoločnosť môže rozhodnúť, či letisko využije podľa toho, aké vysoké sú letiskové poplatky, čo je celkom iná situácia.
<P>
Preto musím povedať, že pán Stockmann v tejto správe dosiahol, a za to mu patrí moja vďaka, vhodný zoznam kritérií pre určovanie správnych, riadne odôvodnených letiskových poplatkov, ktoré musia znášať aj cestujúci, pričom za kontrolu zodpovedá vnútroštátny dozorný orgán.
<P>
Pán podpredseda, v nasledujúcich dvoch rokoch budete musieť, samozrejme, zabezpečiť, aby vnútroštátne dozorné orgány boli skutočne nezávislé. To znamená, že vnútroštátne dozorné orgány nesmú byť prepojené s letiskami ani s leteckými spoločnosťami. Trváme na tom, aby dozorné orgány zabezpečovali rovnováhu medzi leteckými spoločnosťami a letiskami v prospech užívateľov.
<P>
Po druhé, využitím nových kritérií chceme tiež podporiť spravodlivejšiu hospodársku súťaž medzi letiskami. Existujú letiská, ktoré sa nachádzajú v dvoch rôznych členských štátoch a sú vzdialené len niekoľko kilometrov od hraníc. Chceme si byť istí, že tu neprichádza k nekalej hospodárskej súťaži. Domnievam sa, že nové kritériá sú správne.
<P>
Pán podpredseda, dovoľte mi, aby som vám na záver položil otázku. Myslím, že od vydania usmernení Komisie pre regionálne letiská uplynuli takmer dva roky. V posledných mesiacoch ste prešetrovali, či na niektorých letiskách existujú nezákonné dotácie, čím mám na mysli štátne dotácie pre konkrétne letiská, ktoré deformujú hospodársku súťaž. Všetci by sme sa radi dozvedeli, k akým záverom ste dospeli. Dúfame, že nám dnes sľúbite, že čoskoro predložíte informácie o vyšetrovaní nezákonnej aj zákonnej regionálnej pomoci, pretože tu máme jednu zásadnú vec: chceme spravodlivú hospodársku súťaž medzi letiskami v prospech cestujúcich.
<SPEAKER ID="485" NAME="Silvia-Adriana Ţicău" AFFILIATION="PSE">
(RO) Chcela by som zablahoželať pánovi Stockmannovi k úsiliu, ktoré vynaložil na dosiahnutie spoločnej pozície Rady s cieľom prijať smernicu, ktorá ustanovuje spoločné zásady pre vyberanie letiskových poplatkov na letiskách Spoločenstva. Navrhované právne predpisy poskytujú užívateľom letísk rámec pre určovanie poplatkov, ktorý zabezpečuje ich účasť na prijímaní rozhodnutí, je transparentný a umožňuje odvolania.
<P>
Rada súhlasila s návrhom Parlamentu obmedziť rozsah pôsobnosti na letiská, ktoré prepravia viac ako päť miliónov cestujúcich ročne a na najväčšie letisko v každom členskom štáte. Diferenciácia letiskových poplatkov musí byť založená na transparentných, objektívnych a jasných kritériách. Podľa spoločnej pozície budú musieť letiská fungovať hospodárne a efektívne a povolia sa stimuly pre nové trasy do znevýhodnených a najodľahlejších regiónov. Tieto stimuly sa však musia udeľovať na základe transparentných kritérií.
<P>
Podporujeme myšlienku, ktorá je podľa informácií Komisie v súlade s právnymi predpismi Spoločenstva, že členské štáty môžu poveriť riadiaci orgán letísk, aby uplatňoval spoločný, transparentný systém poplatkov na letiskách, ktorých služby využíva to isté mesto alebo aglomerácia, za predpokladu, že každé letisko plne dodržiava požiadavky transparentnosti, ktoré ustanovuje smernica. Základom pre úpravu letiskových poplatkov sa okrem toho stanú environmentálne kritériá. Riadiaci orgán letísk bude uverejňovať rozhodnutia o zmene systému poplatkov najmenej dva mesiace predtým, ako nadobudnú účinnosť.
<P>
Vo vzťahu k predfinancovaniu letiskových investícií majú členské štáty vychádzať z politík organizácie ICAO alebo zaviesť vlastné ochranné opatrenia. Parlament považuje za potrebné, aby nezávislé dozorné orgány mohli na plnú vlastnú zodpovednosť delegovať uplatňovanie ustanovení tejto smernice na iné nezávislé dozorné orgány pod podmienkou dodržiavania rovnakých noriem.
<SPEAKER ID="486" NAME="Paweł Bartłomiej Piskorski" AFFILIATION="ALDE">
(PL) Vážená pani predsedajúca, pán komisár, tiež by som sa chcel pripojiť k tým, ktorí blahoželajú pánovi Stockmannovi k výsledku jeho práce. Otázka, o ktorej diskutujeme, si vyžaduje reguláciu a takáto regulácia, ani regulačné inštitúcie sa nepriečia môjmu liberálnemu duchu. Teraz, po finančnej kríze vidíme, že voľný trh má fungovať a funguje, musíme však vytvárať systémy, ktoré v modernom hospodárstve umožnia reguláciu tých mechanizmov, ktoré sa občas zaseknú alebo presiahnu zvyčajné mechanizmy hospodárskej súťaže, čistej hospodárskej súťaže na voľnom trhu.
<P>
Diskutujeme tu o konečnom znení návrhu určitého dokumentu, práci, o ktorej sme všetci od začiatku vedeli, že bude náročná, pretože regulácia akéhokoľvek prirodzeného monopolu je zložitá, veď na letiská sa zo zrejmých dôvodov zvyčajne vzťahujú pravidlá pre prirodzené monopoly. Je to krok vpred v záujme našich občanov, v záujme občanov Európskej únie, ktorým Parlament a činnosť Európskej komisie opäť prinesú niečo hmatateľné, čo ovplyvní ich život. Blahoželám tým, ktorí sa na tejto práci zúčastnili a dúfam, že za dva roky, počas ktorých sa má tento systém zaviesť, členské štáty úlohu splnia.
<SPEAKER ID="487" NAME="Luís Queiró" AFFILIATION="PPE-DE">
(PT) Mnohí z nás tu v Parlamente používajú na rezerváciu a nákup leteniek internet. Som však presvedčený, že väčšina z nás nevie ako sa určujú letiskové poplatky, ktoré platíme spolu s letenkami.
<P>
Keďže viem, že nie všetky poplatky uvedené na letenke sú letiskové poplatky, chcem vás požiadať, aby ste mi dovolili malý príklad: keď cestujúci letí z Lisabonu do Bruselu povedzme so spoločnosťou Brussels Airlines, na letenke je uvedený poplatok 48 EUR. Keď cestuje s portugalskou spoločnosťou TAP, poplatok je o dve eurá nižší. Opačným smerom sa však tento rozdiel stráca a cestujúci zaplatí za jednu cestu 15 EUR navyše. Prečo?
<P>
Keď náš imaginárny cestujúci letí so spoločnosťou Brussels Airlines z Bruselu do Londýna na letisko Gatwick, poplatky za spiatočnú cestu predstavujú 124 EUR, keď však využije spoločnosť BMI na letisko Heathrow, zaplatí na poplatkoch len 65 EUR. Keď cestuje na letisko Heathrow so spoločnosťou BMI a vráti sa so spoločnosťou Lufthansa, na poplatkoch zaplatí 70 EUR. Odkiaľ sa berú tieto rozdiely? Niekedy platí jednu sumu za cestu tam a inú sumu za cestu späť. Niekedy si všetky letecké spoločnosti účtujú za to isté letisko rovnakú sumu a niekedy nie. V niektorých prípadoch dokonca ani nemusíte vedieť, koľko ste zaplatili.
<P>
Existencia rôznych letiskových poplatkov vôbec nie je zlá vec. Za rôzne služby musia existovať rôzne poplatky. Nežiaduce je, aby sa na rôzne služby uplatňovali rovnaké poplatky a naopak, aby úplne rovnaké služby podliehali rôznym poplatkom.
<P>
Chceme najmä to, aby boli tieto poplatky zrozumiteľné a aby sa určovali podľa jasných a transparentných kritérií. To je náš konečný cieľ. Chceme zabezpečiť spravodlivú a transparentnú hospodársku súťaž medzi veľkými európskymi letiskami a týmto spôsobom nielen pomôcť zlepšiť vnútorný trh, ale aj znížiť náklady cestujúcich pri kúpe leteniek. Tento návrh smernice preto podporujeme s nádejou v srdciach.
<SPEAKER ID="488" NAME="Inés Ayala Sender" AFFILIATION="PSE">
(ES) Vážená pani predsedajúca, musím predovšetkým zablahoželať svojmu kolegovi pánovi Stockmannovi k vynikajúcej správe a najmä k trpezlivosti a húževnatosti pri jej vypracovaní.
<P>
Je to text, ktorý nám pomôže vytvoriť spoločný vzdušný priestor a pripraviť sa, s osobitným dôrazom na transparentnosť a nediskrimináciu, na veľký skok k jednotnému európskemu vzdušnému priestoru.
<P>
Prostredníctvom spoločného systému výberu užívateľských poplatkov budeme môcť zachovať podmienky potrebné pre spravodlivú a transparentnú hospodársku súťaž. Zároveň sa budeme pripravovať na budúcnosť, keďže pri úprave poplatkov sa zohľadnia environmentálne kritériá a keďže sa vylúčia poplatky za pomoc poskytovanú cestujúcim so zdravotným postihnutím. Aj z tohto hľadiska sa pripravujeme na budúcnosť.
<P>
Musím tiež vyzdvihnúť skutočnosť, že sa prihliadalo na to, aby sa príliš nezaťažili malé letiská, a preto sa stanovila dolná hranica päť miliónov cestujúcich ročne.
<P>
Na záver chcem povedať, že nás teší, že sa uznalo riadenie siete letísk jednotným orgánom, pretože tento model sa osvedčil, napríklad aj v prípade španielskeho úradu pre správu letísk AENA, a že okrem kontroly prostredníctvom nezávislých dozorných orgánov sa zohľadnili aj iné spôsoby kontroly a určovania poplatkov podliehajúcich legislatívnej kontrole, čo je opäť aj prípad našej krajiny. Som preto rada, že sa na tieto návrhy prihliadalo.
<P>
Pánovi spravodajcovi musím zablahoželať aj k stanoveniu pevných lehôt pre uverejnenie rozhodnutí. Zabráni sa tým právnej neistote a poskytnú sa záruky užívateľom vo vzťahu k termínu vykonávania týchto rozhodnutí. To je tiež pozitívne, pretože pri termínoch a rozhodnutiach sa prihliada na parlamentnú kontrolu.
<SPEAKER ID="489" NAME="Fiona Hall" AFFILIATION="ALDE">
Vážená pani predsedajúca, vítam vyššiu transparentnosť, ktorú zavádzajú nové predpisy o letiskových poplatkoch. Letiská príliš často taja dohody, ktoré uzatvárajú, dokonca aj vtedy, keď sú čiastočne alebo úplne vo vlastníctve verejných orgánov. Verejnosť má právo vedieť, ako tieto letiská zarábajú a míňajú peniaze. Som však sklamaná, že prah pre vyššiu informovanosť bol stanovený na päť miliónov bez akéhokoľvek odkazu na percentuálny podiel na vnútroštátnom trhu.
<P>
Tento prah veľmi vážne zasiahne regionálne letiská, napríklad Newcastle. Letisko v Newcastli prepraví šesť miliónov cestujúcich ročne, je teda nad prahovou hodnotou, no v porovnaní s takými obrami, ako napríklad letiská Heathrow a Gatwick, je drobné. Keďže regionálne letiská súťažia najmä so svojimi najbližšími susedmi, bolo by spravodlivejšie, keby sme mali systém, ktorý pristupuje ku všetkým malým a stredným letiskám rovnako.
<P>
Je mi preto ľúto, že Rada nepresadzovala možnosť obmedzenia rozsahu pôsobnosti smernice na letiská, ktoré prepravia viac ako päť miliónov cestujúcich ročne a viac ako 15 % vnútroštátnych cestujúcich. Takýto prah by ešte stále zabezpečoval, aby veľké letiská Európy nemohli diktovať letiskové poplatky za zatvorenými dverami. Dúfam, že Komisia pri revízii smernice starostlivo preskúma, či regionálne letiská ako Newcastle netrpia v dôsledku deformácie trhu.
<SPEAKER ID="490" NAME="Emanuel Jardim Fernandes" AFFILIATION="PSE">
(PT) Vážená pani predsedajúca, pán komisár, dámy a páni, rád by som najprv zablahoželal pánovi Stockmannovi k otvorenosti a pripravenosti uzatvárať kompromisy počas prípravy tejto vynikajúcej správy, ktorá sa bude priamo vzťahovať na letiská s viac ako piatimi miliónmi cestujúcich a v našej krajine najmä na letiská v mestách Faro a Lisabon.
<P>
Parlament a Rada musia tento návrh prijať, pretože zaručuje nediskrimináciu pri letiskových poplatkoch, okrem tých prípadov, kde je to potrebné a v súlade so Zmluvou. Musí sa zaviesť povinný postup konzultácií medzi riadiacimi orgánmi letísk a užívateľmi letísk. Všetky rozdiely v poplatkoch budú transparentné a založené na jasných kritériách. Letiská budú za rovnaké služby vyberať rovnaké poplatky, užívateľom letísk sa však budú môcť priznať zľavy na základe kvality používanej služby za predpokladu, že výhodu takejto zľavy budú môcť mať všetci užívatelia letísk na základe verejných, transparentných a objektívnych podmienok. V súlade s právnymi predpismi o hospodárskej súťaži sa zľavy budú môcť priznať aj tým užívateľom, ktorí otvoria nové trasy. Ustanoví sa vnútroštátny nezávislý dozorný orgán, ktorý bude zasahovať v prípade nesúhlasu s rozhodnutím o poplatkoch. Povolia sa podnety na otvorenie nových trás spájajúcich najmenej podporované a najodľahlejšie regióny. A na záver, členské štáty budú môcť poveriť riadiaci orgán zodpovedný za sieť letísk, aby pre túto sieť zaviedol spoločný systém poplatkov.
<P>
Vážená pani predsedajúca, s novou smernicou budúce letiskové poplatky vyberané na našich letiskách, dokonca aj v najodľahlejších regiónoch, ako je ten, z ktorého pochádzam, zaručia všeobecnú dostupnosť leteckej dopravy pre všetkých. To je osobitne dôležité v takom regióne, ako je môj, kde letecká doprava je jediným spôsobom príchodu alebo odchodu. Preto dúfam, že tento návrh bude zajtra prijatý a že Komisia a Rada ho budú riadne akceptovať.
<SPEAKER ID="491" NAME="Robert Evans" AFFILIATION="PSE">
Vážená pani predsedajúca, pripájam sa k poďakovaniu svojich kolegov pánovi Stockmannovi za, povedané jeho slovami, priechodný kompromis v záujme 69 európskych letísk.
<P>
Súhlasím tiež so slovami pána Becseya a so slovami svojho kolegu Briana Simpsona o spravodlivej a transparentnej hospodárskej súťaži. Som rád, že táto správa, tak ako je predložená, je dobrou dohodou nielen pre tri londýnske letiská, Heathrow, Stansted a Gatwick, ale aj pre letiská v ostatných častiach Európy, či je to Lotyšsko pána Zīleho, Rumunsko pani Ţicăovej, alebo Portugalsko, a vlastne aj talianske letiská pána komisára, a pokiaľ viem, letiská existujú aj v Nemecku, hoci na tie nechodí veľa ľudí.
<P>
Myslím, že je to dobrá dohoda aj pre cestujúcich v Európe, pretože letiská sú bez občanov - cestujúcich, samozrejme, nanič. Oni sú našou prioritou, rovnako ako životné prostredie, ktorým sa, myslím, táto smernica zaoberá.
<P>
Pán Batten, môj kolega poslanec z Londýna, vo svojom príspevku, ktorý sa hádam najlepšie dá opísať slovami udri a uteč (pretože odišiel), naznačil, že sa budú zriaďovať nové orgány, a mal všetky tie podobné hrozivé reči. Tieto orgány, úrady civilného letectva, však už existujú. Myslím preto, že z jeho strany išlo o nedorozumenie, aby som bol zdvorilý.
<P>
Pokiaľ ide o vystúpenie pani Fiony Hallovej, nie som si istý, či je Newcastle v priamej konkurencii s Londýnom. Obe mestá sú od seba dosť vzdialené a každý, kto sa rozhodne ísť radšej do Londýna ako do Newcastlu, aj tak ešte musí prekonať obrovskú vzdialenosť. Myslím si preto, že porovnávate neporovnateľné.
<P>
Domnievam sa, že toto je dobrý, priechodný kompromis. Myslím si, že sa zaoberá všetkými otázkami, ktoré sme chceli pôvodne riešiť, a ako balík zabezpečuje rovnováhu medzi záujmami leteckých spoločností a záujmami cestujúcich, o ktorú sme sa usilovali, a zároveň dáva letiskám dostatočnú slobodu na fungovanie v konkurenčnom prostredí.
<P>
Žijem v nádeji, že v dôsledku týchto skutočností možno jedného dňa - človek nikdy nevie, kolegovia, človek nikdy nevie - možno jedného dňa získame slušné spojenie do Štrasburgu. Je to na dlhé lakte, ale človek nikdy nevie - a oplatí sa na tom pracovať.
<SPEAKER ID="492" NAME="Bogusław Liberadzki" AFFILIATION="PSE">
(PL) Vážená pani predsedajúca, chcel by som začať poďakovaním nášmu spravodajcovi pánovi Ulrichovi Stockmannovi. Vykonal veľký kus práce počínajúc návrhom smernice, ku ktorému pristupoval novátorsky, keďže chcel správu riadne pripraviť v spolupráci s Komisiou a Radou, čo sa mu podarilo. Predovšetkým by som chcel zdôrazniť jeho iniciatívu na dôkladné vymedzenie letiskových poplatkov a tiež letísk, na ktoré sa smernica vzťahuje, ako aj úrovne služieb letísk a ich vzťahu k povinnostiam prevádzkovateľov letísk. Rovnaký význam, najmä pre nové členské štáty, má financovanie nových projektov infraštruktúry. Schvaľujeme návrh smernice, ktorá z pohľadu cestujúcich umožní tým z nás, ktorí využívame, prevádzkujeme alebo platíme služby v Európe, dozvedieť sa, koľko budeme musieť zaplatiť, prečo, a na aký účel. Je to veľký krok k vytvoreniu skutočného európskeho systému a európskej siete leteckých spoločností. Ďakujem vám za to a som hlboko presvedčený, že tento návrh smernice poslúži aj civilnému letectvu.
<SPEAKER ID="493" NAME="Zuzana Roithová" AFFILIATION="PPE-DE">
(CS) Pre fungovanie vnútorného trhu Európskej únie je dôležité, aby dobre fungovali aj letiskové služby. Cestujúci aj letecké spoločnosti kritizujú netransparentné a niekedy aj neprimerane vysoké letiskové poplatky, ktoré neodôvodnene zvyšujú náklady na cestovné. Konečne na to reagujeme prijatím tejto smernice v druhom čítaní. Regulácie uložia letiskám s viac ako piatimi miliónmi cestujúcich povinnosť sprehľadniť poplatky a odôvodniť náklady. Zjednoduší sa tiež riešenie sporov medzi užívateľmi a prevádzkovateľmi letísk. Pevne verím, že to povedie k zníženiu poplatkov a k zlepšeniu konkurenčného prostredia. Teší ma, že Rada tiež uznala otvorenie procesu ponúk, ktorý prispeje k otvoreniu nových trás do znevýhodnených a odľahlejších miest, a že sa podarilo dosiahnuť spoločné vymedzenie siete letísk, ktoré bude prevádzkovať ten istý riadiaci orgán. Blahoželám spravodajcom k týmto výsledkom.
<SPEAKER ID="494" NAME="Mieczysław Edmund Janowski" AFFILIATION="UEN">
(PL) Vážená pani predsedajúca, pán komisár, pán Stockmann si zaslúži našu vďaku. Je to naozaj dobrý kompromis. Blahoželám mu.
<P>
Dnes končíme prácu týkajúcu sa letiskových poplatkov. Stručne povedané, o dva roky budeme mať v Európskej únii konsolidovaný systém vyberania týchto poplatkov. Bude sa týkať letísk, ktoré prepravia viac ako päť miliónov cestujúcich ročne, a najväčších letísk v jednotlivých krajinách. Stále sa o tom dá diskutovať, ale myslím si, že čísla sú dobré. Pokiaľ viem, bude sa to týkať asi 80 letísk v Európskej únii.
<P>
Osobitnou hodnotou prijatých predpisov je ich transparentnosť, ktorá pomôže dozorným orgánom. Letiská v znevýhodnených regiónoch budú mať možnosť uplatniť príslušné preferencie. Oceňujem tiež environmentálne hľadiská a situáciu ľudí so zdravotným postihnutím. Dúfam, že smernica nezabezpečí len spravodlivú hospodársku súťaž na letiskách, ale povedie aj k vyššej bezpečnosti cestujúcich a ochráni ich pred neprimeranými odletovými či pristávacími poplatkami.
<SPEAKER ID="495" NAME="Antonio Tajani" LANGUAGE="IT">
Vážená pani predsedajúca, myslím si, že z rozpravy vyplýva, že Parlament a Komisia odviedli dobrú prácu a chvála určená pánovi Stockmannovi len potvrdzuje, že sa vydal správnym smerom. Chcel by som mu ešte raz verejne poďakovať za jeho prácu a za spoluprácu s Komisiou pri nájdení úspešného kompromisného riešenia, ktoré, pokiaľ viem, ocenili všetci rečníci.
<P>
Domnievam sa, že návrh smernice, ktorý skúmame a ktorý, dúfam, Parlament prijme, nie je ničím iným ako, povedané slovami pani Ayalovej Senderovej, krokom k dosiahnutiu jednotného vzdušného priestoru a podľa môjho názoru Komisia, s podporou Parlamentu a následne aj Rady, musí tento cieľ sledovať, aby pred koncom tohto parlamentného obdobia vyslala silný odkaz. Súhlasím so všetkými rozhodnutiami a názormi týkajúcimi sa zriadenia nezávislého orgánu, ktorý už v mnohých krajinách Únie existuje. Myslím, že by sme to mali uskutočniť; je to pozitívne rozhodnutie, ktoré sme urobili spoločne.
<P>
Predtým, ako svoje vystúpenie skončím, chcel by som znovu poďakovať všetkým poslancom, ktorí prispeli do rozpravy, a odpovedať na otázku, ktorú položil pán Jarzembowski. Uvažuje sa o viacerých regionálnych letiskách. Konania, ktoré trvajú 18 mesiacov, sa začali v júli 2007. Neočakávam preto, že výsledky budeme mať k dispozícii skôr ako koncom tohto alebo začiatkom budúceho roka.
<P>
Výsledky budú, prirodzene, zverejnené, bolo by však odo mňa nečestné a nevhodné, keby som sa vyjadroval pred ukončením konania. Hneď potom, a okamžite po prijatí rozhodnutia Komisie, bude Parlament informovaný a pán Jarzembowski dostane okrem informácií, ktoré dnes môžem poskytnúť, aj vyčerpávajúcu odpoveď o návrhoch Komisie týkajúcich sa siedmich, zdôraznil by som, že siedmich, prípadov, ktoré sa prešetrujú.
<SPEAKER ID="496" NAME="Ulrich Stockmann">
spravodajca. - (DE) Vážená pani predsedajúca, rád by som ešte raz poďakoval všetkým kolegom poslancom za naozaj konštruktívnu spoluprácu a za vzrušujúce diskusie. Zajtra sa budem spoliehať na veľkú podporu. Je neskoro a slov už bolo dosť. Zajtra nech nasledujú činy. Bol by som rád, keby sme legislatívny postup mohli ukončiť v druhom čítaní.
<P>
(potlesk)
<SPEAKER ID="497" NAME="Predsedajúca">
Rozprava sa skončila.
<P>
Hlasovanie sa uskutoční zajtra, vo štvrtok 23. októbra.
<P>
Písomné vyhlásenia (článok 142)
<SPEAKER ID="963" NAME="Corina Creţu  " LANGUAGE="RO">
Európsky rámec pre reguláciu letiskových poplatkov má veľký význam vzhľadom na znižovanie nákladov ľudí cestujúcich v rámci Európskej únie, a teda na zvyšovanie mobility zamestnancov, najmä vysoko kvalifikovaných.
<P>
V kontexte príslušnej kapitoly lisabonskej stratégie zameranej na hospodársky rast a na zvyšovanie počtu pracovných miest je mobilita zamestnancov vlastne kľúčovým prvkom účinného trhu práce. Uľahčenie pohybu kvalifikovaných zamestnancov by navyše v súlade s cieľom lisabonskej stratégie zmeniť európske hospodárstvo na najdynamickejšie znalostné hospodárstvo na svete viedlo k zvýšeniu toku informácií a užitočných poznatkov vo výrobných oblastiach s vysokou pridanou hodnotou.
<SPEAKER ID="498" NAME="Christine De Veyrac  " LANGUAGE="FR">
Dámy a páni, medzi Radou a našou inštitúciou bol dosiahnutý kompromis, ktorý umožňuje uzavrieť túto záležitosť v druhom čítaní.
<P>
Táto dohoda, ktorá má zabrániť najmä zneužívaniu dominantného postavenia a uľahčiť vyvážený rozvoj európskeho odvetvia letísk, ma veľmi potešila.
<P>
Smernica o letiskových poplatkoch je naozaj krokom vpred: sprehľadnením vzťahov medzi letiskami a leteckými spoločnosťami umožní rozšírenie a zlepšenie často nejasných a konfliktných pomerov.
<P>
Zavedenie nezávislého orgánu navyše umožní riešiť všetky konflikty medzi partnermi objektívne.
<P>
Som veľmi rada, že konečné výhody plynúce z nových pravidiel by mali patriť užívateľom leteckej dopravy.
<P>
Ďakujem vám za pozornosť.
