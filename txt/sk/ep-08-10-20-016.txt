<CHAPTER ID="016">
Program Erasmus Mundus (2009 - 2013) (rozprava)
<SPEAKER ID="144" NAME="Predsedajúci">
Ďalším bodom programu je správa pani De Sarnezovej v mene Výboru pre kultúru a vzdelávanie o návrhu rozhodnutia Európskeho parlamentu a Rady, ktorým sa ustanovuje akčný program na zvýšenie kvality vyššieho vzdelávania a na podporu porozumenia medzi kultúrami prostredníctvom spolupráce s tretími krajinami (Erasmus Mundus) (2009 - 2013). - C6-0228/2007 - 2007/0145)COD)]
<SPEAKER ID="145" NAME="Marielle De Sarnez" LANGUAGE="FR">
Vážený pán predsedajúci, dnes večer vedieme rozpravu o programe Erasmus Mundus 2009 - 2013, na ktorom sme sa napokon dohodli s Radou. Tento program preto bude môcť vstúpiť do platnosti v januári 2009 a študenti ho budú môcť využívať od začiatku akademického roka v septembri. Chcela by som sa poďakovať všetkým kolegom v Parlamente, ktorí pracovali ako spravodajcovia stanovísk vo Výbore pre zamestnanosť a sociálne veci, Výbore pre práva žien a rodovú rovnosť, Výbore pre rozpočet, Výbore pre rozvoj a Výbore pre zahraničné veci a tiež kolegom vo Výbore pre kultúru a vzdelávanie. Chcela by som sa, samozrejme, poďakovať Európskej komisii. Chcela by som sa poďakovať aj predsedovi združenia Erasmus Mundus a výkonným agentúram, ktoré nám pomohli svojimi odbornými vedomosťami a najmä skúsenosťami.
<P>
Som rada, že takmer na deň presne päť rokov po schválení programu Erasmus Mundus vám môžem predložiť tento program druhej generácie, ktorého cieľom je podporovať excelentnosť v rámci európskeho vyššieho vzdelávania a umožniť najtalentovanejším študentom z krajín mimo EÚ a z Európy, aby sa zúčastnili na spoločných programoch na vysokej úrovni aspoň na troch univerzitách a aby profitovali z kvalitného pobytu, prijatia a významných štipendií.
<P>
Čísla týkajúce sa predošlého programu hovoria za seba. Od roku 2004 do roku 2008 bolo vybraných a schválených 103 magisterských programov, viac než 6 000 študentov dostalo štipendiá z programu Erasmus Mundus, vyše tisíc učiteľov z krajín mimo EÚ prišlo na európske univerzity a do programu sa zapojilo vyše 400 inštitúcií vyššieho vzdelávania z európskych i mimoeurópskych krajín.
<P>
Nový program obsahuje tri iniciatívy. Prvá z nich otvára program doktorandského štúdia a umožní európskym študentom získať štipendiá, aj keď na nižšej úrovni. Druhá z nich sa venuje výlučne partnerstvám s vyššími vzdelávacími inštitúciami z krajín mimo EÚ a tretia sa vzťahuje na informačnú kampaň, ktorá sa má uskutočniť na medzinárodnej úrovni. Rozpočet je 950 miliónov EUR. Na porovnanie: prvý program mal rozpočet len vo výške 230 miliónov EUR.
<P>
Parlament zrealizoval niekoľko veľmi výrazných zlepšení programu a chcela by som na ne upozorniť, aby som vám tak v istom zmysle vyjadrila vďaku. Prvé zlepšenie spočíva v tom, že kritériá na výber študentov sú teraz kritériá akademickej excelentnosti, a to platí aj v súvislosti s partnerstvami. Po druhé, bude sa dodržiavať kritérium geografickej distribúcie, aby sa dosiahlo čo najvyváženejšie zastúpenie. Po tretie, bude sa dodržiavať zásada rovnosti mužov a žien a nediskriminácia. Po štvrté, administratívne prekážky a postupy, najmä v súvislosti s vízami, musia byť odstránené. Členské štáty budú musieť prijať nevyhnutné kroky na uľahčenie udeľovania víz študentom z krajín, ktoré nie sú členskými štátmi EÚ, cestujúcim po viacerých členských štátoch. Tomuto bodu prikladáme osobitný význam, hoci bolo trocha ťažké vyriešiť ho počas rokovaní v Rade.
<P>
Ďalej treba podporovať štúdium cudzích jazykov na hostiteľských univerzitách. Doktorandské programy zahrnú inštitúcie aspoň z troch rôznych európskych krajín. Tak sa vytvorí veľká rôznorodosť výskumných úloh a odborných prác a tiež oveľa pestrejšia ponuka mobility. Štipendiá budú lepšie prispôsobené a zohľadnia študijné poplatky, ako aj odhadovanú výšku výdavkov na štúdium študujúceho. Práca sa zrealizovala v úzkej spolupráci s dánskym stálym zastúpením a odborníkom na študijné poplatky z dánskeho ministerstva školstva a to nám umožnilo dosiahnuť kompromis prijateľný pre všetkých. Budú sa podporovať verejno-súkromné partnerstvá s univerzitami a osobitná pozornosť sa bude venovať otázke úniku mozgov. V rámci 2. iniciatívy sa finančné prostriedky zamerajú a využijú v súlade s cieľmi nástrojov rozvoja a vonkajších vzťahov. Informácie, ktoré sú k dispozícii na univerzitách, budú jasnejšie. Napokon, hodnotiaca správa, ktorá sa má vypracovať do dvoch rokov, bude podrobnejšia a zameria sa na jednotlivé iniciatívy a zemepisné oblasti.
<P>
Vážené dámy, vážení páni, poznámka na záver. Erasmus Mundus je veľmi dobrý program a v tomto ťažkom období vytvára pozitívny imidž Európy. Preto dúfam, že ho Parlament schváli a splní tak želania mnohých študentov, vysokoškolských a výskumných pracovníkov v Európe a vo svete.
<SPEAKER ID="146" NAME="Ján Figeľ">
člen Komisie. - Vážený pán predsedajúci, som rád, že tu môžem byť s vami a opäť by som chcel vyjadriť vďačnosť za veľmi výraznú politickú podporu oblasti vzdelávania, konkrétne druhému programu Erasmus Mundus na ďalších päť rokov. Myslím, si, že dosiahnutie dohody v prvom čítaní je veľmi dobrým potvrdením tejto podpory.
<P>
Chcel by som sa osobitne poďakovať spravodajkyni pani Marielle De Sarnezovej, ale aj Výboru pre kultúru a vzdelávanie a ostatným výborom, najmä Výboru pre zahraničné veci a Výboru pre rozvoj ako partnerom v rámci intenzívnej spolupráce.
<P>
Ako povedala spravodajkyňa, toto je program svetovej kvality. Podporuje medzikultúrne porozumenie, ale aj kontakty medzi ľuďmi a od založenia programu máme viac než sto spoločných európskych magisterských programov. Udelilo sa viac než 7 000 štipendií študentom a vysokoškolským pracovníkom. Myslím si tiež, že pomocou väčšieho rozpočtu, ako bolo spomenuté - najmä vďaka Parlamentu a Rade - budeme môcť uspokojiť rastúci dopyt a nadšenie pre tento program. Druhá fáza programu poskytne pokračovanie existujúcich iniciatív, ale aj inováciu. Sú tu nové prvky, pretože to znamená rozšírenie rozsahu programu na doktorandskú úroveň, to znamená, že univerzity z tretích krajín sa môžu zapojiť do spoločných programov; program poskytne v plnej výške študijné štipendiá európskym študentom, aby mohli navštevovať spoločné magisterské a doktorandské študijné programy.
<P>
Ak sme už povedali, tzv. vonkajšie okná programu Erasmus Mundus alebo kooperačné okná sa sústredia v jednom dome alebo pod jednou strechou. Budú pokračovať partnerstvá financované v rámci tejto iniciatívy. Umožnia prenos know-how a výmeny študentov a profesorov na všetkých úrovniach vyššieho vzdelávania. Budú, samozrejme, naďalej rešpektovať potreby a priority príslušných krajín, a tak prispejú k ich rozvoju.
<P>
Na záver by som chcel povedať, že ma naozaj teší, že Parlament a Rada dokázali podporiť štruktúru programu podľa návrhu, a vítam aj cenný prínos k problematike víz alebo znevýhodnených skupín alebo minimálnych požiadaviek nových doktorandských programov.
<P>
Chcel by som napokon zablahoželať Parlamentu za vykonanú prácu, pretože nebola ľahká. My ako Komisia sa stotožňujeme v plnej miere s dosiahnutou dohodou, čo sa odrazilo v kompromisných pozmeňujúcich a doplňujúcich návrhoch, ktoré predložili pani De Sarnezová, pani Packová, pani Novaková, pani Pretsová a pani Trüpelová. Len čo sa ukončí formálny legislatívny proces, budeme iniciovať výzvu na návrhy, aby sme zabezpečili plynulé pokračovanie existujúcich a výber nových študijných programov.
<SPEAKER ID="147" NAME="Samuli Pohjamo">
spravodajca Výboru pre zahraničné veci požiadaného o stanovisko. - (FI) Vážený pán predsedajúci, ako spravodajca Výboru pre zahraničné veci požiadaného o stanovisko by som sa chcel zamerať na dimenziu zahraničnej politiky tohto programu. Finančné prostriedky na tento program pochádzajú z nástroja európskeho susedstva a partnerstva a nástroja predvstupovej pomoci.
<P>
Pozmeňujúce a doplňujúce návrhy, ktoré predložil Výbor pre zahraničné veci, boli pokusom zabezpečiť, aby ciele programu odrážali tieto politické priority. Výbor takisto každému pripomenul právo Parlamentu kontrolovať vykonávanie spoločnej pomoci a vyzval na zlepšenie vízovej politiky. Mnohé pozmeňujúce a doplňujúce návrhy výboru boli prijaté, za čo by som sa chcel poďakovať spravodajkyni pani De Sarnezovej a Výboru pre kultúru a vzdelávanie. Okrem toho by som chcel zdôrazniť dôležitosť medziinštitucionálnej dohody o riadnom finančnom hospodárení a rozhodnutia 1999/468/ES, najmä článku 8, na základe ktorého musí Komisia požiadať Európsky parlament o konzultáciu.
<P>
Na záver by som vám chcel opäť pripomenúť hodnoty EÚ a ciele jej zahraničnej politiky pri vykonávaní programu a potrebu lepšieho informovania s ohľadom na tretie krajiny.
<SPEAKER ID="148" NAME="Alessandro Battilocchio" LANGUAGE="IT">
Vážený pán predsedajúci, dámy a páni, chcel by som sa predovšetkým poďakovať pani spravodajkyni De Sarnezovej, ktorá vypracovala vynikajúcu súhrnnú správu napriek tomu, že Komisia a najmä Rada často neprejavili ústretovosť voči pripomienkam tohto Parlamentu.
<P>
Výbor pre rozvoj jednomyseľne schválil moju správu. Niektoré z našich pripomienok boli prijaté, v iných otázkach stále nie sme úplne spokojní. Na základe zmyslu pre zodpovednosť sme sa však rozhodli ustúpiť, pretože si myslíme, že najdôležitejšie je prijať celý balík v prvom čítaní, aby sa zaručilo, že program sa bude môcť začať 1. januára nasledujúceho roka.
<P>
Je vynikajúce, že finančné prostriedky pre študentov vzrástli na štvornásobok, ale chcel by som upozorniť na to, že značná časť pochádza zo zdrojov určených na rozvoj: z nástroja rozvojovej spolupráce (DCI) a dohody z Cotonou. Preto sa budeme snažiť dosiahnuť úplný súlad so všeobecným legislatívnym rámcom, najmä v súvislosti s DCI. Teraz by som chcel zaželať veľa šťastia mnohým mladým ľuďom z Európy a celého sveta, ktorí sa v duchu priateľstva a spolupatričnosti a túžby po vzdelaní a raste zúčastnia na tomto mimoriadnom vzdelávacom podujatí.
<SPEAKER ID="149" NAME="Teresa Riera Madurell" LANGUAGE="ES">
Vážený pán predsedajúci, pán komisár, my vo Výbore pre práva žien a rodovú rovnosť si myslíme, že úspech prvej fázy programu nebol taký výrazný, čo sa týka účasti žien: študentky tvorili 44 %, ale účasť bola veľmi odlišná v závislosti od krajiny a vysokoškolské pracovníčky tvorili len 22 %, čo je podľa nášho názoru neprijateľné.
<P>
V tejto druhej fáze sme si preto stanovili dva ciele: po prvé, opäť brániť rovnaké právo na vzdelanie, aby sa zabezpečili spravodlivé a demokratické spoločnosti, a po druhé, zvýšiť účasť žien, aby sa zabránilo plytvaniu talentom v oblasti vedy a kultúry. To všetko možno dosiahnuť prostredníctvom výberových kritérií zohľadňujúcich rovnosť pohlaví, rodovo vyváženého zastúpenia vo výboroch programu a údajov podľa jednotlivých pohlaví v hodnotiacich správach.
<P>
Sme si vedomí toho, že situácia žien v mnohých krajinách neumožňuje dosiahnuť väčšiu rodovú rovnosť, ale myslíme si, že Komisia musí v tejto súvislosti vyvinúť viac úsilia.
<P>
Blahoželám spravodajkyni.
<SPEAKER ID="150" NAME="Ljudmila Novak">
v mene skupiny PPE-DE. - (SL) Do diskusie o programe Erasmus Mundus sa zapojili mnohé výbory, preto pre spravodajkyňu nebolo jednoduché nájsť kompromisné riešenia. V skupine Európskej ľudovej strany (kresťanských demokratov) a Európskych demokratov sme jednoznačne za to, aby sa program prijal čo najskôr, v prvom čítaní, aby sme mohli začať s jeho realizáciou v novom roku.
<P>
Globálny vývoj si vyžaduje výmenu rôznych odborných a vedeckých poznatkov, ako aj podporu mladých výskumných pracovníkov, ktorí by sa mali aktívne zapojiť. Tento program podporuje excelentnosť a rovnaké zastúpenie pohlaví a taktiež umožňuje ľuďom s osobitnými potrebami, aby sa rovnoprávne zapojili do programu.
<P>
Hoci si želáme prilákať mladých výskumných pracovníkov z tretích krajín, nemali by sme týmto spôsobom podporovať únik mozgov z krajín, ktoré už trpia nedostatkom odborných pracovníkov pre vlastné potreby v rámci boja proti chudobe. Veľmi často sa stáva, že jednou rukou poskytujeme pomoc a druhou rukou berieme oveľa viac, než sme dali tou prvou.
<P>
S týmto programom, ako aj v iných prípadoch, skupina Európskej ľudovej strany (kresťanských demokratov) a Európskych demokratov jednoznačne podporuje zníženie administratívnych prekážok a zlepšenie systému udeľovania víz, aby sa najlepší študenti a výskumní pracovníci mohli venovať svojmu štúdiu a výskumu v danej oblasti a aby sa nemuseli znepokojovať administratívnymi prekážkami, ktoré by im bránili v začiatku štúdia.
<SPEAKER ID="151" NAME="Lissy Gröner" LANGUAGE="DE">
Vážený pán predsedajúci, pán komisár, dámy a páni, podporou programu Erasmus Mundus vysiela Európsky parlament správny signál v čase krízy. Tradičnými požiadavkami sociálnej demokracie je zbližovanie prostredníctvom vzdelávania a rozvíjanie EÚ ako centra excelentnosti v oblasti vzdelávania v celosvetovom kontexte.
<P>
Rozpočet 950 miliónov EUR sa zdá na toto obdobie skromný, najmä v porovnaní so stovkami miliárd, ktoré sa teraz vydávajú v dôsledku zlyhania bankových manažérov.
<P>
Je potrebné ďalej presadzovať cieľ excelentnosti, na ktorom je založená prvá fáza programu. Nový program sa tiež snaží podporovať porozumenie medzi kultúrami a spoluprácu s rozvojovými krajinami a urýchliť ich rozvoj v oblasti vyššieho vzdelávania. Najdôležitejšími novými bodmi v porovnaní s prvou iniciatívou je zahrnutie spoločných doktorandských programov, zvýšenie grantov a intenzívnejšia štrukturálna spolupráca s univerzitami v tretích krajinách.
<P>
Pokrok sa dosiahol vo všetkých troch oblastiach. Magisterské a doktorandské programy sa zameriavajú na podporu excelentnosti európskeho vyššieho vzdelávania vo svete. Aj v tejto oblasti sa dosiahol pokrok. Zohľadnili sa zvýšené výdavky na študentov z tretích krajín a vďaka schopnosti našej spravodajkyne rokovať sa zlepšili kritériá, ktoré chcel Parlament zaviesť do programu Erasmus Mundus III.
<P>
Naše ciele - zemepisná vyváženosť, rodová vyváženosť, odstránenie vízových prekážok - získali podporu Rady. Uspeli sme s tým v programe "Mládež" a musíme s tým uspieť aj v programe Erasmus.
<SPEAKER ID="153" NAME="Hannu Takkula" LANGUAGE="FI">
Vážený pán predsedajúci, pán komisár Figeľ, chcel by som začať poďakovaním našej vynikajúcej spravodajkyni pani De Sarnezovej za tento program Erasmus Mundus. Je skutočne pravda, ako povedal pán komisár, že ide o dôležitý program, ide o vzorový program. Je to jeden z úspechov, ktorý sme my v Európskej únii dokázali vytvoriť, presadiť a realizovať, a verím, že program v tomto novom formáte sa bude rozširovať a stane sa ešte väčším úspechom.
<P>
Študentom z tretích krajín teraz dávame príležitosť zapojiť sa do tohto programu, využívať ho na rozširovanie vedomostí a schopností a vrátiť sa do domovských krajín, aby aj tam mohli budovať prosperitu. Je dôležité, aby sa rozvojová spolupráca a sociálny aspekt stali dôležitou súčasťou, pretože európsky prístup musí byť založený na našej pripravenosti dať niečo iným kontinentom, čím prispejeme nielen k budovaniu Európy, ale aj celého sveta, v ktorom spoločne žijeme.
<P>
Mladí výskumní pracovníci, mladí študenti a učitelia budú predvojom v procese nášho budovania Európy v súlade s cieľmi lisabonskej stratégie. Inovácie, výskum a vytváranie pridanej hodnoty - to všetko potrebujeme, ak chceme zabezpečiť trvalú udržateľnosť hospodárskeho vývoja v nadchádzajúcich desaťročiach.
<P>
Tento program venoval osobitnú pozornosť problematike rovnosti. Je dôležité, aby sme zabezpečili rovnosť, a rovnako dôležité je, aby sme zabezpečili účasť zdravotne postihnutých osôb na týchto programoch v plnom rozsahu. V mnohých príspevkoch bola vyjadrená obava týkajúca sa skorších problémov spojených s byrokraciou a vízovou politikou a dúfam, že budeme schopní eliminovať tieto problémy, čím zabezpečíme, aby tento program veľmi rýchlo priniesol výsledky. Týmto spôsobom budeme svedkami úspechov vyplývajúcich z tohto programu.
<P>
Ďakujem vám, vážený pán predsedajúci, vážená pani De Sarnezová. Je to vynikajúca práca, ktorá predstavuje dobré východisko.
<SPEAKER ID="154" NAME="Mikel Irujo Amezaga" LANGUAGE="ES">
Vážený pán komisár, vážená pani De Sarnezová, myslím si, že vaša ochota dosiahnuť kompromis získala takpovediac jednomyseľné uznanie a vďaku vo výbore a to isté prejavil aj Parlament.
<P>
Ako ste povedali vo svojom príspevku, jedným z mnohých cieľov tohto programu je sprostredkovať pozitívny imidž. Podľa nášho názoru bol pozitívny výsledok tejto správy úspešným hľadaním rovnováhy medzi tým, čo pôvodný návrh označil ako excelentnosť, a tým, čo v skutočnosti znamená rozvojová spolupráca. Myslím, že potreba excelentnosti zabraňujúcej úniku mozgov sa jasne odzrkadlila v pozmeňujúcich a doplňujúcich návrhoch. Dokázali sme dosiahnuť všeobecný konsenzus v tejto otázke, ktorý považujeme za zreteľne pozitívny výsledok tejto správy. Ďalším pozitívnym bodom bola podpora prísnejšej kontroly prostredníctvom článku o udeľovaní štipendií, čo bolo pôvodne tiež obsahom pozmeňujúceho a doplňujúceho návrhu našej skupiny, ktorý bol prijatý. Preto opakujem poďakovanie pani De Sarnezovej a blahoželám výboru k tejto správe.
<SPEAKER ID="155" NAME="Koenraad Dillen" AFFILIATION="NI">
(NL) Vážený pán predsedajúci, zajtra budem jednoznačne hlasovať proti tejto správe, pretože program Erasmus Mundus v terajšej podobe je pre mňa úplne neprijateľný. Je neprijateľný, pretože rozsah, v akom sa neprimerane uprednostňujú študenti z krajín mimo EÚ v porovnaní s európskymi študentmi, je príliš veľký.
<P>
Čísla hovoria v konečnom dôsledku samy za seba. Od začiatku programu v roku 2004 sa na ňom zúčastnilo asi 4 150 študentov z krajín mimo Európskej únie. Grant na jednoročný kurz predstavuje 21 000 EUR, na dva roky je to 42 000 EUR. To znamená, že celkové náklady na študentov z krajín mimo EÚ, ktorí sa zúčastnili programu, predstavovali 161 850 000 EUR.
<P>
Približne 200 študentov z EÚ, ktorí sa zúčastnili tohto programu, dostalo grant v priemernej výške len 3 100 EUR na štúdium mimo Európy. To predstavuje celkové náklady vo výške len 620 000 EUR.
<P>
Diskriminácia tohto druhu je pre mňa neprijateľná a rozširovanie tohto programu je preto celkovo nesprávne.
<SPEAKER ID="156" NAME="Manolis Mavrommatis" AFFILIATION="PPE-DE">
(EL) Vážený pán predsedajúci, pán komisár, rád by som začal blahoželaním spravodajkyni k vynikajúcej práci a k úspešnej koordinácii práce ostatných výborov. V období od roku 2004 do roku 2008 bolo študentom z tretích krajín udelených 4 424 štipendií a do programu sa zapojilo 323 univerzít. Vďaka týmto číslam máme predstavu o jeho rozsahu.
<P>
Nový program Erasmus Mundus sa bude musieť prispôsobiť zvýšeným nárokom na mobilitu a zároveň musí udržať svoju úroveň. Myslím si, že je veľmi dôležité, aby boli štipendiá udelené európskym postgraduálnym študentom a doktorandom, aby sa zvýšila mobilita v Európe a v tretích krajinách vzhľadom na to, že ich pohyb bol v minulosti časovo obmedzený.
<P>
Súhlasím tiež s pani spravodajkyňou, že výšku štipendií je potrebné stanoviť vzhľadom na úroveň študijných poplatkov, výdavky na štúdium vo všeobecnosti a náklady súvisiace s pobytom študenta v cieľovej krajine. Na záver by som chcel dodať, že Komisia by mala prediskutovať možnosť poskytnúť osobitné stimuly krajinám ako Grécko, Rakúsko, Slovensko a novým členským štátom Európskej únie vo všeobecnosti, ktoré sú v združeniach Erasmus Mundus zastúpené nedostatočne. Zabezpečí to vyváženejšiu politiku na posilnenie mobility v oblasti vzdelávania v Európskej únii.
<SPEAKER ID="157" NAME="Christa Prets" AFFILIATION="PSE">
(DE) Vážený pán predsedajúci, pán komisár, treba privítať, že po piatich rokoch trvania programu vidíme zlepšenie a môžeme program posunúť o úroveň vyššie z hľadiska obsahu i financií.
<P>
Parlament nie je zvyčajne taký ústretový, keď sa má nejaká správa prijať už v prvom čítaní, ale myslím si, že správa je dobre napísaná a môžeme jej obsah jednoznačne podporiť, a preto je dôležitejšie prijať ju v prvom čítaní a nezablokovať tento projekt. Nik zo študentov by nechápal, prečo sme ešte potrebovali druhé čítanie. Myslím si, že je veľmi dôležité, aby sme podporili medzikultúrne porozumenie a spoluprácu s tretími krajinami, a nie aby sme puntičkársky citovali čísla, čo nám prinesie to či ono, ako to urobili niektorí kolegovia v tomto Parlamente. Výmena vždy prinášala prospech a vždy sme z nej dokázali profitovať. Ide o prístup zohľadňujúci požiadavky všetkých zúčastnených strán. Ak by sme túto záležitosť vnímali inak, bolo by to úzkoprsé a trocha malicherné.
<P>
Je tiež dôležité, aby sme lepšie spropagovali tento program, aby sme mu urobili reklamu vo viacerých krajinách, ktoré sa doň zapájajú len málo, a aby sme rôzne veci zjednodušili. Dohoda o vízach je veľmi dôležitá a zásadná, ako aj jednotnosť zápisného vo všetkých krajinách. Ak chceme projekt ešte viac rozšíriť, je potrebné ešte viac porovnávacích ukazovateľov a ešte viac ho zjednodušiť. Zemepisné zastúpenie všetkých krajín by malo byť, samozrejme, čo najväčšie, aby bol projekt ešte úspešnejší.
<P>
Na týchto päť rokov môžeme byť veľmi hrdí a v každom prípade musíme v tomto programe v budúcnosti dosiahnuť ešte väčší pokrok. Je to v súlade so subjektmi výmeny a Európskeho roka medzikultúrneho dialógu 2008, ktorý sa nesmie obmedziť na rôzne diskusie, ale musí sa aj realizovať v praxi.
<SPEAKER ID="158" NAME="Ramona Nicole Mănescu" AFFILIATION="ALDE">
Vážený pán predsedajúci, chcela by som zablahoželať pani De Sarnezovej k tejto veľmi rozsiahlej správe a jej veľkorysým cieľom. Je veľmi dôležité, aby tento program pomohol študentom a vysokoškolským pracovníkom s najlepšími predpokladmi získať kvalifikáciu a skúsenosti v rámci Európskej únie, aby mohli vyhovieť požiadavkám na trhu práce a aby ich v rámci špecifického kontextu partnerstva povzbudil k výmene skúseností a kvalifikácií po návrate do krajiny ich pôvodu.
<P>
Chcem zdôrazniť, že program Erasmus Mundus zabezpečí vďaka väčšej mobilite medzi Európskou úniou a tretími krajinami štruktúrovanejšiu medzinárodnú spoluprácu vyšších vzdelávacích inštitúcií a zlepší dostupnosť a viditeľnosť európskeho vyššieho vzdelávania vo svete. Zdôrazňujem skutočnosť, že tento program by sa mal realizovať v súlade s cieľmi akademickej excelentnosti a pri zohľadnení zemepisnej vyváženosti a mal by zabrániť tomu, aby boli niektoré európske krajiny nedostatočne zastúpené a aby boli nadpriemerne zastúpení študenti z Ázie, napríklad na úkor študentov zo stredomorskej oblasti alebo krajín AKT.
<SPEAKER ID="159" NAME="Rodi Kratsa-Tsagaropoulou" AFFILIATION="PPE-DE">
(EL) Vážený pán predsedajúci, pán komisár, úvodom by som vám rada zablahoželala k vynaloženému úsiliu a novému programu, ktorý ste predložili. Chcela by som tiež zablahoželať pani spravodajkyni De Sarnezovej a kolegom, ktorí pracovali na dosiahnutí lepšieho návrhu a dobrej dohody. Dovoľte mi zdôrazniť význam tohto programu pre mobilitu v Európe, čím sa Európanom umožní, aby sa oboznámili s vonkajším svetom, a zároveň program prispeje k zvýšeniu úlohy Európy pri rozvoji dialógu medzi kultúrami v modernom svete.
<P>
Chcela by som Parlamentu pripomenúť, že tento program môže fungovať ako doplnok k dvom novým nástrojom, ktoré máme k dispozícii (a my musíme využiť všetky možnosti programu bez prípadného prekrývania): Euro-stredomorskú univerzitu a Európsky inovačný a technologický inštitút.
<P>
Rada by som tiež zdôraznila, že musíme zohľadniť kvalitatívne hodnotenie a analýzu, ako aj čísla, ktoré sú niekedy pozitívne a niekedy negatívne. Musíme sa pozrieť na krajiny, ktoré sa do programu nezapájajú, a na to, z akých dôvodov, pretože metódy na uplatňovanie, realizáciu a vyhodnotenie programu Erasmus sa medzi jednotlivými univerzitami odlišujú.
<P>
Je preto škoda, že tieto príležitosti sa nevyužijú v dôsledku deformácií alebo nesprávneho prístupu vzdelávacích inštitúcií alebo byrokratických problémov v rôznych krajinách.
<SPEAKER ID="160" NAME="Silvia-Adriana Ţicău" AFFILIATION="PSE">
(RO) V roku 2004 študovalo v iných krajinách 2,5 milióna študentov, ale 70 % z nich v skutočnosti študovalo len v šiestich krajinách. V roku 2007 sa 1,84 % HDP Európskej únie vynaložilo na výskum a inovácie. Chcela by som vám poskytnúť niekoľko ďalších čísiel: 81 % prostriedkov vynaložených na výskum a vývoj sa využilo v priemyselnej oblasti, ale len 42 % priemyselných podnikov sa zapojilo do inovačnej činnosti. To znamená, že ak chceme dosiahnuť konkurencieschopnú ekonomiku, potrebujeme výskumných pracovníkov a ľudí s magisterskými a doktorandskými diplomami.
<P>
Musíme pokračovať v programe Erasmus. Musíme program rozšíriť, aby sa doň zapojili aj doktorandi. Musíme tiež vyčleniť viac finančných prostriedkov pre európskych účastníkov programu. Chcela by som zdôrazniť význam, ktorý má štúdium cudzích jazykov v novom programe Erasmus Mundus. Napokon by som chcela povedať, že je potrebné prideliť viac prostriedkov aj tej časti programu Erasmus, ktorá je určená mladým podnikateľom.
<SPEAKER ID="161" NAME="Zita Pleštinská" AFFILIATION="PPE-DE">
- (SK) Vážený pán komisár, pád železnej opony priniesol mladým ľuďom v Európe 27 štátov obrovské možnosti, hlavne v oblasti vzdelávania. Výmenné pobyty, doktorandské štúdium na renomovaných európskych univerzitách odstraňujú bariéry v komunikácii, preto som si so záujmom vypočula podrobné informácie pani spravodajkyne a pána komisára Figeľa.
<P>
Spomínam si na svoje študentské roky, keď som ako Slovenka dostala možnosť študovať na fakulte architektúry na budapeštianskej univerzite. So závisťou som hľadela na svojich spolužiakov, ktorí mali možnosť praxovať v Paríži. Ja som vtedy vízum do Francúzska nedostala. Chvalabohu, že naše deti už takéto problémy nepoznajú.
<P>
Pripájam sa ku všetkým kolegom, ktorí hovoria o nutnosti zjednodušenia vízového režimu pre študentov z tretích krajín. Prihováram sa za študentov Ukrajiny, Bieloruska, Gruzínska, Moldavska, ktorí chcú spoznať život svojich rovesníkov v EÚ. Bol by to jasný signál pre krajiny, ktoré chceme priblížiť k EÚ.
<SPEAKER ID="162" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, pán komisár, je pre nás mimoriadne dôležité rozšíriť rozsah programu Erasmus Mundus a pokúsiť sa ho premeniť na účinný nástroj zlepšenia úrovne vyššieho vzdelávania v členských štátoch a iných krajinách v rámci jeho zemepisného záberu. Ak je pre pracovný trh veľmi dôležité zabezpečiť mobilitu ľudských zdrojov, musí jednotná vzdelávacia a hospodárska oblasť zabezpečiť mobilitu na získavanie kvalifikácie.
<P>
Rada by som zablahoželala Komisii a spravodajkyni k ich úsiliu pri dosahovaní výsledkov v rámci realizácie rozšíreného programu. Program je jedným z dôvodov a jednou z príležitostí vytvoriť vzdelávacie programy s podobným obsahom, ktoré nebudú len uľahčovať celý proces, ale prispejú aj k výchove absolventov a študentov PhD v budúcnosti a splnia požiadavky vzdelávania, ktoré bude v súlade s hospodárskymi prioritami EÚ. Integrácia vo vzdelávaní bude zárukou celkového rozvoja. Program je ešte aktuálnejší z dôvodu súčasného poklesu záujmu o doktorandské programy v mnohých krajinách a zmenené podmienky na získanie a poskytovanie vyššieho vzdelávania.
<P>
Ďakujem.
<SPEAKER ID="163" NAME="Mihaela Popa" AFFILIATION="PPE-DE">
(RO) Keď hovoríme o programe Erasmus Mundus, hovoríme o výmene paradigiem, výmene, ktorá sa dá dosiahnuť práve prostredníctvom mobility a výmeny názorov a prostredníctvom podpory viacjazyčnosti a, ako povedal pán komisár, prostredníctvom interpersonálnych vzťahov.
<P>
Program Erasmus Mundus je preto dôležitý pre študentov, doktorandských postgraduálnych študentov a vyučujúcich, pretože žijeme v mobilnej Európe, kde si každá krajina udržiava svoju vlastnú identitu, ale zároveň sa snaží spoznávať a chápať krajiny vo svojom okolí. Schopnosť získať informácie v pravý čas a primeraným a profesionálnym spôsobom je mimoriadne dôležitá, ak majú študenti profitovať zo všetkých príležitostí, ktoré majú k dispozícii v rámci Európskej únie.
<P>
Preto som predložila pozmeňujúci a doplňujúci návrh k návrhu správy a požiadala som, aby bola vytvorená schéma mobility pre magisterské programy a tiež európsky informačný portál programu Erasmus Mundus. Tento program je dôležitý predovšetkým kvôli verejnému presadzovaniu hodnôt, na ktorých je založená Európska únia. Tým odkazujem na rešpektovanie ľudských práv, sociálnej rôznorodosti, tolerancie a v neposlednom rade mieru, ktorý na tejto planéte tak veľmi potrebujeme.
<SPEAKER ID="164" NAME="Dumitru Oprea" AFFILIATION="PPE-DE">
(RO) Čo sa týka mobility v rámci programu Erasmus, dnes ráno rozhlasové stanice v rumunskom meste Iaşi zverejnili správu, že v stredu sa uskutoční mimoriadne podujatie. Viac než 100 mladých ľudí z vyše 17 krajín sa zúčastní na oslavách v univerzitnej posluchárni, kde ich tradičným spôsobom, chlebom a soľou, privíta vedenie univerzity a všetci mladí ľudia tejto komunity. Čo viac by sme si mohli želať, než podujatia tohto druhu, na ktorých by sa zúčastnili mladí ľudia z celej Európy v mene multikulturalizmu a viacjazyčnosti. Myslím si, že rozšírenie programu pre najlepších študentov ovládajúcich väčšinu cudzích jazykov by bolo vítané a Európa by z toho profitovala.
<SPEAKER ID="165" NAME="Czesław Adam Siekierski" AFFILIATION="PPE-DE">
(PL) Výmenné návštevy mladých ľudí sú jedným z príkladných projektov Únie. Sú najlepším spôsobom, ako môžeme využiť zdroje, pretože tieto výmeny majú neoceniteľný prínos k rozvoju skutočnej jednoty a spolupráce na celom svete.
<P>
Pri našej rozprave o druhej fáze programu Erasmus Mundus by som chcel predostrieť problematiku cieľových miest. Myslím pritom Európanov, ktorí cestujú do rozvojových krajín alebo štátov na Balkáne. Myslím, že popri navrhovanom zvýšení štipendií je potrebné vyvinúť úsilie, aby Európania cestovali do týchto krajín. Účastníci by sa v rámci výmen s týmito menej atraktívnymi krajinami naučili lepšie chápať miestne tradície, kultúru a politiku. Získali by pochopenie pre vzdialené krajiny a národy. Naše vedomosti o nich sú zväčša neúplné a sú často založené na negatívnych stereotypoch.
<P>
Podľa môjho názoru by sme mali podporovať výmeny mládeže s Bieloruskom, Ukrajinou a Gruzínskom. Návšteva našich inštitúcií vyššieho vzdelávania by bola vynikajúcou príležitosťou pre študentov z týchto krajín, aby sa rozvíjali v súlade so západnými normami. Mohli by absorbovať zásady, na ktorých je založené fungovanie našej demokracie. Tieto zásady by pre nich mohli slúžiť ako model.
<P>
Európska únia výrazne podporuje prozápadných politikov v týchto krajinách. Dnešní študenti sa môžu stať elitou zajtrajška. Pri ovplyvňovaní spoločenského hnutia za zmenu vo svojich krajinách môžu využiť to, čo sa naučili počas pobytu v našich inštitúciách vyššieho vzdelávania.
<SPEAKER ID="166" NAME="Tadeusz Zwiefka" AFFILIATION="PPE-DE">
(PL) Vážený pán predsedajúci, Európa naliehavo potrebuje vynikajúcich remeselníkov, vedcov a vysokokvalifikovaných odborníkov. Preto veľmi vítam ďalšiu fázu programu Erasmus Mundus zameranú na výchovu takýchto jednotlivcov. Program prichádza vo veľmi vhodnom čase, ak zohľadníme súčasné umiestnenie európskych inštitúcií vyššieho vzdelávania vo svetovom rebríčku. V porovnaní so situáciou len spred niekoľkých desaťročí sa im, žiaľ, nedarí až tak dobre a nie sú na vyšších priečkach rebríčka.
<P>
Chcel by som však zdôrazniť určité právne aspekty týkajúce sa programu Erasmus Mundus. Duálne vysvedčenia nie sú právne uznávané vo všetkých členských štátoch. Preto je potrebné prispôsobiť vnútroštátne právne predpisy, aby sme mohli realizovať tieto aktivity. Chcel by som spomenúť ďalší veľmi dôležitý aspekt: podľa môjho názoru by sme mali monitorovať účastníkov tohto programu. Študenti z tretích krajín k nám prichádzajú, no niektoré krajiny ich pôvodu sú, žiaľ, ešte stále nedemokratické. Bol som informovaný, že Bielorusko k nám neposiela svojich najlepších ľudí, ale len tých, ktorých podporuje diktatúra pána Lukašenka a miestna KGB.
<SPEAKER ID="167" NAME="Jamila Madeira" AFFILIATION="PSE">
(PT) Vážený pán predsedajúci, dámy a páni, musím sa ešte raz ospravedlniť za meškanie. Tento rok oslavujeme Európsky rok medzikultúrneho dialógu. Je uznávaným faktom, že je potrebné zapojiť každého a vnímať vzdelávanie, vedomosti a interakciu rôznych kultúr ako rozhodujúce aspekty. Práve z tohto dôvodu sa v rôznych oblastiach uskutočnili mnohé iniciatívy spojené s týmto rokom.
<P>
Program Erasmus Mundus zohráva v tejto súvislosti takisto svoju úlohu a v rámci tejto novej perspektívy je zahrnutý do nového nariadenia. Program Erasmus Mundus znamená dôležitý prínos k vytváraniu centier excelentnosti v EÚ, čo do určitej miery obmedzí únik mozgov z Európskej únie. Zohráva tiež dôležitú úlohu pri šírení európskych hodnôt medzi štátnymi príslušníkmi tretích krajín, ktorí sem prichádzajú, aby tu študovali, a ktorí tu na starom kontinente nachádzajú jedinečnú kultúrnu a jazykovú rozmanitosť, ktorá predstavuje skutočný magnet a ktorá nás odlišuje od modelov existujúcich vo zvyšku sveta.
<P>
No dialóg a medzikultúrne porozumenie narazili aj na niekoľko problémov. Problematika víz pre študentov programu Erasmus Mundus a časté ťažkosti, na ktoré narážajú pri získavaní a obnovovaní týchto víz, často vedú k tomu, že študenti žijú v Európskej únii v podstate pololegálne, keďže sa zúčastňujú na rovnakých študijných programoch, ale na základe turistických víz, ktorých platnosť v niektorých prípadoch už skončila.
<P>
Podľa môjho názoru je absolútne nevyhnutné a naliehavé nájsť riešenie umožňujúce rýchlosť, transparentnosť a efektívnosť pri udeľovaní víz týmto študentom. Jazykové vedomosti sú tiež dôležité, pretože umožňujú porozumenie medzi kultúrami a vzájomné spolužitie mimo striktne akademickej oblasti. V dôsledku toho musíme bezpodmienečne zaručiť tento predpoklad. Napokon sa musím poďakovať pani De Sarnezovej za spôsob, akým viedla celý proces, a za vyváženú správu, ktorú vypracovala.
<SPEAKER ID="168" NAME="Ján Figeľ" LANGUAGE="SK">
Chcel by som poďakovať hlavne za veľmi živú diskusiu, ktorá len potvrdzuje takú konsenzuálnu pôdu pre viac a lepšiu mobilitu, to znamená pre Európu, ktorá osobitne vo vzdelávaní pripravuje svojich, ale aj medzinárodných študentov na otvorenejšie medzinárodné prostredia a na zodpovednosť. Uvediem len niekoľko poznámok na tému toho, čo odznelo.
<P>
Veľmi súhlasím s tým, že Erasmus Mundus je veľmi dôležitým nástrojom nielen pre mobilitu, ale napríklad aj pre proces zatraktívňovania európskych univerzít, pre formovanie európskeho priestoru vyššieho vzdelávania, teda Bolonský proces. Výsledky za pár rokov tohto procesu sú evidentné nielen tým, že sa doň zapája celý kontinent, ale aj štáty mimo Európy sa hlásia do tohto procesu, že Európa sa podieľa najväčšou časťou medzinárodnej mobility v dnešnom svete. Napríklad aj vďaka programu Erasmus Mundus môžeme povedať na základe štatistík čínskych úradov, že viac študentov z Číny smeruje dnes do Európy než do Spojených štátov na univerzitnej úrovni.
<P>
75 % univerzít, ktoré sú najlepšie podľa šanghajského rebríčka (Shanghai Ranking), sa zúčastňuje na programe Erasmus Mundus. Po štyroch rokoch to je veľmi výrazný výsledok. Čo sa týka kvality výberu, už to, že napríklad na jedno miesto za posledné štyri roky, za ktoré funguje program, je osem uchádzačov, teda pomer 8 : 1, to je výrazný predpoklad pre výber, ale aj potvrdenie záujmu a kvality programu. Jedna univerzita alebo konzorcium dostáva možnosť spomedzi siedmich. Teda sedem súťaží a jedno konzorcium je vybraté. 15 % úroveň úspešnosti potvrdzuje znovu úroveň excelentnosti.
<P>
Čo sa týka informácií, veľmi sa budeme usilovať, aby sa dostali aj tam, kde nie sú, aby ten podiel a účasť na programe boli vyváženejšie. Osobitne to platí voči novým členským štátom, ale aj medzinárodnému priestoru. Ako viete, v týchto dňoch sme spustili veľmi dôležitú webovú stránku study-in-europe.org, ktorá poslúži všetkým, ktorí majú záujem o precízne informácie, ale okrem toho budú organizované špeciálne zamerané a usmerňované informačné kampane.
<P>
Program sa práve preto adaptuje, aby umožnil obojsmernú mobilitu, nielen do štátov EÚ, ale aj z týchto štátov, a to podľa mňa je veľmi dôležitá kvalitatívna zmena, ktorá prinesie ovocie. Náš záujem bol aj zostáva, aby napríklad spoločné diplomy, spoločné študijné programy napomáhali reformám, napomáhali zatraktívňovaniu štúdia v Európe. A tak ako dnes možno povedať, tu končím, že Erasmus Mundus po štyroch rokoch je jedným z najkvalitnejších medzinárodných programov alebo že dosahuje "top ranking", tak po istom období verím, že sa to prenesie aj do porovnávania univerzít, že európske nebudú tradične takpovediac v druhej lige, ale sa posunú medzi svetovú špičku. Toto je jeden z cieľov našej spolupráce.
<P>
Ďakujem veľmi pekne, prajem všetko dobré pri aplikácii programu.
<SPEAKER ID="169" NAME="Marielle De Sarnez" LANGUAGE="FR">
Vážený pán predsedajúci, chcela by som sa ešte raz poďakovať kolegom, ktorí vystúpili v rozprave. Súhlasím so všetkým, čo povedali o podstate veci, a veľmi ma teší mimoriadne široký konsenzus, ktorý nás dnes večer spája.
<P>
Ďakujem pekne aj Európskej komisii za všetku pomoc pri tejto práci. Ďakujem Výboru pre kultúru a vzdelávanie, jeho predsedovi, sekretariátu výboru, ktorý bol veľmi aktívny. Ďakujem všetkým členom Výboru pre kultúru. Ďakujem všetkým rečníkom z Výboru pre rozvoj, Výboru pre zahraničné veci a Výboru pre práva žien a rodovú rovnosť.
<P>
Chcela by som krátko povedať, že úplne súhlasím s vašimi cieľmi. Musíme zlepšiť účasť žien na programe a musíme zabezpečiť, aby sa pridelené prostriedky využili v súlade s cieľmi nástrojov rozvoja a vonkajších vzťahov. V nadchádzajúcich rokoch musí Parlament v tejto súvislosti zostať a aj zostane veľmi pozorný.
<P>
Ak sa blížime k dohode v prvom čítaní, čo sa, ako dúfam, stane zajtra predpoludním skutočnosťou, je to preto, lebo každý z nás zohral svoju úlohu v plnej miere a pozitívne. Naše kontakty s Európskou komisiou, pozmeňujúce a doplňujúce návrhy našich kolegov, naše diskusie vo Výbore pre kultúru, práca výborov, ktoré vypracovali stanoviská - to všetko viedlo v konečnom dôsledku k vysokej kvalite tohto programu. Čo najúprimnejšie vám za to ďakujem. Myslím, že týmto spôsobom zavŕšime užitočnú úlohu a ukážeme, že Európa môže mať náročné hodnoty a zároveň dokáže byť veľkorysá.
<SPEAKER ID="170" NAME="Predsedajúci">
Rozprava sa skončila.
<P>
Hlasovanie sa uskutoční v utorok.
<P>
Písomné vyhlásenia (článok 142)
<SPEAKER ID="999" NAME="Alessandro Battilocchio  " LANGUAGE="IT">
Ďakujem vám, vážený pán predsedajúci, ako som už uviedol v predošlom príspevku, Výbor pre rozvoj súhlasí s cieľmi programu Erasmus Mundus a podporuje tento návrh. Moja správa obsahovala návrhy, ktoré pani spravodajkyňa zohľadnila. Chcel by som však vyzvať Komisiu: neopakujme chyby minulosti. Len pred niekoľkými mesiacmi sme sa museli obrátiť na Európsky súdny dvor, aby sme zabezpečili súlad s legislatívnymi ustanoveniami, ktoré boli obsahom nástroja DCI. Zásada, ktorú chceme presadiť, je jednoduchá a priama: zdroje určené na rozvoj sa musia v plnom rozsahu využiť na rozvoj. Berieme na vedomie angažovanosť komisára Figeľa v tejto veci a budeme pozorne sledovať vývoj, aby sme zabezpečili dodržiavanie referenčného legislatívneho rámca v plnom rozsahu.
<SPEAKER ID="998" NAME="Genowefa Grabowska  " LANGUAGE="PL">
Ako poslankyňa Európskeho parlamentu a vysokoškolská učiteľka s dlhoročnou praxou som bola často svedkom toho, aký prospech prinášali kontakty medzi inštitúciami vyššieho vzdelávania a medzi študentmi. Preto plne podporujem správu, ktorú máme pred sebou, a súhlasím s návrhmi pani spravodajkyne. Výmeny študentov, ktoré iniciovala EÚ, sú teraz veľmi rozvinuté a stali sa svetlým príkladom nadnárodnej a mimoriadne efektívnej spolupráce. Vyše milióna študentov už profitovalo z možnosti študovať v inej európskej krajine. Erasmus Mundus je novší program študentskej mobility a akademickej spolupráce. Jednotlivcom z krajín mimo EÚ bude naďalej ponúkať možnosť študovať v európskych krajinách. Okrem toho vďaka tomuto programu budú môcť európski študenti profitovať zo skúseností partnerských inštitúcií z celého sveta.
<P>
Európsky parlament je jedinou demokraticky volenou inštitúciou EÚ. Myslím si, že jeho záväzok voči tomuto programu posilňuje postavenie programu a zabezpečí, aby program získal lepšie meno v členských štátoch, univerzitných mestách a príslušných inštitúciách vyššieho vzdelávania.
<P>
Preto podporujem všetky návrhy a myšlienky týkajúce sa odstránenia prekážok a administratívnych bariér, ktoré obmedzujú prístup k programu a môžu odstrašiť potenciálnych účastníkov. Osobitne vyzývam na maximálne uľahčenie získavania víz pre účastníkov programu. Som si istá, že sa to vyplatí. Umožnenie širokého zapojenia študentov do programu je najlepšou investíciou, ktorú môžeme realizovať. Jej výsledkom bude latentný intelektuálny kapitál, na ktorý sa Európa bude môcť kedykoľvek spoľahnúť.
<SPEAKER ID="171" NAME="Maria Petre  " LANGUAGE="RO">
Mali by sme uznať úspech prvej fázy fungovania programu Erasmus. Pozmeňujúce a doplňujúce návrhy, ktoré boli predložené k druhej fáze fungovania, sú výborné a začlenenie tretích krajín je dobrou myšlienkou. Súčasne pozorujeme pokles podielu mladých žien, ktoré sa zapájajú do programu.
<P>
Myslím, že cieľ poskytovať vzdelávanie špičkovej kvality, podporovať osobný rozvoj vyučujúcich na európskych univerzitách, prispievať k sociálnej súdržnosti a podporovať aktívne občianstvo a rovnosť prostredníctvom odstraňovania spoločenských rodových stereotypov treba presadzovať ako súčasť kooperačného programu. Myslím si tiež, že program musí uľahčiť prístup mladým ženám žijúcim vo vidieckych oblastiach a hospodársky menej rozvinutých oblastiach, ako aj ženám, ktoré majú pri štúdiu ťažkosti.
<P>
Toto je jediný spôsob, ako môžeme z dlhodobého hľadiska bojovať proti každej forme diskriminácie a zvýšiť účasť mladých ľudí a žien na spoločenskom, hospodárskom a politickom živote v ich krajinách. To nám potom umožní poskytovať skutočný, užitočný obsah pre tento program zameraný na mladých ľudí zo škôl v Európe a tretích krajinách.
