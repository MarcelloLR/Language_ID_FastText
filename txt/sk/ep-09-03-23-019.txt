<CHAPTER ID="019">
Sociálna zodpovednosť subdodávateľských podnikov vo výrobnom reťazci (krátke prednesenie) 
<SPEAKER ID="164" NAME="Predsedajúci">
Ďalším bodom programu je správa pána Lehtinena v mene Výboru pre zamestnanosť a sociálne veci o sociálnej zodpovednosti subdodávateľských podnikov vo výrobnom reťazci.
<SPEAKER ID="165" NAME="Lasse Lehtinen" LANGUAGE="FI">
Vážený pán predsedajúci, pán komisár, subdodávateľské reťazce sú v dnešnom obchode bežným javom. Napomáhajú účinnej a flexibilnej organizácii práce. Sú veľmi dôležité pre správne fungovanie vnútorného trhu a predstavujú nevyhnutnú hospodársku a logistickú sieť.
<P>
V snahe o dosahovanie životaschopnosti jednotlivých trhov a o ochranu spotrebiteľa je však dôležité, aby sa pomocou právnych predpisov stanovili kľúčové povinnosti dodávateľov a subdodávateľov. Táto správa predkladá Komisii naliehavú výzvu, aby zriadila jasne vymedzený legislatívny nástroj, ktorým by sa na európskej úrovni zaviedlo spoločné a nerozdielne ručenie, pričom by sa rešpektovali rozdielne právne systémy platné v členských štátoch a zásady subsidiarity a proporcionality.
<P>
Osem členských štátov už má právne predpisy v tomto zmysle zavedené, potrebujeme však, aby sa vzťahy medzi subdodávateľskými reťazcami dali regulovať aj na úrovni Spoločenstva. Spoločné európske problémy sa musia riešiť spoločnými pravidlami. Inak by krajiny, v ktorých táto oblasť obchodu nebola upravená, mohli narušiť hospodársku súťaž na úkor ostatných.
<P>
Z tohto dôvodu to nie je len otázka ochrany zamestnancov, ale aj zabezpečenia konkurencieschopnosti spoločností, ktoré dodržujú pravidlá. Slovom, ide o prevenciu pred tieňovým hospodárstvom. Pokiaľ budú subdodávateľské reťazce predstavovať skrytý spôsob, ako udržať mzdy na nízkej úrovni a ako neplatiť dane a sociálne príspevky, padne zaťaženie na daňového poplatníka a na konkurenčné spoločnosti, ktorých väčšinu tvoria malé a stredné podniky. Subdodávateľské firmy, ktorými sú tiež často malé podniky, takisto potrebujú jasné pravidlá pri spolupráci s veľmi veľkými partnermi.
<P>
Videli sme už aj situácie, keď špecifické systémy jednotlivých krajín pôsobili preventívne. Prahová hodnota zanedbávania povinností zamestnávateľov sa posunie vyššie, ak za trestnú činnosť bude ľuďom hroziť trest.
<P>
Je v záujme všetkých Európanov, aby sa dodržiavali minimálne podmienky zamestnávania a jasné pravidlá. Vtedy sa pracovné sily budú môcť bez obáv presúvať z jednej krajiny do druhej, podniky budú môcť dôverovať zmluvám a spotrebitelia si budú môcť byť istí, že cena výrobku alebo služby je správna a že bola stanovená transparentne. Nie je náhoda, že sa v správe hovorí konkrétne o sociálnej zodpovednosti podnikov.
<SPEAKER ID="166" NAME="Louis Michel" LANGUAGE="FR">
Vážený pán predsedajúci, dámy a páni, Komisia túto správu veľmi víta.
<P>
Nech už sú subdodávatelia pre zvyšovanie produktivity a konkurencieschopnosti akokoľvek dôležití, plne uznávame potrebu účinných opatrení s cieľom zabezpečiť, že nebudú podnecovať ani uľahčovať nedodržiavanie podmienok zamestnávania, predovšetkým pokiaľ ide o dlhé subdodávateľské reťazce. Na to, aby subdodávatelia v plnej miere dodržiavali svoje zákonné a zmluvné povinnosti, najmä vo vzťahu k právam zamestnancov, sú potrebné primerané, účinné a odstrašujúce sankcie. Väčšia transparentnosť subdodávateľských vzťahov povedie k celkovo vyššej ochrane práv zamestnancov, pričom, ako viete, Komisia prikladá - a aj naďalej bude prikladať - tejto otázke veľkú dôležitosť.
<P>
Hoci súhlasím so všeobecnou zásadou, že európske problémy vyžadujú európske riešenia, bol by som opatrnejší v súvislosti so záverom v článku 14 tejto správy, v ktorom sa uvádza, že problém možno vyriešiť len zavedením jasne vymedzeného legislatívneho nástroja, ktorým by sa na európskej úrovni zaviedlo spoločné a nerozdielne ručenie.
<P>
Správa pokračuje v tomto duchu aj v článku 15, v ktorom pán spravodajca vyzýva Komisiu, aby vykonala hodnotenie vplyvu týkajúce sa pridanej hodnoty a uskutočniteľnosti takého nástroja Spoločenstva. Pokiaľ ide o výzvu Komisii, aby zabezpečila účinné dodržiavanie smernice o vysielaní pracovníkov, uvedenú v článku 25, chcel by som zdôrazniť, že sme nedávno zriadili pracovnú skupinu na vysokej úrovni pre vysielanie pracovníkov. Táto pracovná skupina sa skladá z predstaviteľov členských štátov a sociálnych partnerov a je zameraná na zlepšenie praktického uplatňovania smernice a najmä administratívnej spolupráce medzi členskými štátmi. Jej prvé zasadnutie sa uskutoční 25. marca.
<P>
V tejto súvislosti by som rád spomenul štúdiu s názvom "Ručenie v subdodávateľských vzťahoch v európskom stavebníctve", ktorú v roku 2008 uverejnila Európska nadácia pre zlepšovanie životných a pracovných podmienok a v ktorej sa zdôrazňujú veľké rozdiely medzi vnútroštátnymi systémami spoločného ručenia a mierami ich účinnosti. V tejto štúdii sa takisto zdôrazňovala skutočnosť, že podľa všetkého neexistuje univerzálne riešenie a odporúča sa v nej ďalšia diskusia a výskum, najmä v súvislosti s cezhraničnými otázkami.
<P>
Problém, ktorý sa snažíme vyriešiť, má sociálny charakter, navrhované riešenie však zreteľne vyvoláva dôsledky ďaleko prekračujúce sociálnu oblasť. Preto musíme do podrobností preštudovať jeho hospodárske a právne dôsledky.
<P>
Plne súhlasím, že si tento problém zasluhuje dôslednejší výskum, a skôr ako predstavíme návrh právneho predpisu, musíme pozorne preskúmať rôzne neregulačné spôsoby riešenia určitých otázok uvedených v správe, inými slovami: lepšiu spoluprácu a koordináciu medzi vnútroštátnymi orgánmi a inými vnútroštátnymi orgánmi zodpovednými za presadzovanie predpisov a inšpekciu; povedomie o osvedčených postupoch v podnikoch; aktuálne usmernenia a normy; iniciatívy v oblasti sociálnej zodpovednosti a nadnárodné dohody medzi spoločnosťami, do ktorých už boli zapracované inovatívne ustanovenia týkajúce sa postupov pri posudzovaní rizika, ako aj dohľad nad subdodávateľmi.
<SPEAKER ID="167" NAME="Predsedajúci">
Prednesenie sa skončilo.
<P>
Hlasovanie sa uskutoční vo štvrtok 26. marca 2009.
<P>
Písomné vyhlásenia (článok 142)
<SPEAKER ID="997" NAME="Proinsias De Rossa  " AFFILIATION="PSE">
písomne. - Nárast počtu subdodávateľských vzťahov v Európe mal ďalekosiahle dôsledky na pracovné vzťahy. Nielen práca je predmetom subdodávateľských vzťahov. Súvisiace právne a finančné záväzky, ako je dodržiavanie noriem o mzdách a pracovných podmienkach, či platba daní a príspevkov sociálneho zabezpečenia sa tu takisto externalizujú na subdodávateľov a na zamestnávateľské agentúry. Znepokojujúce je, že sa subdodávatelia môžu čoraz viac využívať ako spôsob na znižovanie priamej sociálnej zodpovednosti.
<P>
Preto má myšlienka "spoločného a nerozdielneho ručenia" zásadný význam pre zabezpečenie toho, aby firmy zodpovedali za svoje subdodávateľské praktiky. Je zrejmé, že presadzovanie právnych povinností sa pri dlhých a komplexných reťazcoch vzájomne prepojených spoločností stáva zložitejším. To platí najmä pri cezhraničnej spolupráci, keď dodávatelia na rôznych úrovniach môžu mať svoje sídla v rôznych členských štátoch, a tým budú podliehať iným pravidlám. V súčasnosti iba osem členských štátov disponuje vnútroštátnymi právnymi predpismi, ktoré upravujú zodpovednosť subdodávateľských podnikov.
<P>
Vyjadrujem jednoznačnú podporu tejto správe schválenej Európskou konfederáciou odborových zväzov (ETUC), v ktorej sa žiada, aby Komisia zriadila jasne vymedzený legislatívny nástroj, ktorým by sa na európskej úrovni zaviedlo spoločné a nerozdielne ručenie, a tiež aby vykonala hodnotenie vplyvu týkajúce sa uskutočniteľnosti nástroja na ručenie reťazca ako spôsob zvyšovania transparentnosti v subdodávateľských vzťahoch.
