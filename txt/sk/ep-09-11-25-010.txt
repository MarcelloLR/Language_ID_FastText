<CHAPTER ID="010">
Telekomunikačný balík (podpísanie aktov) 
<SPEAKER ID="255" NAME="Predseda">
Máme pred sebou dôležitú udalosť, pretože o chvíľu pani Torstenssonová a ja podpíšeme veľmi dôležité dokumenty súvisiace s telekomunikačným balíkom. Vážená pani Torstenssonová, pani komisárka, dámy a páni, kolegovia poslanci, právne akty, ktoré tvoria telekomunikačný balík, boli schválené v rámci spolurozhodovacieho postupu. Elektronická komunikácia a internet sa stali hlavnými nástrojmi v našej modernej spoločnosti. Tento legislatívny balík je dobrým príkladom toho, ako môžeme svojou prácou pomáhať ľuďom a ako to môže ovplyvniť ich každodenné životy.
<P>
Máme predovšetkým revidovanú Smernicu o spoločnom regulačnom rámci pre elektronické komunikačné siete a služby. Jej spravodajkyňou bola naša kolegyňa pani Trautmannová, ktorá je dnes prítomná. Smernica bola prijatá v treťom čítaní, čo dokazuje množstvo úsilia, ktoré bolo potrebné vynaložiť, aby sme dosiahli najlepšiu dohodu pre našich občanov. Výsledné prvky tejto smernice spočívajú v účinnejšom a oveľa strategickejšom riadení rádiových frekvencií, zvýšenej hospodárskej súťaži a jednoduchšom investovaní do internetu v budúcnosti.
<P>
Smernica o univerzálnej službe a právach užívateľov, ktorej spravodajcom bol náš kolega pán Harbour, je tiež dôležitým krokom smerom k ponuke kvalitnejších služieb. Chceli sme posilniť práva spotrebiteľov, chrániť súkromie a osobné údaje a tiež zjednodušiť to, aby si každý občan mohol zachovať rovnaké mobilné telefónne číslo pri zmene operátora a aby táto zmena netrvala dlhšie než jeden pracovný deň.
<P>
Nakoniec, aby sme uvedené zásady presadili dôslednejším a ucelenejším spôsobom, Parlament a Rada sa rozhodli vytvoriť európsku organizáciu, ktorá združuje 27 vnútroštátnych operátorov. Spravodajkyňou Parlamentu bola v tejto otázke pani del Castillová Verová.
<P>
Rád by som preto vyjadril obrovské uznanie spravodajcom, ktorí majú, samozrejme, vždy zásadný význam. Chcel by som sa tiež poďakovať všetkým, ktorých náročná práca na uvedených smerniciach prispela k dnešnému úspechu. Tento úspech je výsledkom úsilia mnohých ľudí. Mám na mysli najmä jednotlivé predsedníctva, a predovšetkým české predsedníctvo a súčasné švédske predsedníctvo, ktoré boli zodpovedné za druhé a tretie čítanie.
<P>
Práve v tejto chvíli by som chcel veľmi poďakovať predovšetkým pani komisárke a Európskej komisii za prípravu tohto balíka, ktorý nebol jediným dobrým výsledkom dosiahnutým v poslednom päťročnom funkčnom období. Radi by sme k tomu zablahoželali. Vaša spolupráca je pre nás veľkým prínosom a vplýva tiež na to, ako občania vnímajú našu prácu.
<P>
Samozrejme, že pani spravodajkyne a pán spravodajca majú najväčšie zásluhy, rovnako ako predseda Výboru pre priemysel, výskum a energetiku, náš kolega pán Reul a podpredseda Parlamentu pán Vidal-Quadras, ktorý predsedal delegácii Európskeho parlamentu v zmierovacom výbore. K dnešnému úspechu prispela pomerne veľká skupina ľudí.
<P>
Z tohto miesta a v mene nás všetkých, poslancov Európskeho parlamentu, ale predovšetkým občanov Európskej únie, by som rád vyjadril obrovský rešpekt a uznanie, pretože toto je najlepší príklad toho, ako môžeme vykonať niečo, čo občania považujú za obrovský úspech, ktorý im zjednoduší život. Všetkým vám blahoželám.
<SPEAKER ID="256" NAME="Åsa Torstensson" LANGUAGE="SV">
Vážený pán predseda, rada by som na úvod zdôraznila svoju radosť z toho, že dnes môžeme spolu podpísať telekomunikačný balík. Posilňuje hospodársku súťaž a ochranu spotrebiteľov v Európe. Prijmeme moderné a aktuálne nariadenia v oblasti, ktorá sa veľmi rýchlo rozvíja.
<P>
Rada by som tiež využila túto príležitosť a poďakovala všetkým zúčastneným za ich mimoriadne odhodlané a konštruktívne úsilie a veľmi tvorivú spoluprácu. Rada by som osobitne poďakovala pánovi podpredsedovi Európskeho parlamentu Alejovi Vidalovi-Quadrasovi, pánovi predsedovi výboru Herbertovi Reulovi a spravodajkyniam a spravodajcovi z Parlamentu paniam Catherine Trautmannovej, Pilar del Castillovej Verovej a pánovi Malcolmovi Harbourovi, ktorí podobne ako moji kolegovia v Rade vynaložili mimoriadne dôležité úsilie, aby nám umožnili dokončiť prácu na telekomunikačnom balíku.
<P>
Táto spolupráca znamenala, že sme uspeli pri dosahovaní dohody, ktorá jasne naznačuje hlavný a zásadný význam internetu v súvislosti so slobodou prejavu a slobodou informácií, pričom v tomto úsilí sme neporušili ustanovenia zmluvy.
<P>
Telekomunikačný balík je veľkým víťazstvom všetkých spotrebiteľov v Európe. Ešte raz chcem poďakovať všetkým za úsilie, ktoré vynaložili pri dosahovaní tejto dohody.
