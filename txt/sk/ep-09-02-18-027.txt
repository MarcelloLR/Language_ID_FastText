<CHAPTER ID="027">
Sociálne hospodárstvo (krátke prednesenie)
<SPEAKER ID="296" NAME="Predsedajúci">
Ďalším bodom programu je krátke prednesenie správy pani Toiaovej v mene Výboru pre zamestnanosť a sociálne veci o sociálnom hospodárstve.
<SPEAKER ID="297" NAME="Patrizia Toia">
spravodajkyňa. - (IT) Vážený pán predsedajúci, dámy a páni, som potešená a hrdá na to, že Európsky parlament sa zaoberá sociálnym trhovým hospodárstvom a ustanovuje praktické návrhy na zabezpečenie skutočnej podpory pre tento sektor.
<P>
Moja správa má tri ciele: Prvý cieľ upriamuje pozornosť a vnáša svetlo do sektora, ktorý má veľký vplyv na viacero oblastí vrátane hospodárstva; 10 % európskych podnikov patrí to tohto sektoru, ako aj 9 % až 10 % pracovných miest. Je to sektor tvorený rozličnými prevádzkovateľmi - družstvami, vzájomnými spoločnosťami, nadáciami, sociálnymi podnikmi a združeniami, ktoré majú spoločné špecifické hodnoty a značne prispievajú do HDP. Veríme preto, že mu tak dodáme väčšiu inštitucionálnu viditeľnosť.
<P>
Druhým cieľom je potvrdiť, že to nie je len okrajový sektor alebo výnimka, ale skôr, že je pevnou súčasťou trhového hospodárstva s vlastnými pravidlami, ktoré musí vnútorný trh uznávať a rešpektovať. Predstavuje alternatívny spôsob podnikania, výroby, spotreby a poskytovania zamestnanosti, ktorý si predsa len vyslúžil právo stať sa súčasťou trhu. Je to metóda charakterizovaná viacerými typickými znakmi, ktoré sa nesmú prehliadať a ktoré pozostávajú najmä zo želania skombinovať a zlúčiť výrobu a zamestnanosť s hodnotami solidarity, zodpovednosti a ľudskej dôstojnosti vo všetkých oblastiach vrátane sveta práce.
<P>
Ako niekto raz povedal, podľa môjho názoru celkom správne, tieto podniky pracujú s kapitálom, ale nie pre kapitál. Toto sú koncepty, ktoré tvoria súčasť ideologického dedičstva Európskej únie - len si spomeňte na Jacquesa Delorsa - odvtedy sme nezriedka uznávali sociálne hospodárstvo ako základný kameň európskeho sociálneho modelu, ale v tejto záležitosti sme urobili len veľmi málo.
<P>
Teraz je ideálny čas znovu objaviť dôležitosť týchto podnikov, keďže súčasná kríza vo výrobe ukázala, že viaceré tradičné hospodárske subjekty sú veľmi krehké, slabé a niekedy veľmi bezohľadné. Svet sociálneho hospodárstva je na druhej strane viac miestne zakorenený, bližší k reálnemu hospodárstvu a k ľuďom, a teda chránený pred špekuláciami, ako sa to dokázalo na tomto prípade. Je to takisto sektor so širokou škálou subjektov, ktoré robia veľa záslužnej práce, a predstavuje uznávaný stred spoločenského úžitku. Verím, že to v zložitých časoch môže pomôcť udržať naše sociálne systémy.
<P>
Tretím cieľom je rozhodnúť, čo môžeme urobiť v praxi na podporu tohto sektora. Len v krátkosti opíšem jeden alebo dva návrhy. Predovšetkým potrebujeme jasnú definíciu, aby sme správne pochopili profily a definície týchto veľmi rôznorodých subjektov. Takisto je dôležité zaznamenávať prínos tohto odvetvia vo vnútroštátnych štatistikách rôznych krajín. Tento sektor nepatrí do kapitalistického hospodárstva ani do verejného hospodárstva, a preto si vyžaduje vlastnú definíciu. Svojou príručkou urobila Komisia v tejto oblasti určitý pokrok, ale je potrebné ju uplatňovať. Som presvedčená, že akademický svet, výskum aj univerzity s tým môžu takisto pomôcť.
<P>
Nakoniec, požadujú sa niektoré legislatívne iniciatívy. Vypracovalo sa viacero vecí, ako je napríklad štatút družstiev a štatút nadácií a všimla som si, že Komisia znovu otvorila konzultácie. Takže potrebujeme pochopiť, čo je užitočné a či stojí za to pokračovať týmto smerom. Nechceme, aby sektor, ktorý prosperuje vďaka nápadom, motivácii a slobode uviazol v papierovaní. Kde však je alebo bude v budúcnosti potrebné právo Spoločenstva, bolo by vhodné ho vytvoriť.
<P>
Našou poslednou požiadavkou je zahrnúť tento sektor do sociálneho dialógu. Kde a na akej úrovni by sa mala uskutočniť konzultácia a dialóg s Európskou komisiou? A nakoniec, aká priama podpora by sa mala poskytovať prostredníctvom európskych programov - mali by sme mať programy určené len pre sociálne hospodárstvo, alebo vytvoriť pre týchto prevádzkovateľov priestor v rámci existujúcich programov? Je na Komisii, aby to zhodnotila.
<P>
Než skončím, rada by som poďakovala vnútroštátnym združeniam a európskym sieťam, ktoré mi preukázali veľkú podporu pri tejto práci, ďalej medziskupine Parlamentu pre sociálne hospodárstvo, ktorá tiež úspešne pracuje, tieňovým spravodajcom, a takisto pánovi Verheugenovi a pánovi Špidlovi, s ktorými sme si otvorene a dôkladne vymieňali názory.
<P>
Odovzdávame Komisii túto správu, na ktorej sa do veľkej miery podieľali sociálne subjekty a združenia, s nádejou, že Komisia si napriek krátkemu času, ktorý zostáva do konca tohto volebného obdobia, nájde čas - a vy, pán komisár, tu dnes reprezentujete celú Komisiu - aby dala dokopy niektoré iniciatívy a dala jasný signál, aby tak budúci Parlament a budúca Komisia nemuseli začínať znovu od nuly, ale aby mali pevný základ, od ktorého sa môžu odraziť.
<SPEAKER ID="298" NAME="Janez Potočnik">
člen Komisie. - Vážený pán predsedajúci, Komisia víta iniciatívu Parlamentu na vypracovanie stanoviska z vlastnej iniciatívy pokiaľ ide o sociálne hospodárstvo. Hlavne v kontexte súčasnej finančnej a hospodárskej krízy si tento dôležitý sektor zaslúži ešte väčšiu podporu.
<P>
Podniky sociálneho hospodárstva majú jedinečný spôsob podnikania, keďže kombinujú hospodársku výkonnosť vzájomne medzi členmi a často takisto aj dosahovanie sociálnych a spoločenských cieľov ako účel podnikania. Majú preto veľmi dobrú pozíciu, aby prispievali do politík a cieľov Spoločenstva, najmä v oblasti zamestnanosti, sociálnej súdržnosti, regionálneho a vidieckeho rozvoja, ochrany životného prostredia, ochrany spotrebiteľa a sociálneho zabezpečenia. Podniky sociálneho hospodárstva tvoria neoddeliteľnú súčasť podnikateľskej politiky Komisie. Keďže väčšinou ide o mikropodniky alebo malé a stredné podniky, profitujú zo Zákona o malých podnikoch a zo všetkých činností zameraných na malé podniky.
<P>
Pokiaľ ide o sociálne hospodárstvo, naším cieľom je vytvoriť právne a administratívne prostredie na európskej úrovni a v každom členskom štáte, v ktorom môžu podniky sociálneho hospodárstva akejkoľvek formy a veľkosti čeliť a riešiť problémy, ktoré nastoľuje globalizácia a hospodársky pokles. Lepšie povedané, cieľom politiky Komisie je zaručiť, aby podniky sociálneho hospodárstva mohli rásť a prosperovať popri ostatných formách podnikov. Za týmto účelom venuje Komisia osobitnú pozornosť zabezpečeniu, aby všetky ostatné politiky Spoločenstva v oblastiach, ako sú hospodárska súťaž, účtovníctvo, právo obchodných spoločností, verejné obstarávanie, zdravotníctvo, sociálne záležitosti, poľnohospodárstvo, rybné hospodárstvo, bankovníctvo, poisťovníctvo, verejné a súkromné partnerstvá a regionálny rozvoj, brali do úvahy osobitné potreby, špecifické ciele, úsilia a pracovný štýl v tomto type podniku.
<P>
Na záver, zástupcovia Komisie v súčasnosti pracujú na dokumente, ktorý zhodnotí pokrok, ktorý sa od roku 2004 dosiahol v oblasti podpory družstiev. Takisto zhodnotí situáciu ostatných podnikov sociálneho hospodárstva a v prípade potreby navrhne nové činnosti.
<SPEAKER ID="299" NAME="Predsedajúci">
Bod je uzavretý.
<P>
Hlasovanie sa uskutoční vo štvrtok 19. februára 2009.
<P>
Písomné vyhlásenia (článok 142)
<SPEAKER ID="300" NAME="Iles Braghetto  " LANGUAGE="IT">
Nelukratívne činnosti a neziskové organizácie v Európe zažívajú pretrvávajúci rast.
<P>
V tomto čase hospodárskej a finančnej krízy, ktorá má vážne následky na sociálnej úrovni, a posilňuje skôr hospodárstvo založené na sociálnych výhodách ako na zisku, je strategickou voľbou, ktorá nám umožňuje zmierniť dosah krízy a pokračovať v rozvoji lisabonskej stratégie pomocou uskutočňovania jedného zo svojich základných cieľov, a to konkrétne sociálnej zodpovednosti.
<P>
Po druhé, sociálne hospodárstvo je schopné vyvolať činnosť na miestnej úrovni, čím sa stáva spoľahlivým partnerom verejnej správy, ktorá musí plánovať opatrenia na podporu zraniteľných v spoločnosti.
<P>
Preto by sme mali privítať krok Európskeho parlamentu uznať v právnych predpisoch aj štatistikách tieto organizácie, ktoré fungujú a sú hlboko zakorenené do európskej štruktúry, vďaka ich schopnosti dosahovať sociálne ciele.
<P>
Toto je základná vízia, ktorá predstavuje základný prínos pre európsky sociálny model.
<SPEAKER ID="301" NAME="Gabriela Creţu  " LANGUAGE="RO">
Sociálne hospodárstvo môže zohrať dôležitú úlohu v európskom hospodárstve prostredníctvom vytvorenia nového typu hospodárstva, ktoré je založené na demokratických hodnotách; hospodárstva, ktoré kladie ľudí na prvé miesto a podporuje udržateľný rozvoj.
<P>
Sociálne hospodárstvo však čelí veľkej prekážke: nedostatku inštitucionálnej viditeľnosti v dôsledku skutočnosti, že nie je uznané ako sektor hospodárstva, ktorý je jasne odlíšený od dvoch hlavných: verejného a súkromného.
<P>
Vyzývame Komisiu a členské štáty, aby vytvorili právny rámec, ktorým sa sociálne hospodárstvo uzná ako tretí sektor a prijmú sa nariadenia, ktoré jasne stanovia, ktoré subjekty môžu pôsobiť v tomto sektore, aby žiadny iný typ organizácie nemohol profitovať z financovania alebo verejných politík zameraných na podporu podnikov v sociálnom hospodárstve.
<P>
Takisto vyzývame Komisiu a členské štáty, aby ponúkli finančnú podporu, vzdelávanie a poradenstvo, a aby takisto zjednodušili postupy na zakladanie podnikov v sociálnom sektore.
<P>
Takýmto spôsobom splní sociálne hospodárstvo svoju účinnú úlohu proti všeobecnému poklesu európskeho hospodárstva, a to nielen prostredníctvom boja proti chudobe, ale takisto aj prostredníctvom sprístupnenia zdrojov, práv a služieb, ktoré občanom umožňujú zapojiť sa do spoločnosti.
<SPEAKER ID="302" NAME="Gábor Harangozó  " AFFILIATION="PSE">
písomne. - V prvom rade by som chcel spravodajkyni, pani Patrizii Toiovej, zablahoželať ku kvalite správy, ktorú dnes predkladá. Pokiaľ ide o definovanie koncepcie sociálneho hospodárstva a zabezpečenie jeho právneho štatútu, je kvôli lepšiemu chápaniu celej problematiky skutočne potrebné čerpať z bohatých skúseností jednotlivých štátov. Sociálne hospodárstvo treba skutočne viac zviditeľniť - lepším poznaním celoeurópskych údajov - kvôli lepšiemu dosiahnutiu cieľov v oblasti solidarity, zamestnanosti, podnikania, rastu, hospodárskej súťaže, sociálnej súdržnosti a dialógu v Únii ako celku. Sociálne hospodárstvo sa stáva čoraz dôležitejším aktérom na miestnej a regionálnej úrovni a hrá dnes viac než kedykoľvek predtým - kvôli vážnym účinkom finančnej krízy - dôležitú úlohu v sociálnom a hospodárskom rozvoji Európy. Únia musí svoje snaženie sústrediť na podporu sociálnej a hospodárskej dynamiky, aby bolo možné prekonať tenkú deliacu čiaru medzi verejným a súkromným sektorom, ak chceme naozaj nájsť nové a inovatívne riešenia a zabezpečiť našim občanom udržateľné pracovné miesta a lepšie životné podmienky s kvalitnými službami všeobecného záujmu v inkluzívnej spoločnosti.
<SPEAKER ID="303" NAME="Magda Kósáné Kovács  " LANGUAGE="HU">
Už niekoľko mesiacov sa snažíme zmobilizovať všetky inštitúcie a zdroje EÚ s cieľom zmierniť účinky prehlbujúcej sa krízy. Šťastím v nešťastí je, že je teraz na programe plenárneho zasadnutia správa pani Patrizie Toiovej, keďže iniciatívy zamerané na solidaritu, ako aj sociálnu a regionálnu súdržnosť, sú v týchto dňoch obzvlášť dôležité. Práve toto je cieľom sociálneho hospodárstva, keďže ide o konglomerát organizačných foriem, ktorých cieľom je solidarita a spoločný finančný záujem, nie zisk. Takéto inštitúcie nemožno nahradiť žiadnou trhovo orientovanou organizáciou. Poskytujú príležitosť na zmiernenie účinkov hospodárskej stratifikácie na ľudí žijúcich na okraji spoločnosti, poskytujú ľuďom primeranú prácu a prostredníctvom rôznych foriem, ktoré zahrňujú, - od samostatnej zárobkovej činnosti až po sociálne družstvá - dokážu výsledky svojej práce opätovne využiť v prospech spoločenstva.
<P>
O sociálnom hospodárstve sme toho už povedali a napísali veľa, ale bez európskej štatistickej základne sa nestane viditeľnou súčasťou nášho každodenného života. Ak spoločnosť o tejto koncepcii nevie, nemôže pomôcť svojou solidaritou. Organizácie, ktoré sa na tejto iniciatíve zúčastňujú, sú zase príliš malé, aby boli známe na makroekonomickej úrovni.
<P>
Správa pani Patrizie Toiovej môže pomôcť odstrániť podozrenia zákonodarcov a trhových aktérov, že pri peniazoch a produktoch vytvorených sociálnym hospodárstvom ide jednoducho len o organizácie, ktoré chcú obísť pravidlá hospodárskej súťaže.
<P>
Správa môže tu a teraz poskytnúť sociálnemu hospodárstvu príležitosť na to, aby účinne pomáhalo čeliť kríze, bez veľkej námahy zabraňovalo zanikaniu pracovných miest a chránilo ľudí pred stratou zdrojov obživy.
<SPEAKER ID="984" NAME="Silvia-Adriana Ţicău  " LANGUAGE="RO">
Sociálne hospodárstvo zabezpečuje stabilitu pracovných miest, pretože nepodlieha delokalizácii. Myslím si, že Európska únia a členské štáty by mali podnecovať a podporovať implementáciu sociálneho hospodárstva, napríklad družstiev, vzájomných spoločností, združení a nadácií, do svojich právnych predpisov a politík.
<P>
Je potrebné navrhnúť rad opatrení zameraných na rozvoj mikroúverov a financovania z prostriedkov EÚ prispôsobeného potrebám, keďže hodnoty sociálneho hospodárstva sa zhodujú s európskymi cieľmi v oblasti sociálnej integrácie a prispievajú k dosiahnutiu zosúladenia rodinného a pracovného života a k zlepšeniu situácie v oblasti rodovej rovnosti a kvality života starších alebo zdravotne postihnutých. Myslím, že treba posilniť úlohu žien v sociálnom hospodárstve vzhľadom na ich angažovanosť v združeniach a dobrovoľných organizáciách.
<P>
Naliehavo Komisiu žiadam, aby začlenila sociálne hospodárstvo do svojich ďalších politík a stratégií v oblasti sociálneho a hospodárskeho rozvoja, hlavne v súvislosti so Zákonom o malých podnikoch, keďže štruktúry sociálneho hospodárstva sú orientované hlavne na malé a stredné podniky a na služby všeobecného záujmu. Týmto snahám by mohlo napomôcť aj vytvorenie štatistického registra podnikov zúčastňujúcich sa na sociálnom hospodárstve v každom členskom štáte a vloženie týchto údajov do databázy európskeho štatistického systému EUROSTAT.
