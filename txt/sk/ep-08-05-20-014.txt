<CHAPTER ID="014">
Situácia Rómov v Taliansku (rozprava)
<SPEAKER ID="332" NAME="Predsedajúci">
Ďalším bodom rokovania je vyhlásenie Komisie k situácii Rómov v Taliansku.
<SPEAKER ID="333" NAME="Vladimír Špidla" LANGUAGE="FR">
Vážený pán predsedajúci, vážené dámy, vážení páni, Komisia rezolútne odsudzuje akúkoľvek podobu násilia voči Rómom a žiada príslušné orgány vo všetkých členských štátoch, aby zabezpečili osobnú bezpečnosť všetkých ľudí žijúcich na ich území. Udalosti, ktoré sa minulý týždeň odohrali v Ponticelli, nie sú izolovaným prípadom. Rasistické násilie podnecované politickým populizmom, nenávistnými prejavmi a médiami je javom, ktorý môžeme sledovať v mnohých členských štátoch.
<P>
Komisia kategoricky odmieta akékoľvek očierňovanie Rómov alebo ich prirovnávanie ku kriminálnikom. Orgány členských štátov sa musia podobného správania nielen vyvarovať, ale musia zároveň ukazovať príklad v boji proti rasizmu a xenofóbii. Ich povinnosťou je vyšetriť rasistické útoky a potrestať tých, ktorí ich podnecujú a páchajú.
<P>
Chcel by som upozorniť na jednu vec. Základným zmyslom Európskej únie je prekonať určité stigmy, ktoré stáročia charakterizovali európsku históriu: rasovú nenávisť, pogromy a pustošenie ohňom. Európa podporuje právo každého muža, ženy a dieťaťa na ochranu pred prenasledovaním a diskrimináciou. To si vyžaduje sociálnu solidaritu, demokraciu a právny štát, a zároveň úctu ku každému človeku s odlišným pôvodom, vyznaním, farbou pleti alebo spôsobom života.
<P>
Nemali by sme zatvárať oči pred skutočnými problémami, ktorým musia čeliť Rómovia v Taliansku a ďalších krajinách. Každý môže vidieť extrémnu chudobu, sociálne vylúčenie, častú nezamestnanosť a nízku úroveň vzdelania, ktorou táto skupina ľudí trpí. Táto situácia vedie k ľudskému utrpeniu a sociálnym napätiam. Vytláča Rómov na okraj spoločnosti. Toto mrhanie talentami a potenciálom je kruté voči Rómom, ale predstavuje aj veľkú stratu pre Európu.
<P>
Prečo táto situácia vlastne existuje? Rómovia nie sú menej inteligentní než väčšina ostatných ľudí, nie sú to ani žobráci alebo rodení kriminálnici. Čo môžeme urobiť, aby sme dosiahli zmenu tejto situácie? Buďme úprimní v súvislosti s tým, čo môže v tomto smere urobiť Komisia, a čo musia urobiť vlády jednotlivých členských štátov. Ako bolo správne zdôraznené v záveroch Európskej rady z decembra 2007, ktoré sa v tomto Parlamente stretli s pozitívnym ohlasom, členské štáty musia urobiť všetko, čo je v ich silách, aby zlepšili začlenenie Rómov.
<P>
Pokiaľ ide o voľný pohyb občanov v rámci Európskej únie, smernica 2004/38 je založená na dobre zaužívaných zásadách európskeho práva. Mnohé jej ustanovenia sú v platnosti už niekoľko desaťročí. Súčasťou smernice je v týchto otázkach aj judikatúra Európskeho súdneho dvora. Po vstupe Rumunska do Európskej únie môžu rumunskí občania využívať rovnakú slobodu pohybu ako ostatní občania Európskej únie. Rumuni sa už viac nepovažujú za prisťahovalcov z tretích krajín. Považujú sa za občanov Európskej únie. Za žiadnych okolností sa s nimi nesmie zaobchádzať menej výhodne než s ostatnými občanmi Európskej únie, a Komisia sa postará o to, aby boli ich práva dodržiavané.
<P>
Spomínaná smernica umožňuje členským štátom, aby odopreli občanom Únie právo prebývať na svojom území, ak sú títo občania neaktívni a nemajú dostatočné prostriedky. Cieľom tohto opatrenia je zabrániť tomu, aby sa spomínaní občania stali záťažou pre systém sociálneho zabezpečenia danej krajiny. Posúdenie týchto prostriedkov však nemôže byť automatické a musí zohľadňovať správanie každého jednotlivca.
<P>
Pravidlá pre voľný pohyb osôb neboli vytvorené preto, aby prinášali prospech kriminálnikom. Z toho dôvodu spomínaná smernica umožňuje odoprieť právo vstupu osobám, ktorých správanie predstavuje skutočnú, aktuálnu a dostatočne závažnú hrozbu pre základné záujmy spoločnosti. Boj proti kriminalite sa však musí viesť pri plnom dodržiavaní zásad právneho štátu. Rozhodnutie o odoprení vstupu je možné urobiť len na základe individuálneho posúdenia každého jednotlivého prípadu a pri dodržiavaní procesných záruk a základných podmienok. V prípade okamžitého vyhostenia musí byť táto naliehavosť náležite odôvodnená. Vyhostenie občanov únie predstavuje skutočne extrémne opatrenie. Je totiž obmedzením základných slobôd garantovaných zmluvou.
<P>
Väčšina kľúčových oblastí súvisiacich so začlenením Rómov do spoločnosti, napríklad vzdelanie, zamestnanosť, sociálne začlenenie, verejné zdravie, zlepšenie infraštruktúr a bývanie, patrí do právomocí členských štátov. Európska únia je aj napriek tomu pripravená prevziať na seba koordinačnú, podpornú a sprostredkovateľskú úlohu vo vzťahu k národným politikám. Ak začneme všetci uplatňovať stabilný tlak, potom sa nám určite podarí dosiahnuť žiadané výsledky.
<P>
V oblasti, v ktorej má Európska únia jasné právomoci, t.j. v oblasti boja proti diskriminácii, sa zaväzujem zabezpečiť uplatňovanie právnych predpisov Spoločenstva. Smernica 2000/43 je dôležitým nástrojom so širokým rozsahom uplatnenia. Jej vykonávanie na národnej úrovni však musí byť podporované iniciatívami zameranými na zvýšenie informovanosti v oblasti práv a povinností. Aktívny monitoring sťažností orgánmi zodpovednými za oblasť rovnakých príležitostí a plná angažovanosť zo strany občianskej spoločnosti v tomto procese kontroly sú základnými predpokladmi pre akékoľvek zlepšenie tejto situácie.
<P>
Udalosti, ktoré sa minulý týždeň odohrali v Taliansku, si vyžadujú naše spoločné úsilie. Naši rómski spoluobčania potrebujú našu solidaritu, aby prelomili začarovaný kruh sociálneho vylúčenia a násilia, ktoré je výsledkom zúfalstva. Toto prepuknutie násilia si vysvetľujem ako volanie o pomoc. Ako vedúce politické osobnosti máme povinnosť dodávať každému jednotlivcovi nádej na trvalo udržateľné riešenie týchto problémov. So sociálnym vylúčením je možné bojovať prostredníctvom cielených a na mieru šitých programov financovaných cez európske štrukturálne fondy, predovšetkým cez Európsky sociálny fond. Tieto programy by mohli zlepšiť životné podmienky celého obyvateľstva, to znamená väčšín aj menšín.
<P>
V našej reakcii na výzvu zo strany Európskej rady a Európskeho parlamentu v súčasnosti skúmame nástroje a politiky Spoločenstva, ktorých vykonávanie by mohlo podporiť začlenenie rómskeho obyvateľstva. Chcel by som vyzvať taliansku vládu a vlády ďalších členských štátov na diskusiu o výsledkoch tohto nášho spoločného úsilia, a zároveň ich žiadam, aby si vzali k srdcu ponaučenia, ktoré z neho vyplynú.
<P>
(potlesk)
<P>
Veľmi pekne Vám ďakujem, pán komisár Špidla. Sociálna solidarita, demokracia, právny štát: prajem si, aby bol Parlament s týmito hodnotami viac zžitý.
<SPEAKER ID="335" NAME="Lívia Járóka">
v mene skupiny PPE-DE. - (HU) Ďakujem Vám, pani predsedajúca. Vážená pani predsedajúca, vážené dámy, vážení páni, situácia Rómov v Taliansku a v celej Európe je hrozná a trvá už niekoľko desaťročí. Pre zlepšenie tejto situácie sme urobili len veľmi málo; nedostatočné úsilie vyvíjajú aj vlády, ktoré usmerňujeme alebo podporujeme, dokonca aj vlády, ktoré partia do našich vlastných politických skupín.
<P>
V otázke lepšieho prístupu k Rómom sa za posledné desaťročia nepodarilo dosiahnuť žiadne zlepšenie ani jednej - či už ľavicovej alebo pravicovej - vláde, preto sa domnievam, že je tejto otázke potrebné zabezpečiť stále miesto v programe a diskusiách tohto Parlamentu. Vyzývame na ešte silnejší záväzok zo strany politických skupín. Ak chceme zabrániť, aby sa Rómovia stávali obeťami ukrutností, ktoré sú výsledkom davovej psychózy, domnievam sa, že potrebujeme programy, Európa potrebuje skutočné a správne vykonávané programy pre začlenenie Rómov.
<P>
Myslím si, že nestačí prednášať prejavy v plenárnych zasadnutiach a je absolútne zbytočné sa k tejto otázke stavať ako k čiastočne politickej téme, pretože žiadna vláda, či už socialistická, liberálna alebo konzervatívna, nebola schopná v tejto oblasti nič dosiahnuť. Sme proti súčasnému pretrvávajúcemu nedostatku opatrení zameraných na riešenie rómskej otázky v Európe, rovnako, ako sme proti kriminalite a akýmkoľvek odkazom alebo praktikám vychádzajúcim zo zásady kolektívnej viny.
<P>
Podľa mňa je veľmi dôležité, aby talianska vláda urobila všetko, čo je v jej silách, aby dodržala svoj prísľub a zabezpečila, že plánovaný bezpečnostný balík nebude namierený voči žiadnej konkrétnej národnostnej menšine, a zároveň zabránila hromadným deportáciám. Ešte dôležitejší je však podľa mňa odkaz, ktorý môžeme z tohto miesta, z Európy, vyslať dotyčným krajinám, ako aj zodpovednosť, ktorú sa seba musí Európska komisia prevziať, aby zabezpečila zavedenie minimálnych požiadaviek pre dosiahnutie dohody medzi členskými štátmi o tom, ako plánujú v bezprostrednom období zmeniť situáciu rómskych občanov v Európe.
<P>
Myslím si, že je pre európsku reputáciu nevyhnutné, či už z morálneho alebo konkurenčného hľadiska, aby sme ukončili prázdne reči a namiesto toho sa zamerali na konkrétne kroky a realizáciu serióznych plánov. To by malo byť našim hlavným zámerom. Myslím si tiež, že je našou úlohou podporovať a vyžadovať takýto postup. Ďakujem za pozornosť.
<SPEAKER ID="336" NAME="Martin Schulz">
v mene skupiny PSE. - (DE) Vážená pani predsedajúca, socialistická skupina v Európskom parlamente požiadala o konanie tejto diskusie a ja by som sa chcel poďakovať pánovi komisárovi Špidlovi, že sa vo svojom prejave dotkol základných oblastí, ktoré je v tejto súvislosti potrebné spomenúť. Pán komisár, ďakujem Vám za Vaše jasné vyjadrenia.
<P>
Dovoľte mi začať prednesením prosby, ktorá je určená všetkým tu prítomným. Bez ohľadu na to, či patríme do ľavého alebo pravého krídla v tomto Parlamente, máme spoločné hodnoty. Som veľmi povďačný mnohým konzervatívnym poslancom a poslankyniam tohto Parlamentu, ktorí sa s nami zhodujú v názore, že v súvislosti s problémami, ktoré v tejto oblasti musíme vyriešiť, musíme zvoliť humanitárny prístup.
<P>
Ľudská dôstojnosť nie je v Európskej únii témou, o ktorej by sa dalo diskutovať. Vypaľovanie táborov, naháňanie ľudí po uliciach - to je jednoducho neprijateľné! Takýto prístup vôbec nič nerieši. Pán komisár Špidla, ďakujem Vám, že ste túto základnú hodnotu európskych politík umiestnili do centra svojich poznámok.
<P>
Chceme prispieť k riešeniu týchto problémov, a preto by som chcel uviesť jednu vec na pravú mieru. Problém, o ktorom tu dnes diskutujeme, nie je talianskym problémom, ale skôr problémom, ktorý, aj keď sa vyskytuje aj v Taliansku, sa v posledných rokoch objavil na každom mieste v Európskej únii. Problémom je to, že národnostné menšiny nie sú v dostatočnej miere začlenené do európskych spoločností. Tento problém postihuje obzvlášť rómske komunity, ktoré ho musia znášať vo všetkých krajinách Európskej únie.
<P>
Podobné udalosti, ako tie, ktoré sa odohrali v Taliansku, a voči ktorým tu dnes vyjadrujeme svoje pobúranie, sa odohrali aj v iných krajinách Európskej únie. Preto by som chcel ešte raz zdôrazniť, že toto nie je čas, aby sme ukazovali prstom na Taliansko. Je to čas, v ktorom by sme mali uvažovať nad tým, ako môžeme, spoločne s talianskymi orgánmi, tento problém vyriešiť, predovšetkým v záujme rómskeho obyvateľstva, ktoré potrebuje našu okamžitú a priamu pomoc. Mali by sme ho vyriešiť takým spôsobom, ktorý by bol v záujme miestnych orgánov obcí a malých miest, z ktorých sú niektoré doslova šokované rozsahom integrácie, ktorá sa od nich vyžaduje. Aj starostovia potrebujú našu pomoc. Z toho dôvodu považujem Váš návrh, pán komisár, pouvažovať o tom, ako by sme mohli týmto mestám a obciam okamžite pomôcť prostredníctvom európskych fondov, za veľmi rozumný.
<P>
Podľa mňa by sme všetko svoje budúce úsilie mali zamerať jedným smerom. V tejto chvíli by sme sa nemali hádať o tom, kto je za tento stav zodpovedný, alebo kto zlyhal v akej oblasti. Mali by sme vyvinúť kolektívne úsilie a na základe nedávnych udalostí vyhlásiť, že rómska menšina potrebuje všetky členské štáty a celé spoločenstvo európskych občanov a ich ochotu začleniť túto komunitu do našej spoločnosti. Zároveň musíme naliehať, aby aj samotná rómska komunita prejavovala záujem o integráciu do spoločnosti. Musí sa to podariť, samozrejme pri plnom rešpektovaní kultúrnej identity tejto menšiny.
<P>
Dnes som mal telefonický rozhovor s pánom Frattinim, talianskym ministrom zahraničných vecí, v ktorom som mu chcel objasniť, že socialistická skupina chce spoločne s Radou a Komisiou dosiahnuť riešenie najnaliehavejších problémov, pretože si myslím, že jednoducho nesmieme pripustiť, aby sa Rómovia stali terčmi útokov zo strany ľudí, ktorí sa chcú oddávať populistickému pravicovému politikárčeniu založenom na týchto nedostatok. Je to naša spoločná úloha, a je to tiež dôvod, prečo sme žiadali o konanie tejto diskusie.
<P>
(potlesk)
<SPEAKER ID="337" NAME="Viktória Mohácsi">
v mene skupiny ALDE - Vážená pani predsedajúca, blahoželám pánovi komisárovi k výbornému prejavu o tejto téme. Chcela by som reagovať na protirómske pogromy v Neapole z 13. mája tohto roku a na následné udalosti v Taliansku. Minulý víkend som sa rozhodla vykonať určitý výskum v teréne a navštívila som Rím a Neapol, kde som sa osobne porozprávala s miestnymi obyvateľmi. Zároveň som požiadala o bezodkladný zásah zo strany talianskych orgánov s cieľom zabezpečiť dodržiavanie základných práv, ochrániť Rómov žijúcich v krajine pred ďalšími násilnosťami a rasistickou agresiou a zmierniť protirómsku náladu a nenávisť, ktorá v Taliansku prevláda. Dňa 23. februára som napísala list Silviovi Berlusconimu. Spoločne s ďalšími 88 mimovládnymi organizáciami sme v ňom vyjadrili svoje hlboké znepokojenie nad skutočnosťou, že v politickej kampani, ktorá sa v Taliansku konala, boli Rómovia vykresľovaní v negatívnom svetle a celá rómska menšina bola vo volebnej kampani zneužitá ako obetný baránok, čo je v úplnom protiklade s európskymi hodnotami. Teraz sa môžeme na vlastné oči presvedčiť o následkoch tejto kampane.
<P>
Rómsky výnimočný stav bol vyhlásený, keď médiá informovali o prípade šestnásťročného dievčaťa rómskeho pôvodu, ktoré sa v Neapole pokúsilo uniesť šesťmesačné bábätko jeho matke. Na základe mojej vyšetrovacej misie je však tento príbeh nepravdivý: polícia nemá o tomto prípade žiadne záznamy a neprebieha v ňom ani žiadne vyšetrovanie.
<P>
Dňa 13. mája použil gang približne 60 ľudí Molotovove koktaily, aby založil požiar v piatich rómskych osadách v Neapole. Podobné prejavy násilia sa objavili aj v iných talianskych mestách, napríklad v Miláne. Skutočne znepokojujúce je však to, že na základe informácií, ktoré som získala od policajných úradníkov v Neapole, neprebieha v súvislosti s týmto prípadom žiadne policajné vyšetrovanie. Musím povedať, že sa zdá, že talianska vláda prejavuje svoju silu voči slabým a svoju slabosť voči silným. Kedykoľvek je reč o bezpečnostnej otázke, ako prvé by sa mali dostať na stôl organizované zločiny páchané zločineckou organizáciou Camorra. Namiesto toho však vláda zamýšľa hovoriť o prisťahovalectve a rómskej otázke s cieľom odvrátiť pozornosť od skutočných problémov v Taliansku. Dúfam, že talianske orgány zabezpečia primerané a účinné vyšetrenie spomínaných udalostí z Neapolu a Milána a odsúdia osoby zodpovedné za tieto činy - vrátane verejných funkcionárov, ktorí vydávali nepriateľské vyhlásenia o Rómoch podnecujúce rasovú nenávisť - na najvyšší možný trest povolený zákonom.
<P>
Vyzývam talianske orgány, aby v plnom rozsahu spolupracovali s medzinárodnými organizáciami a domácou občianskou spoločnosťou s cieľom dosiahnuť rýchle a účinne ukončenie núdzového stavu v oblasti ľudských práv Rómov v Taliansku. Zároveň vyzývam Európsku komisiu, aby vypracovala európsku rómsku stratégiu s cieľom urobiť z integrácie Rómov naliehavý a prioritný cieľ a poskytovať usmernenia a koordináciu členským štátom pri ich zodpovednosti zabezpečovať dodržiavanie práv svojich občanov rómskeho pôvodu.
<SPEAKER ID="338" NAME="Monica Frassoni" LANGUAGE="IT">
Vážená pani predsedajúca, vážené dámy, vážení páni, Parlament nie je tým správnym miestom pre polemiky zamerané proti akejkoľvek vláde. Je miestom pre diskusiu, skúmanie a hľadanie spoločných riešení problémov, ktoré sa týkajú a znepokojujú európskych občanov - a udalosti, ktoré sa v súčasnosti dejú v Taliansku, sa týkajú mnohých Európanov.
<P>
Jednotlivé incidenty sa od seba výrazne odlišujú pokiaľ ide o ich dôležitosť a závažnosť: od útokov na Rómov a úpadku a chudoby celých oblastí kontrolovaných kriminálnymi gangmi, v ktorých Taliani a prisťahovalci bojujú doslova o holé prežitie, cez tragické vyhostenia, až po neuveriteľné vyhlásenia hraničiace s homofóbiou, ktoré nedávno zazneli z úst prekrásnej novej talianskej ministerkine pre rovnaké príležitosti.
<P>
Zanechajme preto sterilné polemiky, pridržiavajme sa holých faktov a pokúsme sa zamerať na to, čo môžeme urobiť pre zlepšenie tejto situácie, namiesto toho, aby sme ju ešte viac zhoršovali. Nesmieme však popierať fakty. Prečo tu dnes diskutujeme o situácii Rómov v Európe a Taliansku? Je to preto, že rómska menšina je najdiskriminovanejšou menšinou v Európe, pričom Európsky parlament sa týmto problémom zaoberá už dlhé roky. Nie sme síce žiadni dobrodinci, ale ak chceme vykonať nápravu tejto situácie, potom musíme určité udalosti extrémneho násilia, netolerancie a rasizmu nazývať pravým menom.
<P>
Ako som práve povedala, nie sme žiadni dobrodinci. Ústrednou témou riešenia, ktoré sa všetci pokúšame nájsť, je zákonnosť. Inými slovami, dodržiavanie všetkých pravidiel. Mám tým na mysli pravidlá, ktoré bránia ľuďom v krádeži a nezákonnom privlastňovaní si verejného majetku, bránia posielať deti žobrať alebo ženy do otroctva, ale tiež pravidlá, ktoré zakazujú diskrimináciu a prenasledovanie chudobných a desaťročia utláčaných ľudí, ktorí sa dnes už ani nedokážu rozpamätať aká je ich národnosť, a ktorí sa stali kočovníkmi nie preto, že by to bola ich voľba, ale preto, že jediná možnosť, ktorá im ešte zostala, je viesť kočovnícky spôsob života. Dámy a páni, taká je skutočná situácia mnohých Rómov v Taliansku a v Európe.
<P>
Na záver by som sa chcela poďakovať pánovi komisárovi Špidlovi za jeho príspevok, pretože sa rozhodol zaujať odvážny postoj a objasnil nám niektoré otázky, ktoré sme v súvislosti so smernicou 2004/38/ES vždy považovali za nedostatočne objasnené, a ktoré boli miestami talianskou vládou nesprávne interpretované. Dúfam, že jeho snaha o zavedenie prehľadnosti a jednoznačnosti bude aj naďalej pokračovať, a že ju aj my podporíme.
<SPEAKER ID="339" NAME="Cristiana Muscardini" LANGUAGE="IT">
Vážená pani predsedajúca, vážené dámy, vážení páni, dôležitosť hospodárskej, energetickej a bezpečnostnej situácie všetkých občanov Európskej únie mala tento Parlament zrejme primať k tomu, aby sa podujal zastaviť vlnu strachu, ktorá sa šíri všetkými krajinami Európskej únie.
<P>
Včera si však svojim straníckym rozhodnutím zvolil iný smer, aj keď to zrejme bolo len gesto pre médiá. Je jasné, že nejde o politické, ale len čiastočne politické rozhodnutie, vzhľadom na fakt, že v tejto diskusii nebudeme prijímať žiadne uznesenie. To hovorí za všetko! Súhlasíme s pápežovým názorom na solidaritu a veľkodušnosť. Predtým, než nastúpi solidarita, však musí existovať rešpektovanie zákona. Taliansko je známe svojou veľkodušnosťou. Kým iné krajiny nadávali na štátnych príslušníkov z krajín mimo Spoločenstva, odmietali prijať lode s utečencami a ponechávali svojmu osudu ľudí zavesených na rybárske siete alebo trosky lodí, aby sa utopili, Taliansko vždy vítalo všetkých štátnych príslušníkov - bez ohľadu na to, či išlo o štátnych príslušníkov EÚ, alebo štátnych príslušníkov iných krajín - s otvorenou náručou a veľkodušnosťou.
<P>
Objavili sa samozrejme aj niektoré ukrutné násilné činy, ktoré je treba odsúdiť, a ktoré súčasná vláda skutočne odsúdila. Veľmi by nás však zaujímalo, prečo pani Mohácsiová neupozornila na situáciu Rómov v Taliansku už v minulom roku, pred piatimi mesiacmi, alebo aj pred rokom a pol. Prečo sa Parlament touto otázkou zaoberá práve dnes, päť týždňov pred hlasovaním, keď sa ňou nebol schopný jasne zaoberať vtedy, keď to bolo skutočne naliehavé? Nie, pán Schulz, ak by sa táto rozprava konala pod názvom "Situácia Rómov v Európe", potom by sme mohli skutočne veriť, že ide o všeobecný problém. V tomto prípade však ide o stranícku otázku, no my potrebujeme politické riešenia.
<SPEAKER ID="340" NAME="Roberto Musacchio" LANGUAGE="IT">
Vážená pani predsedajúca, vážené dámy, vážení páni, súhlasím s pánom komisárom Špidlom: čelíme politickým krokom a udalostiam nebývalého významu. Smernice a vyhlásenia Európskeho parlamentu sa musia uplatňovať všade, aj v Taliansku. Tieto slová adresujeme súčasnej vláde, ktorej kroky a vyhlásenia po prevzatí moci v nás vyvolávajú skutočné obavy a doslova nás šokujú. Podobné slová sme adresovali aj predchádzajúcej vláde.
<P>
Boj proti diskriminácii a záväzok integrovať rómsku menšinu sú zakotvené v parlamentných hlasovaniach. Právo mobility a právo pobytu predstavujú piliere európskeho občianstva. Európa musí zabezpečiť vykonávanie svojich rozhodnutí. Európskej rómskej menšine, ktorá bola prenasledovaná nacistami, musí byť priznané právo európskeho občianstva.
<P>
Udalosti posledných dní považujem za nesmierne závažné: ide tu totiž o politické zneužívanie strachu, napríklad rómofóbie, s cieľom získať na svoju stranu podporu voličov; využívanie strachu na získanie hlasov. V tomto procese dochádza k potlačovaniu politiky a demokracie, k otrave mierového spolunažívania a ničeniu samotnej európskej civilizácie, ktorú má Európa pestovať. Táto diskusia musí priniesť konkrétne výsledky: kontrolu činností na úrovni členských štátov, kontrolu činností na miestnej úrovni a kontrolu životných podmienok rómskeho obyvateľstva.
<SPEAKER ID="341" NAME="Gerard Batten">
v mene skupiny IND/DEM. - Vážená pani predsedajúca, to, čo sa v súčasnosti deje v Taliansku, je príkladom toho, čo sa môže stať, keď sa v Európskej únii stretne realita s utopistickým idealizmom. Idealizmom v Európskej únii je vytvorenie veľkolepého a nového štátu bez hraníc prostredníctvom neobmedzeného a nekontrolovaného prisťahovalectva bez akejkoľvek diskriminácie. Skutočnosť je však taká, že takéto hromadné a neregulované prisťahovalectvo so sebou prináša obrovské sociálne problémy. Ja a moja politická strana odsudzujeme nedávne násilnosti v Taliansku, ktoré boli páchané na ľuďoch z dôvodu ich etnického pôvodu.
<P>
Všetci sme už počuli o úspešnom začlenení komunít do spoločnosti. Ako to však chceme dosiahnuť v tomto prípade, keď to obrovské počty prisťahovalcov jednoducho neumožňujú? Základným poslaním Európskej únie je vytvoriť veľkolepý štát bez hraníc. Tento cieľ mal za následok, že v Európe došlo v posledných rokoch k obrovským pohybom ľudí, ktoré sa od pádu Rímskej ríše nedajú s ničím porovnať. Nový taliansky minister zahraničných vecí, pán Frattini, chce zaviesť prísnejšie právne predpisy pre oblasť prisťahovalectva. Ide o toho istého pána Frattiniho, ktorý v čase, keď zastával post komisára EÚ, povedal, že Európa potrebuje minimálne 20 miliónov nových prisťahovalcov z Afriky a krajín tretieho sveta. V súčasnosti, keď už pán Frattini nebýva vo vzdušnom zámku Európskej únie, a vrátil k svojej práci v reálnom politickom svete, sa tón jeho vyjadrení zmenil.
<P>
Politika otvorených hraníc Európskej únie znamená, že žiadny členský štát nedokáže kontrolovať kto smie alebo nesmie vstúpiť na jeho územie. V Británii to malo za následok nezvládnuteľný tlak na infraštruktúru, verejné a sociálne služby a bývanie. Spôsobilo to nárast ochorení a kriminality. Za prevažnou väčšinou organizovaného zločinu v Londýne, ktorý je mojím volebným obvodom, stoja zahraničné etnické gangy. Každá krajina by mala mať možnosť vykonávať riadenú prisťahovaleckú politiku, aby si mohla vybrať typ a počet prisťahovalcov podľa svojich potrieb. Ukrutné násilnosti v Taliansku sú priamym dôsledkom toho, že Európska únia prebrala kontrolu nad oblasťou, ktorú by mali kontrolovať členské štáty, a ktorá by mala patriť do ich výhradných právomocí.
<SPEAKER ID="342" NAME="Luca Romagnoli" AFFILIATION="NI">
(IT) Vážená pani predsedajúca, vážené dámy, vážení páni, ak sa nemýlim, opakované obvinenia španielskych socialistov namierené voči Taliansku a jeho zvrchovanému právu na vnútornú bezpečnosť pochádzajú od ľudí, ktorí si prísne strážia svoje pobrežie, pre ktorých sú Ceuta a Mellila ešte stále čerstvá záležitosť, a ktorí riešia katalánsky a baskický separatizmus tak, že kladú politickú polemiku na jednu úroveň s terorizmom.
<P>
Vedia vôbec španielski a európski socialisti, ako veľkodušne sa Taliansko zachovalo voči Rómom? Vedia vôbec koľko sociálnej starostlivosti, finančnej podpory, vzdelania a zdravotnej starostlivosti - v rozsahu, ktorý nedostávajú ani talianski občania - od nás Rómovia dostali? Vedia vôbec aké percento protispoločenských priestupkov sa prisudzuje týmto "cestovateľom"? Chcel by som sa opýtať pána komisára Špidlu, ktorý ochraňuje deti žobrajúce na uliciach, predávajúce ruže a čistiace predné okná automobilov na semaforových križovatkách v talianskych mestách, v krátkosti zneužívané deti, ktorých percento často ani nepoznáme, prečo sa nepodnikajú žiadne kroky na analyzovanie DNA týchto detí, ktoré by mali hneď dvojaký účel: ochrana neplnoletých a potvrdenie ich pôvodu? Podľa mňa sa nemýlim, ak poviem, že v Argentíne existuje precedens voči deťom desaparecidos.
<P>
Pán komisár, podľa môjho názoru by nemali existovať žiadne rómske osady v Taliansku, dokonca ani v Rumunsku, alebo iných krajinách Európskej únie. V skutočnosti navrhujem, aby Európska únia presadzovala vytvorenie rómskeho štátu, možno niekde vo východnej Európe, vzhľadom na fakt, že väčšina Rómov pochádza práve z tohto regiónu, aby sme umožnili Rómom náležitým spôsobom prejaviť svoju identitu. Bolo by to pre ich vlastnú ochranu a kvalitnejšiu samosprávu.
<P>
Znamenalo by to koniec ich diaspóry. Mohli by si na svojom území sami vládnuť a samostatne ho spravovať, zlepšila by sa kvalita ich života a blahobyt, a dovolím si povedať, že by sa rovnako zlepšila aj tá naša!
<SPEAKER ID="343" NAME="Stefano Zappalà" AFFILIATION="PPE-DE">
(IT) Vážená pani predsedajúca, vážené dámy, vážení páni, jedna minúta na pokrytie tejto témy určite nestačí. Bolo tu povedané, že sa nebude obviňovať talianska vláda, no v prejavoch, ktoré tu zazneli, sa veľmi často spomínal populizmus pravicovej politiky.
<P>
Pani Mohácsiová povedala, že incident v Neapole, ktorý sa týkal šesťmesačného dieťaťa, nebol pravdivý. Pani Frassoniová obvinila taliansku ministerku pre rovnaké príležitosti. Vláda, ktorá sa ujala moci len pred šiestimi mesiacmi, je terčom ostrých obvinení zo strany španielskych ministrov, aj keď v Španielsku dochádza k oveľa závažnejším incidentom.
<P>
Myslím si - vlastne som presvedčený - že by bolo oveľa vierohodnejšie, keby pán komisár hovoril o solidarite s občanmi vo všeobecnosti, nielen s určitou skupinou občanov. My všetci, aj ja osobne, podporujeme otázku univerzálnej solidarity. Myslím si však, že vláda má povinnosť garantovať bezpečnosť všetkých svojich občanov, nielen niektorých z nich. Má povinnosť zabezpečiť, aby všetky deti mohli žiť v rovnakých podmienkach, nielen niektoré z nich. Má povinnosť usilovať sa o integráciu, nie však tým spôsobom, že zo svojej krajiny vytvorí útočisko pre kriminálnikov, ako sa to deje v niektorých prípadoch. Musí jednoducho ochraňovať každého.
<P>
Pani predsedajúca, boli ste veľmi veľkodušná, preto Vás chcem poprosiť, aby ste ma ešte nechali dokončiť túto myšlienku. Myslím si, že vláda by nemala a nesmie byť obviňovaná, obzvlášť vláda, ktorá bola v Taliansku zvolená absolútnou väčšinou. Myslím si, že táto veľmi citlivá a nesmierne dôležitá otázka, na čom sa všetci zhodujeme, sa musí riešiť seriózne, a nie pomocou politických gest. Vždy som podporoval myšlienku, že Parlament a Európska únia musia raz a navždy opustiť politické pózy a vytvoriť dôveryhodnú európsku integračnú politiku bez útokov na jednotlivé vlády.
<SPEAKER ID="344" NAME="Gianni Pittella" AFFILIATION="PSE">
(IT) Vážená pani predsedajúca, vážené dámy, vážení páni, pán komisár Špidla mal pravdu, keď povedal, že nedávne útoky na rómske osady v Ríme a Neapole boli veľmi závažnými incidentmi, a že ich musíme riešiť hľadaním odpovedí, ktoré Európy nezbavia viny, no na druhej strane z nej nespravia ani obetného baránka, a nebude v nich zaznievať diskriminačný a ponižujúci tón. Chcela by som sa ospravedlniť pánovi Romagnolimu, ktorý rečnil predo mnou. Podobné typy reakcií môžu vyvolať veľmi nebezpečnú atmosféru, ktorá by mohla prerásť v násilnosti a rasizmus.
<P>
Pán Zappalŕ, táto diskusia nie je žiadnym súdnym procesom voči Taliansku alebo jeho vláde. Pán komisár vyslal jasný signál spolupráce. Od talianskej vlády očakávame presvedčivé a konkrétne odpovede, ktoré by spĺňali dve základné požiadavky: integráciu a bezpečnosť. Mám tým na mysli prijatie, integráciu a bezpečnosť, ktoré by boli v súlade so zákonom a presadzované štátom, nie milíciami a civilnými hliadkami, ktoré nás vracajú späť do temného obdobia dejín našej krajiny, ktoré by sme neradi znovu zažili. Niektoré titulky v dnešných novinách zneli: "Európa začala súdny proces voči Taliansku", alebo "Súdruh Schulz, Berlusconiho nepriateľ, proti Taliansku". To je smiešne.
<P>
Chcel by som povedať, že Taliansko - krajina, o ktorej panuje vysoká mienka, a ktorá je milovaná pre svoje civilizované hodnoty - žiada Európu, aby splnila svoju úlohu pri posilňovaní bezpečnosti a podpore integrácie.
<SPEAKER ID="345" NAME="Marco Pannella" AFFILIATION="ALDE">
(IT) Vážená pani predsedajúca, vážené dámy, vážení páni, chcel by som povedať, že aj napriek závažnosti týchto incidentov, ktorú tu podľa mňa každý uznáva, prevláda v Taliansku a v Európe určitý spôsob myslenia a ignorancie tejto situácie, čo ma skutočne znepokojuje. Vždy je to chyba niekoho iného. Z toho dôvodu žiadam, aby sme boli sebakritickí a priznali si vinu. V Ríme a Neapole sme pri moci už 15 rokov! V týchto mestách, ako aj v celom Taliansku, sa začala vysielať hanebná televízna kampaň. Percento vysielacieho času, v ktorom sa odsudzujú zločiny a vytvára psychóza strachu, sa zvýšilo z 10 % až na 24 %.
<P>
Pani predsedajúca, chcel by som len povedať, že tam, kde neexistuje žiadna demokracia, nie je ani žiadne miesto pre Rómov, a dokonca ani pre Talianov. Taliansko nie je demokraciou, nedodržiavajú sa v ňom zásady právneho štátu. Môžeme začať z tohto bodu a môžeme bojovať, a tiež dúfať, avšak nie pomocou lacnej morálky, ktorú má až príliš mnoho z nás.
<SPEAKER ID="346" NAME="Elly de Groen-Kouwenhoven" AFFILIATION="Verts/ALE">
Vážená pani predsedajúca, hlboko ma sklamalo, že sa predseda Barroso nedostatočne angažoval v riešení rómskej otázky. V tomto parlamentnom období sme prijali dve spoločné uznesenia o Rómoch, prijali sme tiež správu o rómskych ženách, a uskutočnili sme niekoľko stretnutí s Európskou komisiou. Medzičasom však ešte vzrástla protirómska nálada a očividne aj verejná akceptácia rasizmu. Je najvyšší čas konať.
<P>
Spomínané útoky voči Rómom v Taliansku sú jasným príkladom vládou podporovaného rasizmu. Násilnosti páchané na rómskych obetiach v Taliansku mi pripomínajú protižidovské a protirómske pogromy z tridsiatych rokov minulého storočia. Politické taktiky pána Berlusconiho sa podobajú Miloševičovým etnickým čistkám v bývalej Juhoslávii.
<P>
Apelujem na vašu solidaritu a žiadam vás, aby ste vyvíjali tlak na Európsku komisiu a Radu, aby vypracovala rómsku politiku Európskej únie. Som presvedčená, že predsedníctvo EÚ zaregistruje túto diskusiu a bude sa ňou na najbližšom samite Európskej únie zaoberať s väčšou vážnosťou.
<SPEAKER ID="347" NAME="Roberta Angelilli" AFFILIATION="UEN">
(IT) Vážená pani predsedajúca, vážené dámy, vážení páni, aj ja by som chcela uviesť na pravú mieru akékoľvek nedorozumenia. Všetky násilné trestné činy a každú diskrimináciu je potrebné úplne jednoznačne odsúdiť. Danú situáciu však musíme náležite posúdiť a predovšetkým sa vyhnúť pokrytectvu, alebo, v tom horšom prípade, aj politickému zneužívaniu. Ospravedlňujem sa za svoju odmeranosť, chcela by som však umlčať pokusy mnohých dnešných rečníkov, ktorí sa snažili hodiť vinu za súčasnú rómsku situáciu v Taliansku na Silvia Berlusconiho.
<P>
Pán Veltroni a pán Bassolino toho zrejme vedia o vine dosť, predovšetkým pokiaľ ide o špinu a biedu v nezákonných rómskych osadách. Chcela by som však všetkých požiadať, aby sme sa usilovali konať zodpovedne a seriózne, pretože, po všetkých oneskoreniach a výzvach na riešenie tejto situácie, ktoré sa stretli s nezáujmom, tento prístup skutočne potrebujeme.
<P>
Potrebujeme zdvojnásobiť svoje úsilie, potrebujeme na chvíľu zabudnúť na to, že obyvatelia rómskych osád žijú v absolútne neľudských a neprijateľných podmienkach, potrebujeme zabudnúť na matku, ktorej takmer uniesli dieťa, a na rodinu pani Reggianiovej, ktorú pred necelým rokom znásilnili a zavraždili; týmto prípadom sa bohužiaľ zaoberal aj tento Parlament.
<P>
Naše návrhy, ktoré predkladáme už roky, sú veľmi jasné: boli zapracované do posledného uznesenia Európskeho parlamentu o situácii Rómov v Európskej únii aj do európskej stratégie v oblasti práv dieťaťa. Po prvé, vyriešiť problém rómskych osád, v ktorých v podstate neexistuje bezpečnosť a ochrana zdravia. Po druhé, navrhnúť drastické opatrenia, napríklad stratu rodičovských práv, pre rodičov, ktorí nútia svoje deti k žobraniu, prostitúcii a detskej práci. Po tretie, znížiť predčasné ukončenie školskej dochádzky u rómskych detí, ktoré sa v niektorých krajinách pohybuje až na úrovni 75 %. Po štvrté, lepšie využiť fondy Spoločenstva, ktoré by mali byť dostupné všetkým občanom rómskeho pôvodu, ktorí majú zamestnanie, chcú byť začlenení do spoločnosti a posielajú svoje deti do školy, a na druhej strane izolovať a repatriovať recidivistov.
<P>
Nakoniec by som chcela povedať, že túto výzvu adresujem celej Európskej únii, vzhľadom na to, že spomínané problémy sa týkajú všetkých členských štátov, medzi inými aj tých, ktoré sa v tejto súvislosti bohužiaľ nedávno zviditeľnili.
<SPEAKER ID="348" NAME="Umberto Guidoni" AFFILIATION="GUE/NGL">
(IT) Vážená pani predsedajúca, vážené dámy, vážení páni, vážený pán komisár Špidla, nedávne udalosti v Taliansku vo mne vyvolávajú obrovské obavy. Voči Rumunom a Rómom sa vytvorila atmosféra honu na čarodejnice, s veľkým počtom trestných výprav a podpálených osád. Talianska vláda vedie fanatickú bezpečnostnú kampaň, ktorá spochybňuje Európu, Schengenskú zmluvu aj slobodu pohybu v rámci Európskej únie.
<P>
Potrebujeme sa opätovne zaoberať bezpečnostnou otázkou z pohľadu zákonnej kultúry, voči ktorej nie je možné uplatňovať ustanovenia výnimočného stavu. Zásady právneho štátu si vyžadujú, aby bola zodpovednosť za zločiny pripisovaná jednotlivcom. Táto zodpovednosť nesmie sa prisudzovať celým skupinám. Opustenie tejto zásady vytvára nebezpečný precedens, ktorý povedie k obviňovaniu celých etnických skupín. Bezpečnostná požiadavka je oprávnená, nesmieme sa však uchýliť k jej zneužívaniu v podobe podnecovania nenávisti a xenofóbie pre dosiahnutie politických cieľov.
<P>
Talianska vláda by, namiesto toho, aby označovala nezákonné prisťahovalectvo za trestný čin, mala radšej účinnejšie využívať fondy Európskej únie vo svojich integračných politikách. V krátkosti, potrebujeme v tých správnych európskych podmienkach znovu otvoriť diskusiu o vyhosťovaní Rómov, a potvrdiť skutočnosť, že existujúce právne predpisy sa musia presadzovať, bez toho, aby sme tým spochybňovali právo občanov Európskej únie na slobodu pohybu. Ide totiž o nespochybniteľné právo európskeho občianstva.
<SPEAKER ID="349" NAME="Roberto Fiore" AFFILIATION="NI">
(IT) Vážená pani predsedajúca, vážené dámy, vážení páni, chcel by som povedať, že zo súčasnej situácie obviňujem vládu, ktorá celé dva roky umožňovala státisíckam ľudí vstúpiť na svoje územie a zároveň týmto ľuďom umožnila žiť v podmienkach absolútnej špiny a biedy, čím vytvorila novú triedu proletárov. Obvinení by mali byť aj tí, ktorí nepovažovali za potrebné zaviesť moratórium v čase, keď Rumunsko spolu s ďalšími krajinami vstupovalo do Európskej únie.
<P>
Domnievam sa, že Taliansko sa uprostred ďalších naliehavých problémov, akými sú napríklad odpadové hospodárstvo, zamestnanosť a bývanie, s týmto problémom nedokáže vysporiadať. Rómska otázka je neprekonateľný problém, vzhľadom na fakt, že táto "solidarita" má podobu osád - ako sme mohli vidieť vo včerajšom Porta a porta (talianskom programe o aktuálnom dianí, televíznych novinách) - ktoré sú teoreticky síce legálne, no dochádza v nich k sústavnému zneužívaniu detí, a hygienické podmienky sú doslova hrozné.
<P>
Jediná vec, ktorú môže Taliansko vo svojej súčasnej situácii urobiť - a ktorú musí Európa podporiť - je: po prvé, odložiť platnosť Schengenskej zmluvy vo vzťahu k Taliansku minimálne o šesť mesiacov. Vzhľadom na to, že Parlament priznáva, že rómsky problém je v súčasnosti v Taliansku skutočne naliehavý, by platnosť Schengenskej zmluvy mala byť odložená. Po druhé, vytvoriť v Taliansku rovnaké pravidlá pre nelegálne prisťahovalectvo a trestné činy, ako v ostatných krajinách. Po tretie, uskutočniť rokovania s Rumunskom, Bosnou, Macedónskom a Srbskom - inými slovami, s členskými krajinami EÚ aj s krajinami mimo Európskej únie - o humánnej repatriácii talianskej rómskej populácie.
<SPEAKER ID="350" NAME="Mario Mauro" AFFILIATION="PPE-DE">
(IT) Vážená pani predsedajúca, vážené dámy, vážení páni, chcel by som spochybniť slová pána Schulza, keď hovoril o tom, že si praje konštruktívny prístup k prijímaniu nevyhnutných pravidiel, ktoré musia Rómovia, tak, ako všetci ostatní, dodržiavať, ak sa chcú zúčastňovať na projekte koexistencie, ktorý nazývame Európskou úniou.
<P>
Sústavné porušovanie práv a dôstojnosti týchto ľudí, ako aj obete narastajúceho napätia v Taliansku počas posledných 18 mesiacov, sú príkladom protirečení zo strany vlád a inštitúcií, ktoré na jednej strane hlásajú porozumenie a na druhej strane nechajú žiť ľudské bytosti v špine a chudobe a umožnia, aby boli okrádaní, znásilňovaní a zabíjaní zločineckými skupinami.
<P>
Pán Schulz, dámy a páni, ak sme skutočne rozhodnutí nájsť riešenie, potom si priznajme nielen to, že vláda pána Prodiho padla, ale aj to, že ľavica a pravica sa musia usilovať jeden druhého akceptovať. To nám umožní lepšie zvládnuť tento problém, v ktorom by sme v opačnom boli držaní v šachu politikami starej školy a museli by sme odstrániť prízrak v podobe pána Berlusconiho, aby sme sa zbavili pocitu viny za svoje chyby. Ďakujem za pozornosť.
<SPEAKER ID="351" NAME="Adrian Severin" AFFILIATION="PSE">
Vážená pani predsedajúca, v Taliansku, v krajine, ktorá si zaslúži našu úctu a lásku, sa spojila populistická rétorika s extrémne pravicovými doktrínami s cieľom podnietiť nenávisť medzi etnikami, podporiť protirómske pogromy a pripraviť pôdu pre rasistické zákony. Fóbia z Rómov sa bizarným spôsobom skombinovala s fóbiou z Rumunov. Aj keď dôrazne protestujeme voči neľudskému správaniu a diskriminácii v Barme a v ďalších vzdialených miestach, počet poslancov EP, ktorí sa domnievajú, že udalosti v Taliansku si vyžadujú viac, než len umiernené jednominútové vystúpenie, včera len o šesť osôb prevýšil počet tých, ktorí si mysleli, že ide o udalosti, ktoré sa svojim charakterom trochu vymykajú priemeru.
<P>
Problém v Taliansku nie je rómskym alebo rumunským problémom, ako ho včera označil pán Daul. Rumuni a Rómovia sú iba obeťami. Rovnako aj Taliani. Udalosti a vývoj situácie v Taliansku sú len šokujúcim vyjadrením trendu, ktorý je prítomný aj na mnohých iných miestach Európy. Tento trend by sa mohol rozšíriť do celej Európy. Preto je tento problém európskym problémom. K tomu, aby sme tomuto problému zabránili, a aby sme vyriešili rómsku otázku, nepotrebujeme viac útlaku, ale viac integrácie. Nepotrebujeme viac polície, ale viac spravodlivosti, predovšetkým sociálnej spravodlivosti. Zároveň potrebujeme štáty, ktoré fungujú, médiá, ktoré nikdy nemiešajú dokopy kriminalitu a etnický pôvod, a Európsku úniu, ktorá dokáže prijať a rozvinúť skutočne komplexnú a odvážnu európsku stratégiu predovšetkým pre rómsku otázku, ale aj pre medzikultúrne vzťahy vo všeobecnosti. Ak v tejto skúške neuspejeme, potom sa neapolské plamene rozhoria po celej Európe.
<SPEAKER ID="352" NAME="Milan Horáček" AFFILIATION="Verts/ALE">
- (DE) Vážená pani predsedajúca, viac ako 10 miliónov Sintov a Rómov žije v Európskej únii na okraji spoločnosti. Desaťročie rómskej inklúzie, ktoré sa začalo v roku 2005, doteraz neprinieslo zásadné zlepšenie tejto situácie. Incidenty v Taliansku nám jasne ukazujú, že opatrenia proti vylúčeniu a diskriminácii, ktoré sa doteraz prijali, majú len malý účinok a vôbec sa nevykonávajú.
<P>
V januári sme znovu vyzývali na prijatie integračnej stratégie pre Rómov a dnes sme prerokovali a schválili rámcovú smernicu o nediskriminácii. Pogromy v rómskych oblastiach v Taliansku nám ukazujú, ako naliehavo potrebujeme skutočné a komplexné politické riešenie. Nepotrebujeme konfrontáciu. Skutočné začlenenie Rómov do našej spoločnosti by bolo pravým dôkazom, že demokracia, právny štát a ľudské práva tvoria základy, na ktorých je postavená Európska únia.
<SPEAKER ID="353" NAME="Mario Borghezio" AFFILIATION="UEN">
(IT) Vážená pani predsedajúca, vážené dámy, vážení páni, ako určite viete, je na občanoch našej krajiny, aby požiadali vládu o realistické, nie idealistické, riešenie kritického stavu v oblasti kriminality, vrátane rómskej kriminality.
<P>
Ochrana ľudských práv všetkými dostupnými prostriedkami - presne toto bolo potrebné vykonať v Ceute, no namiesto toho sme mohli byť svedkami konšpiračného mlčania medzinárodných socialistov. Súhlasíte so mnou, súdruh Schulz? Najdôležitejšie je ochraňovať poctivých ľudí pred nezákonným chovaním iných, vrátane Rómov. Ja osobne budem viesť kampaň, aby vláda mojej krajiny vyhlásila za trestný čin členstvo v gangu - gangu, ktorý má podobu typického rómskeho gangu dopúšťajúceho sa krádeží, vlúpaní, a dokonca aj závažnejších trestných činov.
<P>
Xenofobické násilie nie je charakteristickou črtou našich občanov, obzvlášť nie obyvateľov Kampánie a Neapola. Je znakom Camorry, proti ktorej musíme bojovať. Ľudia si žiadajú bezpečnosť, samozrejme bez toho, aby sa tým obmedzili humanitárne a solidárne opatrenia. Bezpečnosť je však najdôležitejšou prioritou a jej garancia je nesmierne dôležitá.
<P>
Prázdne reči Komisie nás nepresvedčili: talianski občania a občania celej Európy si žiadajú ochranu pred nekontrolovaným prisťahovalectvom a pred prílivom ľudí, ktorí sa nerozhodli emigrovať preto, aby si našli lepšiu prácu, ale aby páchali zločiny - ide o emigrujúcich kriminálnikov, nie o emigrantov, ktorí páchajú trestné činy.
<SPEAKER ID="354" NAME="Vito Bonsignore" AFFILIATION="PPE-DE">
(IT) Vážená pani predsedajúca, vážené dámy, vážení páni, zložitá situácia v oblasti zákona a poriadku a prirodzená reakcia verejnosti na početné prípady násilia, ktoré otriasli verejnou mienkou v mojej krajine, spôsobili, že talianska vláda prijala nové bezpečnostné opatrenia. Domnievam sa, že musíme rezolútne odmietnuť tvrdenia, ktoré označujú ustanovenia bezpečnostného balíka, o ktorom v súčasnosti rokuje talianska Rada ministrov, za diskriminačné, rasistické a nachádzajúce sa mimo hraníc vytýčených smernicami Spoločenstva.
<P>
Prísne opatrenia proti nelegálnemu zaberaniu majetku, vyhostenie migrantov bez vízového oprávnenia a vyššie tresty pre tých, ktorí sa dopúšťajú protispoločenských trestných činov - všetky tieto opatrenia sú v súlade s európskym právom. Taliansko je a zostane otvorenou krajinou s novou rozvíjajúcou sa integračnou politikou, už však nie je ochotné naďalej tolerovať prítomnosť nelegálnych prisťahovalcov na svojom území.
<P>
Vítame všetkých občanov EÚ aj štátnych príslušníkov z krajín mimo EÚ, za predpokladu, že dodržiavajú pravidlá pokojného spolunažívania. Všetci, Európska únia a jej 27 členských štátov, musia priložiť ruku k dielu. Zároveň musíme celú situáciu monitorovať s cieľom zabezpečiť dodržiavanie ľudských práv v celej Európe.
<SPEAKER ID="355" NAME="Claudio Fava" AFFILIATION="PSE">
(IT) Vážená pani predsedajúca, vážené dámy, vážení páni, ak dovolíte, budem sa pridržiavať faktov. Fakty nám hovoria, že vláda Silvia Berlusconiho opätovne zavádza do talianskeho právneho systému otázku rasy a systematickým porušovaním zakladajúcich zásad, na ktorých je postavená smernica 2001/38/ES, predovšetkým základnej zásady práva na slobodný pohyb osôb, veľmi rýchlo vytláča Taliansko na okraj Európskej únie
<P>
Chcel by som spomenúť len dva dôsledky tohto konania: prvý z nich sme mohli len pred niekoľkými dňami vidieť v Neapole, keď boli členovia Camorry vymenovaní za zástupcov orgánov činných v trestnom konaní a Molotovovými koktailami vyháňali každého, kto ešte zostal v mestských rómskych osadách. Druhý dôsledok sme dnes počuli od pána Romagnoliho, ktorý prišiel s návrhom, ktorého pôvod nie je možné nijako prikrášliť. Ide totiž o absolútne neoriginálny návrh: obnoviť, vybudovať alebo vytvoriť štát, do ktorého by boli umiestnení všetci rómski občania. Pamätám si totiž, že veľmi podobný návrh predložil v súvislosti s Rómami a židmi aj Goebbels v nacistickom Nemecku. Bolo to ešte pred vypuknutím vojny, v tridsiatych rokoch minulého storočia. Neskôr ideu tohto štátu Rómov a židov nahradili krematóriá. Presne taký je aj skutočný odkaz ukrytý za návrhom, ktorý sme dnes počuli.
<SPEAKER ID="356" NAME="Romano Maria La Russa" AFFILIATION="UEN">
(IT) Vážená pani predsedajúca, vážené dámy, vážení páni, pôvodne som chcel prehovoriť iba raz, no po vystúpení pána Favu musím samozrejme prehovoriť znovu. Pani predsedajúca, je mi to skutočne ľúto, ale na základe prejavov, ktoré tu dnes odzneli, sa domnievam, že táto diskusia sa niesla v znamení odsudzujúcich, obviňujúcich a kárajúcich útokov na členský štát a jeho vládu, ktorá bola zvolená výraznou väčšinou hlasov. Táto vláda je vinná jedine z toho, že nie je ľavicová, ako by si to poniektorí želali.
<P>
Nie je to naša vina, že Rómovia sú v Taliansku vnímaní takmer výlučne v spojitosti s trestnými činmi krádeží, lúpeží, únosu detí a žobrania. Toto je obraz, ktorý sa vytvoril o Rómoch v Taliansku, je to obraz, ktorý si Rómovia, aj napriek našim najlepším snahám, sami vytvorili. Ešte stále sa pokúšam nájsť v Taliansku takého rómskeho občana - zároveň vás chcem poprosiť, aby ste mi dali vedieť, ak niekoho takého poznáte - ktorý je legálne zamestnaný a platí dane.
<P>
Neobviňujte ma z rasizmu, buďte seriózni. Ja sa iba pokúšam brániť poctivých Európanov - buďte ticho a vráťte sa do svojej galérie, vráťte sa do svojej galérie! - pani predsedajúca, bol som prerušený. Neobviňujte ma z rasizmu, buďte seriózni. Ja sa iba pokúšam brániť poctivých Európanov a poctivých Rómov. Každý členský štát by mal dať na prvé miesto bezpečnosť svojich občanov, v opačnom prípade sa budú títo občania cítiť oprávnení sami vykonávať spravodlivosť.
<P>
Preto by som chcel na záver požiadať poslancov španielskeho parlamentu a španielskych poslancov Európskeho parlamentu, aby sa spamätali, boli ticho a radšej si viac upratali pred svojim vlastným prahom.
<SPEAKER ID="357" NAME="Predsedajúca">
Pán La Russa a pán Pannella, prosím vás, tu nie sme v talianskom parlamente, správajte sa slušne a prestaňte s tými gestami, rozumiete? Prestaňte, lebo inak zavolám zapisovateľov!
<SPEAKER ID="358" NAME="Csaba Sógor   -" AFFILIATION="PPE-DE">
(HU) Ďakujem Vám, pani predsedajúca. Vedomie, že po Tibete a Kosove sme sa dostali až na pôdu Európskej únie, ma napĺňa hrôzou. Nezabúdajme, že Rómovia sú štátnymi príslušníkmi Európskej únie, aj oni sú teda občanmi EÚ. Sociálne problémy a xenofóbia sú vždy navzájom prepojené. Veľmi by ma potešilo, keby naši socialistickí priatelia zdvihli svoje hlasy aj vtedy, keď socialista a bývalý komunistický kandidát na post ministerského predsedu, pán Walter Veltroni, bol ešte starostom, dožadoval sa deportácie nežiadúcich elementov a plietol si Rómov s Rumunmi.
<P>
Nesmieme tiež zabúdať, že otázka menšín má mnoho vrstiev: máme tu Rómov, nových prisťahovalcov a tiež národnostné menšiny, no všetci majú jednu spoločnú črtu v tom, že každá krajina Európskej únie musí nájsť riešenia na ich problémy. Minimálnym riešením by bolo zriadenie výboru pre ľudské práva menšín od roku 2009 a zabezpečenie jednotných právnych predpisov v celej Európskej únii.
<P>
Na záver by som chcel povedať niekoľko slov o preventívnej stratégii. Úlohou Európskej únie by nemalo byť len hasenie požiarov, namiesto toho musí zaujať postoj, že pokiaľ neexistuje sociálna bezpečnosť, dodržiavanie základných ľudských práv a kultúrna a územná autonómia menšín, neexistuje ani žiadna Európa. Ďakujem za pozornosť.
<SPEAKER ID="359" NAME="Enrique Barón Crespo" AFFILIATION="PSE">
(ES) Vážená pani predsedajúca, v prvom rade by som sa chcel poďakovať pánovi komisárovi Špidlovi za jeho veľmi jasný prejav a za rýchlosť, s akou Komisia na tieto udalosti zareagovala. Pani predsedajúca, dovoľte mi prehovoriť v mene bývalého poslanca Európskeho parlamentu, prvého španielskeho poslanca rómskeho pôvodu, ktorý bol zvolený pred pätnástimi rokmi, pána Juana de Dios Ramíreza Herediu, ktorý mi poslal list, ktorý by som vám teraz rád prečítal:
<P>
"Všetci ste určite veľmi dobre oboznámení so smutnými udalosťami, ktoré v posledných dňoch spôsobili toľko smútku stovkám nevinných rómskych rodín, ktoré sa stali obeťami rasistických útokov. My, Unión Romaní, si želáme túto diskusiu, aby nikto nemohol ignorovať fakt, že musíme za každú cenu brániť ľudské práva a vždy stavať zákon pred politické vášne.
<P>
My, európski Rómovia, veríme v Európu. Nikto neobhajoval Európu bez hraníc viac vytrvalo, ako práve Rómovia. Z toho dôvodu si myslíme, že zavádzanie svojvoľných obmedzení na slobodu pohybu osôb v rámci európskeho územia, by pre európsku integráciu, po ktorej tak veľmi túžime, znamenalo výrazný krok späť."
<P>
Pani predsedajúca, dovoľte mi na záver osloviť pána komisára Špidlu, ktorý pred troma rokmi tu, v tomto Parlamente, spoločne s pánom podpredsedom Frattinim predstavil plán, cestovnú mapu pre legálne prisťahovalectvo. Podľa môjho názoru odvádzal pán podpredseda Frattini vo funkcii komisára kvalitnú prácu a dúfam, že aj on pomôže vyriešiť súčasnú situáciu v Taliansku.
<SPEAKER ID="360" NAME="Magda Kósáné Kovács" AFFILIATION="PSE">
(HU) Ďakujem Vám, pani predsedajúca. V meste Neapol vyplávala so šokujúcou silou na povrch spoločenská realita, ktorá bola dočasne ukrytá pod maskou symptomatického manažmentu. V Európe zloženej z 27 krajín sa tento problém už viac nedá riešiť na úrovni členského štátu. Žiada si oveľa komplexnejšie opatrenia na úrovni Spoločenstva.
<P>
Tento problém sa netýka otázky vzťahov medzi národmi, alebo medzi starými a novými členskými štátmi, dokonca ani medzi rómskym a nerómskym obyvateľstvom. Táto kríza pomohla zviditeľniť beznádejnú situáciu, v ktorej žije jeden milión občanov Európskej únie, balansujúcich na okraji spoločnosti v predmestiach miest zasiahnutých nezamestnanosťou, žijúcich v núdzových príbytkoch a nehygienických podmienkach, usilujúcich sa bez povšimnutia o prežitie bez náležitej pomoci a vzdelávacích služieb.
<P>
Socialistická skupina v Európskom parlamente nezostala ticho. Podnikla konkrétne kroky a neviedla len prázdne reči. Zároveň vyhlásila, že obviňovať rómsku populáciu za súčasnú situáciu v oblasti verejnej bezpečnosti je v zjednotenej Európe neprijateľné.
<P>
To, do akej miery sa poučíme z udalostí, akými sú napríklad tie v Neapole, a akým najlepším spôsobom dokážeme použiť prostriedky Spoločenstva na nápravu problémov, záleží len na nás. Ako spravodajkyňa Európskeho parlamentu pre rómsku otázku ponúkam pánovi komisárovi našu spoluprácu, a žiadam svojich, kolegov poslancov a poslankyne tohto Parlamentu, aby nasledovali môj príklad.
<SPEAKER ID="361" NAME="Giuseppe Gargani" AFFILIATION="PPE-DE">
(IT) Vážená pani predsedajúca, vážené dámy, vážení páni, po tom, čo som si pozorne vypočul celú diskusiu, by som chcel predložiť svoje konečné stanovisko.
<P>
Prevažná časť diskusie sa nezaoberala správou pána komisára, ani návrhom pána Schulza, aby sme ignorovali konkrétne problémy alebo machinácie určitej krajiny - konkrétne Talianska - a zamerali sa na všeobecný problém, ktorým je - myslím si, že v tomto sa všetci zhodneme - otvorenosť a prejavenie solidarity voči tým, ktorí vstupujú na územie rôznych krajín, voči Rómom, ktorí majú bezpochyby špecifický problém, no zároveň aj bezpečnosť a zákonnosť, pretože bezpečnosť a zákonnosť podporujú otvorenosť a solidaritu, ktorú musíme prejavovať.
<P>
Mali sme odpovedať na otázku pána komisára, ktorá znela: "Čo môže Komisia urobiť?" Myslím, že pán Barón Crespo nedávno povedal, že Komisia môže s podporou Parlamentu vydávať usmernenia: európske smernice, v prípade ak sa transponujú. Presne ako v prípade odpadov, aj v tomto prípade - v prípade štátnych príslušníkov EÚ a občanov z krajín mimo EÚ - by mohla byť smernica vhodným riešením. Avšak, nie vtedy, ak Parlament, Komisia a Rada nebudú uplatňovať solidaritu, ak tento problém použijú na diskusiu, ktorá sa týka výlučne Talianska, a ktorá je manipulačná, vzhľadom na fakt, že vláda zastáva svoj post len niekoľko hodín, niekoľko dní.
<P>
Na druhej strane, ak celý Parlament začne prejavovať solidaritu - v súlade s víziou pána komisára - potom podľa mňa budeme schopní nájsť riešenie a dosiahnuť výsledky.
<SPEAKER ID="362" NAME="Ioan Mircea Paşcu" AFFILIATION="PSE">
Vážená pani predsedajúca, keď bolo Rumunsko ešte kandidátskou krajinou, prednášali nám okrem iných aj ľudia ako je bývalý komisár Frattini, a zdôrazňovali pritom absolútnu potrebu dodržiavania práv menšín, vrátane Rómov.
<P>
V súčasnosti, keď už sme členským štátom, sa mnoho rómskych občanov, európskych občanov, usadilo v iných krajinách, napríklad v Taliansku, a pripojilo sa k ďalším Rómom, ktorí tam už žili - niektorí z nich v osadách, ktoré existujú už 40 rokov.
<P>
Súhlasím s tým, že niektorí z nich sa dopustili trestných činov, za ktoré musia byť náležite potrestaní, ale zovšeobecňovanie a podnecovanie agresívnych a negatívnych nálad voči všetkým Rómom, vrátane šírenia nepravdivých správ v médiách, je jednoducho neprijateľné. Ak budeme tolerovať toto hrubé porušovanie kľúčových európskych hodnôt, ktorých sa tak radi dovolávame, a zatvoríme oči pred tými, ktorí sa ho dopúšťajú, potom vytvárame podmienky pre najhorší možný scenár, ktorý sa čoskoro úplne vymkne spod kontroly a prinesie nevyčísliteľné následky pre celú Európsku úniu.
<SPEAKER ID="363" NAME="Renate Weber" AFFILIATION="ALDE">
(RO) Podľa mňa sa táto rozprava mohla pokojne volať aj Závažné porušenia ľudských práv v Taliansku, vzhľadom na fakt, že sa v nej zaoberáme nedostatočnými krokmi zo strany talianskej vlády v súvislosti s neuveriteľným násilím, ktorému bola vystavená určitá konkrétna komunita. Toto násilie je bohužiaľ výsledkom rasistických prejavov, ktoré sa v posledných mesiacoch objavovali v časti talianskej tlači a zaznievali z úst popredných talianskych politikov, a ktoré nám pripomínajú najhoršie obdobia novodobých európskych dejín.
<P>
Talianska vláda má povinnosť odhaliť a postaviť pred súd páchateľov týchto násilných činov, a nechať rozhodnúť taliansku justíciu. V opačnom prípade talianska vláda závažným spôsobom porušuje článok 6 Zmluvy o Európskej únii. Neštátne subjekty a kriminálnici sa musia zodpovedať pred talianskou justíciou. Talianska vláda sa musí zodpovedať pred Európskou úniou. Presne v tomto duchu sa nesú ustanovenia článku 6.
<SPEAKER ID="364" NAME="László Tőkés" AFFILIATION="Verts/ALE">
(HU) Vážená pani predsedajúca, podľa odhadov žije v Rumunsku až niekoľko miliónov rómskych občanov. Namiesto toho, aby pre nich existovala zodpovedná sociálna a menšinová politika, ktorá by riešila ich neprijateľnú situáciu, sa však svet dozvedá o ich osude cez senzáciechtivé médiá. Aj my sme toho mohli byť svedkami v súvislosti s trestnými činmi, ktorých sa Rómovia dopustili v Taliansku.
<P>
Je skutočne poľutovaniahodné a úzkostné, že až šokujúcim udalostiam v Taliansku sa podarilo preraziť hranice sociálnej reakcie Európskeho parlamentu. Ešte smutnejšie je však to, že niektoré politické sily sa k týmto udalostiam stavajú ako k zasahovaniu do talianskych vnútroštátnych záležitostí a snažia sa z rómskej otázky vytĺcť politický kapitál.
<P>
Zároveň sa musíme postaviť proti verejným výrokom zo strany niektorých politických síl zameraným proti rumunským Rómom s cieľom podnecovať všeobecnú protirumunskú náladu. V prvom rade, súčasná situácia v Taliansku nie je talianskou vnútroštátnou záležitosťou, a nie je ani otázkou, ktorá sa týka výlučne rumunských Rómov. Je otázkou, ktorá sa týka všetkých rómskych občanov žijúcich v Európskej únii, a ktorá si vyžaduje a zároveň nás oprávňuje na viac, než len riešenia založené na individuálnom prístupe, prípadne symptomatickú nápravu.
<SPEAKER ID="365" NAME="Giusto Catania" AFFILIATION="GUE/NGL">
(IT) Vážená pani predsedajúca, vážené dámy, vážení páni, v Taliansku v súčasnosti prebieha politická a mediálna kampaň zameraná na očierňovanie prisťahovalcov a Rómov. Niekoľko talianskych poslancov, napríklad pán Fiore, pán Borghezio a pán La Russa, nám tu dnes odhalilo skutočnú tvár talianskej vlády, ktorá, ako sme všetci mohli na vlastné uši počuť, jasne povedala, že musíme oddialiť platnosť Schengenskej zmluvy, označiť nezákonné prisťahovalectvo za trestný čin a vyhostiť všetkých Rómov: v podstate tým prirovnáva Rómov k zločincom.
<P>
Toto je skutočná tvár talianskej vlády. Cieľ tejto kampane je jasný aj z faktu, že vláda len nedávno ohlásila vymenovanie osobitného rómskeho komisára. Následne, namiesto toho, aby boli zatknuté osoby zodpovedné za podpálenie rómskych osád v Taliansku, došlo k záťahom na Rómov. Výroky podobné tým, ktoré sme tu dnes mohli počuť, často zaznievajú z úst ministrov talianskej vlády.
<P>
Práve z tohto dôvodu máme túto diskusiu až teraz, pani Muscardiniová, a nemali sme ju už skôr. Stačí povedať už len jednu vec, ktorou zároveň skončím: v Taliansku žije 200 000 Rómov. Osemdesiattisíc z nich má taliansku štátnu príslušnosť. Spomedzi zvyšných 120 000 sa až 50 000 narodilo v Taliansku. Ak by sme im udelili talianske občianstvo, pravdepodobne by sme tým vyriešili veľkú časť rómskeho problému v Taliansku.
<SPEAKER ID="366" NAME="Vladimír Špidla">
člen Komisie. - (CS) Vážené dámy, vážení páni, ďakujem vám za možnosť vystúpiť po vypočutí vašej diskusie. Dovoľte mi uviesť len niekoľko veľmi krátkych poznámok. Európske dejiny úplne jasne ukazujú, že rasizmus, etnická nenávisť a intolerancia viedli vo všetkých prípadoch skôr či neskôr ku katastrofe. Ten, kto sa z týchto dejín nepoučí, ich musí čas od času prežiť znova. Odpoveďou Európy na lekciu, ktorú nám udelili dejiny, je koncepcia ľudských práv. Ľudské práva sú nedeliteľné a musia byť chránené všetkými ústavnými systémami na ktoromkoľvek území Európy a v ktoromkoľvek štáte. Myslím si, že je povinnosťou každého členského štátu venovať dostatočné úsilie plneniu týchto svojich povinností.
<P>
Dovoľte mi však uviesť ešte jedno konštatovanie. Dnes dopoludnia sme diskutovali o chudobe a sociálnom vylúčení. Pravdou je, že chudoba v Európe je veľmi individualizovaná, a až na jednu jedinú výnimku veľmi súvisí s osobnými okolnosťami. Ak ste príslušníkom rómskej menšiny, a to prakticky kdekoľvek v Európe, nachádzate sa, až na niektoré výnimky, v postavení sociálneho vylúčenia a chudoby. Taká je proste skutočnosť. Na druhej strane je zrejmé, že situácia rómskych občanov nie je vo všetkých štátoch rovnaká, a že môžeme zaregistrovať projekty a postupy, ktoré sú účinné, a ktoré zlepšujú ich situáciu. Z diskusie tiež veľmi jasne vyplynulo, že situácia menšín je veľmi komplexná, a ako som sa vyjadril vo svojom úvodnom vystúpení, musia sa ňou v prvom rade zaoberať členské štáty. Nepochybne je to však aj úloha Európskej únie a Európskej komisie, preto som veľmi rád, že už v júni tohto roku budeme Európskej rade predkladať určitý koncepčný dokument, ktorý sa pokúsi revidovať našu doterajšiu politiku, ktorá je, dámy a páni, neúčinná. Bohužiaľ je to tak, a vyžaduje si to naše veľké a zásadné úsilie.
<P>
Myslím si, že z tejto diskusie tiež veľmi zreteľne vyplynulo, aké jednoduché je premeniť takéto extrémne otázky na politické nástroje. Jednou z povinností všetkých demokratických síl je zabrániť takejto manipulácii, ktorá znemožňuje akýkoľvek účinný prístup.
<P>
Dámy a páni, ďakujem vám za vyjadrenie vašich názorov. Myslím si, že veľmi jasne ukázali mnohotvárnosť tejto otázky. Snáď ešte jedna posledná poznámka. Zaznela tu dnes široká škála názorov, pričom s mnohými z nich nemôžem súhlasiť. To je samozrejmé, presne tak, ako by niektorí z vás nesúhlasili s mojimi názormi. Zaznel tu však aj jeden, ktorý je úplne neprijateľný. Neviem, ktorý z poslancov ho predniesol, ale myslím si, že ste ho aj vy zaznamenali.
<SPEAKER ID="367" NAME="Predsedajúca">
Rozprava sa skončila.
<P>
Ďakujem Vám, pán komisár. Prajem si, aby sme o tejto otázke dokázali diskutovať pokojne, humánne a dôstojne, presne ako to často spomína pán predseda Pöttering.
<P>
Pán Romagnoli, nezabudla som na Vás. Podali ste žiadosť na základe článku 145, ktorá je osobná, preto budete mať možnosť prehovoriť po skončení rozpravy, to znamená teraz. Máte jednu minútu. Chcem Vám len pripomenúť, že na základe článku 145 sa nesmiete dotknúť podstaty diskusie, smiete len vydať vyhlásenie k osobnej veci alebo poznámke, o ktorej si myslíte, že Vám bola neprávom prisúdená.
<SPEAKER ID="368" NAME="Luca Romagnoli" AFFILIATION="NI">
(IT) Vážená pani predsedajúca, vážené dámy, vážení páni, podľa mňa by táto sála mala byť miestom slobodnej a intelektuálnej diskusie, nedá sa to však dosiahnuť, ak budeme tolerovať nezdvorilosť a urážky, ktoré nie sú nijako podložené.
<P>
Osobne som vždy odsudzoval a stále odsudzujem všetky formy násilia a diskriminácie páchané voči jednotlivcom aj voči spoločenstvám v ktoromkoľvek čase. Domnievam sa však, že ak prisúdime právo na sebaurčenie Palestínčanom, potom ho musíme uplatňovať aj voči ostatným, a presne toto som mal na mysli, keď som vyjadril svoj názor na rómsku otázku.
<P>
Je mi ľúto, že niekto moje slová prekrútil. Je mi tiež ľúto, že niektorí poslanci a poslankyne tohto Parlamentu sa v súvislosti s mojou osobou vyjadrovali spôsobom, ktorý si nezaslúžim, a každý, kto ma pozná, mi to dosvedčí. Nikto tu nechce spochybňovať ľudské práva. Dámy a páni, nie som žiadny rasista ani xenofób, trvám však na práve na sociálny poriadok, ktoré by mal obhajovať každý, a na práve Talianska na absolútnu zvrchovanosť.
<SPEAKER ID="369" NAME="Predsedajúca">
Bola predložená ešte jedna žiadosť. Sekretariát túto záležitosť skúma, pretože nebolo uvedené, o aký druh žiadosti ide. Ako viete, k tejto rozprave sa neviaže žiadne uznesenie ani hlasovanie.
<SPEAKER ID="370" NAME="Reinhard Rack" AFFILIATION="PPE-DE">
- (DE) Vážená pani predsedajúca, úplne chápem, že často nie je možné umožniť každému záujemcovi prehovoriť využitím postupu "catch the eye".
<P>
Nerozumiem však, prečo by sa v takom prípade mal prideľovať čas na prejav každej politickej skupine. Tento postup výrazným spôsobom narušuje rozdelenie politických síl v Európskom parlamente. V podstate to znamená, že malé politické zoskupenia dostávajú opakovane oveľa viac priestoru, než im prináleží, vzhľadom na ich percentuálne zastúpenie v Parlamente. Ide o legitímny politický problém, ktorý však ustanovenia o postupe "catch the eye" v rokovacom poriadku zabudli zohľadniť.
<P>
Chcel by som tiež požiadať, aby sme v budúcnosti, keď niekto požiada o slovo v súlade s rokovacím poriadkom, tejto osobe skutočne poskytli priestor pre prednesenie svojho prejavu.
<SPEAKER ID="371" NAME="Predsedajúca">
Zostáva nám ešte päť minút vymedzeného rečníckeho času. Toto rozhodnutie bolo prijaté na Konferencii predsedov, a ide teda o správne množstvo času. Vaše pripomienky však beriem do úvahy.
<P>
Písomné vyhlásenia (článok 142)
<SPEAKER ID="372" NAME="Titus Corlăţean  " AFFILIATION="PSE">
písomne. - (RO) Nárast násilia proti rómskym prisťahovalcom a rómskemu obyvateľstvu v Taliansku je priamym dôsledkom extrémistických prejavov fašistického typu, podporovaných pravicovými a extrémistickými pravicovými stranami v nedávno ukončenej predvolebnej kampani v Taliansku.
<P>
Talianske orgány by mali vziať do úvahy skutočnosť, že legislatívne pozmeňujúce a doplňujúce návrhy, ktoré hodlajú prijať, musia dôsledne dodržiavať európske normy a nesmú umožňovať žiadne hromadné vyhostenia alebo naďalej podporovať xenofóbny postoj k občanom Spoločenstva usídleným v Taliansku.
<P>
Hlavný problém v skutočnosti nesúvisí s kriminalitou. Tento problém sa týka osobnej zodpovednosti a ako taký by ho mala talianska justícia sankcionovať podľa talianskych právnych predpisov. Prioritou je koherentná politika integrovania do talianskej spoločnosti a podpora talianskeho štátu, vrátane využívania európskych fondov v tejto oblasti.
<P>
Ľutujeme predchádzajúce stanovisko liberálnej vlády v Bukurešti a skupiny ALDE v Európskom parlamente, ktoré odmietli predĺženie mandátu európskemu komisárovi pre otázky menšín v Európe, vrátane otázok súvisiacich s rómskym obyvateľstvom, ktorého vymenovalo Rumunsko.
<P>
Rumunsko tak stratilo dôležitú politickú páku a možnosť vytvárať európske riešenia týkajúce sa otázky integrovania rómskeho obyvateľstva do európskej spoločnosti.
<SPEAKER ID="979" NAME="Corina Creţu" AFFILIATION="PSE">
písomne. - (RO) Vítam skutočnosť, že Európsky parlament sa rozhodol zorganizovať rozpravu o situácii rómskej komunity v Taliansku. Je to signál, že sa začal chápať skutočný rozmer tohto problému: európsky rozmer. Otázka Rómov je taká zložitá, že konkrétne riešenie historicky podmienenej situácie môže zabezpečiť iba mobilizácia energií celej Európskej únie. Preto potrebujeme stratégiu a spoločné opatrenia na kontinentálnej úrovni. Žiadam kompetentných komisárov, aby v tejto súvislosti urýchlene navrhli pracovný plán.
<P>
Domnievam sa tiež, že povinnosťou európskych fór je zaujať pevný postoj k spôsobu, akým talianske orgány chápu uplatňovanie mimoriadnych opatrení. Podpaľovanie rómskych osád, nočné výpravy, zatýkanie bez zatykača a hrozby mobilizáciou armády v boji proti zločinu - to všetko v 21. storočí odráža atmosféru bolestivej netolerancie a predstavuje nebezpečnú situáciu pre budúcnosť EÚ.
<P>
Ak pristúpime k prijímaniu zákonov o etnickej a rasovej neznášanlivosti, som presvedčená, že povinnosťou EÚ je zvážiť prijatie možných sankcií proti vládam, ktoré porušujú základné hodnoty zjednotenej Európy.
<SPEAKER ID="373" NAME="Rovana Plumb  " AFFILIATION="PSE">
písomne. - (RO) Nedávne udalosti v Taliansku a xenofóbny postoj zástupcov pravicových a extrémnych pravicových strán, ktoré vytvorili novú vládu, proti Rómom dokázal, že v roku 2008 sú v Európe, žiaľ, prítomné prejavy a činy fašistického charakteru.
<P>
Kriminalizovanie etnickej skupiny je mimoriadne nebezpečné, ako aj skutočnosť, že politici a masmédiá spôsobom informovania o trestných činoch spáchaných Rómami podporujú myšlienku, že všetci zločinci pochádzajú z rómskeho obyvateľstva. Kriminalita je individuálna a treba ju trestať v súlade s právnymi predpismi talianskeho štátu.
<P>
Nárast násilia proti rómskemu obyvateľstvu v Taliansku v slovách aj v skutkoch je v dôsledku jeho možných následkov európskym problémom a jeho riešenie spočíva v politike talianskych orgánov zameranej na sociálnu integráciu Rómov. Európska únia poskytuje mnohé fondy na financovanie týchto programov sociálnej integrácie, ktoré talianske orgány výkonnej moci môžu a mali by využívať.
<P>
Po druhé, exekutíva Spoločenstva by mala prijať opatrenia týkajúce sa diskriminácie určitých etnických skupín na talianskom trhu práce, pretože v tejto chvíli je Taliansko ďaleko od dosiahnutia cieľa úplnej zamestnanosti.
<SPEAKER ID="374" NAME="Theodor Dumitru Stolojan" AFFILIATION="PPE-DE">
písomne. - (RO) Vítam stanovisko, ktoré vyjadrila Európska komisia prostredníctvom hlasu európskeho komisára pána Vladimíra Špidlu, odsudzujúce násilia proti Rómom, bez ohľadu na to, kde k nemu dochádza.
<P>
Zdôrazňujem tiež potrebu európskej stratégie v oblasti začlenenia rómskeho obyvateľstva do hospodárskeho, spoločenského a politického života tej európskej krajiny, v ktorej žijú.
<P>
Ak nebudeme mať takúto európsku stratégiu, každá krajina sa bude občas pokúšať riešiť problémy s rómskym obyvateľstvom použitím politík a prostriedkov, ktoré nie sú zlučiteľné so základnými ľudskými právami, voľným pohybom ľudí v európskom priestore. Preto pripomínam Európskej komisii, že v novembri 2007 Európsky parlament schválil uznesenie o Európskej rómskej stratégii.
<P>
Rumunsko, moja vlasť, vynaložilo veľké úsilie na začlenenie rómskeho obyvateľstva. Začali sa objavovať výsledky, ale posúdenie účinnosti prebiehajúcich programov si vyžaduje omnoho viacej času. Z týchto programov uvediem najmä prípravu odborníkov spomedzi rómskeho obyvateľstva pre verejnú správu a políciu, zníženie predčasného ukončenia školskej dochádzky rómskych detí ako aj ich začlenenie do univerzít.
<SPEAKER ID="978" NAME="Silvia-Adriana Ţicău" AFFILIATION="PSE">
písomne. - (RO) Jednou zo základných zásad Európskej únie je voľný pohyb osôb. Priestor slobody, bezpečnosti a spravodlivosti by mal zaistiť bezpečnosť a najmä rešpektovanie práv všetkých európskych občanov.
<P>
Súčasná situácia rómskeho obyvateľstva v Taliansku spochybňuje práve spoločné základné hodnoty, na ktorých spočíva budovanie Európy. Charta základných práv Európskej únie bola podpísaná a prijatá 14. decembra 2007. Európska únia uznáva hodnoty uvedené v článku 6 tejto charty, v ktorom sa uvádza, že "Únia je založená na nedeliteľných a univerzálnych hodnotách ľudskej dôstojnosti, slobody, rovnosti a solidarity" a "Do stredobodu svojej činnosti stavia človeka, a to zavedením občianstva Únie a vytvorením priestoru slobody, bezpečnosti a spravodlivosti". V článku 19 Charty základných práv Európskej únie sa tiež výslovne uvádza, že hromadné vyhostenia sú zakázané.
<P>
Žiadam taliansku vládu, aby zabezpečila dodržiavanie práv a bezpečnosť rómskeho obyvateľstva v Taliansku. Žiadam taliansku vládu, aby podnikla kroky proti akýmkoľvek formám diskriminácie na základe štátnej alebo etnickej príslušnosti.
<P>
Žiadam Komisiu, aby ako ochrankyňa zmlúv prísne sankcionovala porušovanie základných práv európskych občanov a nedovolila prijímanie zákonov a opatrení, ktoré by obmedzovali voľný pohyb osôb.
