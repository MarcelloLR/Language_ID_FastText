<CHAPTER ID="005">
Spolupráca osobitných zásahových jednotiek členských štátov (rozprava)
<SPEAKER ID="044" NAME="Predsedajúci">
Ďalším bodom je rozprava o správe pána Françu v mene Výboru pre občianske slobody, spravodlivosť a vnútorné veci o iniciatíve Rakúskej republiky týkajúcej sa prijatia rozhodnutia Rady o zlepšení spolupráce medzi osobitnými zásahovými jednotkami členských štátov Európskej únie v krízových situáciách (15437/2006 - C6-0058/2007 -.
<SPEAKER ID="045" NAME="Armando França">
spravodajca. - (PT) Tvár starej Európy sa zmenila. Európska únia s 27 členskými štátmi a takmer 500 miliónmi obyvateľov dnes čelí zložitým a podnetným výzvam, ktoré vyžadujú, aby sme prijali ešte širší pohľad na svet a postoj, ktorý veľmi pozorne dbá na otázky, akými sú napríklad zachovanie mieru, bezpečnosť, stabilita, sloboda a presadzovanie demokracie. Tajomstvom veľkolepého vládnutia je, že musíme vedieť, akú veľkú časť budúcnosti možno uviesť do prítomnosti - vďaka múdrosti Victora Huga sa toto tvrdenie stalo nesmrteľným. Preto je tiež zámerom a hlavnou výzvou tejto správy výzva na zaistenie bezpečnosti osôb a majetku na území Európskej únie. Zároveň ide tiež o otázku, ktorá sa týka každodenného života občanov Európy. Hovorím o bezpečnosti, konkrétne dnes a zajtra, každý deň, na uliciach, v práci, vo voľnom čase a doma, na pevnine, na mori a vo vzduchu. Práve bezpečnosť nášho spoločného priestoru, bez toho, aby bola vynútená, tvorí vo vyváženej spoločnosti základ slobody a zaručuje ju.
<P>
Sloboda je základným kameňom, základnou hodnotou Európskej únie. Bezpečnosť je nástrojom, ktorý slúži pre zabezpečenie blahobytu, zaručuje stabilitu a chráni slobodu. Sloboda ako hodnota a bezpečnosť ako nástroj sú nevyhnutnými súčasťami európskeho projektu. Iniciatíva Rakúskej republiky, ktorú prijalo portugalské predsedníctvo a na základe ktorej vzniklo rozhodnutie Rady, zabezpečuje zlepšenie spolupráce medzi osobitnými zásahovými jednotkami Európskej únie v krízových situáciách. Ide o dobrú a potrebnú iniciatívu. Táto iniciatíva tiež dopĺňa Prümskú zmluvu, ktorá zabezpečuje spoluprácu iba v prípade prírodných katastrof alebo vážnych nehôd. V správe, ktorú som predložil, navrhujeme 11 pozmeňujúcich a doplňujúcich návrhov k návrhu rozhodnutia, ktorým sa tiež ustanovuje minimálny všeobecný rámec možnej spolupráce v krízových situáciách spôsobených človekom, únosoch, teroristických útokoch a podobne. Ide teda o krízové situácie spôsobené človekom, ktoré predstavujú vážne priame fyzické ohrozenie osôb, majetku, infraštruktúry alebo inštitúcií.
<P>
Podľa návrhu existuje vždy možnosť spolupráce v oblasti výcviku, prípravy a činnosti osobitných zásahových jednotiek. Členské štáty môžu, ale nemusia požiadať o spoluprácu, pričom je potrebné stanoviť, o aký druh pomoci žiadajú. Účinnosť a rýchlosť zásahov bude vždy závisieť od miery pripravenosti, koordinácie, prepojenia a jestvovania jednotných metód v pracovnom postupe (modus operandi) zásahových jednotiek. Preto navrhujem, po prvé, možnosť spoločnej odbornej prípravy a výcviku a po druhé, aby boli odborná príprava a výcvik financované z rozpočtu Európskej únie podľa článkov 30, 32 a 34 Zmluvy o Európskej únii. Dovoľte mi tiež zdôrazniť, že z nášho hľadiska musia byť pravidlá občianskoprávnej a trestnoprávnej zodpovednosti vzťahujúce sa na prípady spoločných operácií rovnaké ako v rozhodnutí z Prüm.
<P>
Pán predsedajúci, kolegovia poslanci, toto rozhodnutie Rady je veľmi dôležité. Predstavuje spoločné riešenie spoločných otázok a hrozieb, ktorým musia čeliť všetky členské štáty. Toto riešenie vyzdvihuje základnú spoluprácu v oblasti prípravy a reagovania na krízové situácie spôsobené človekom, ktoré sú vždy neočakávané, ale vždy existuje možnosť, že nastanú. Nakoniec by som chcel poukázať na inštitucionálnu a technickú spoluprácu, ktorá mi bola poskytnutá. Dovoľte mi poďakovať sa za ňu. Rád by som tiež upozornil na pozmeňujúce a doplňujúce návrhy vypracované pánom Díaz de Merom, pánom Demetrioum a pani Iotovou, ktoré vylepšili a obohatili návrh správy, ktorú som predložil.
<SPEAKER ID="046" NAME="Franco Frattini">
podpredseda Komisie. - Pán predsedajúci, už od samého začiatku som podporoval túto rakúsku iniciatívu, ktorú veľmi dobre opätovne rozbehlo portugalské predsedníctvo.
<P>
Pevne verím, že praktická a operačná spolupráca medzi špeciálnymi zásahovými jednotkami v Európskej únii je veľmi dôležitá pre zaoberanie sa situáciou, ktorá nás ohrozuje.
<P>
Chcel by som sa najprv poďakovať spravodajcovi, pánovi Françovi, za vynikajúcu prácu, ktorú odviedol na tomto spise, a tiež by som chcel poďakovať Výboru pre občianske slobody, spravodlivosť a vnútorné veci ako celku, za veľmi užitočné pozmeňujúce a doplňujúce návrhy, ktoré sú obsiahnuté v správe.
<P>
Vítam pozmeňujúce a doplňujúce návrhy zo strany Parlamentu, ktorých cieľom je zlepšenie iniciatívy. Chcel by som len spomenúť pozmeňujúce a doplňujúce návrhy, aby sme si boli istí, že nedochádza k žiadnemu prekrývaniu s rozhodnutím z Prüm alebo s otázkami súvisiacimi s doladením ustanovení o zodpovednosti alebo s opätovným vymedzením a objasnením pojmu "krízové situácie” alebo s pozmeňujúcim a doplňujúcim návrhom súvisiacim s možnosťou získania financovania pre spoločné projekty.
<P>
Mali by sme mať na pamäti, že špeciálne zásahové jednotky momentálne pôsobia pod sieťou ATLAS. Vykonávajú spoločnú prípravu a tréning a my tieto projekty financujeme. Tieto aktivity z nášho rozpočtu financujeme od roku 2006 a môj návrh pre rok 2008 je zvýšiť financovanie pre ATLAS na 900 000 EUR.
<P>
Na záver by som chcel znovu zopakovať, že podporujem túto správu, a že si v súvislosti s týmto materiálom veľmi želám rýchly postup ako aj jeho rýchle prijatie Radou.
<SPEAKER ID="047" NAME="Mihael Brejc">
v mene skupiny PPE-DE. - (SL) Toto rozhodnutie o spolupráci medzi osobitnými zásahovými jednotkami členských štátov v krízových situáciách je jedným z mnohých dokumentov, ktoré by mali zvýšiť pripravenosť a schopnosť členských štátov primerane reagovať na krízové situácie, napríklad na teroristické činy. Konanie v krízových situáciách a v boji proti terorizmu je zložitá úloha, ktorá vyžaduje dobrú spoluprácu medzi členskými štátmi.
<P>
V oblasti stanovenia politických a právnych základov a prijatia praktických preventívnych opatrení sa vykonalo už mnoho. Zatiaľ sme si však primerane neporadili s príčinami a podstatou terorizmu. Preto opakujem moje odporúčanie, aby Rada a Komisia venovali viac pozornosti príčinám a podstate terorizmu. Prvé kroky, ktoré sa v oblasti výmeny informácií urobili, boli taktiež dobré, no nepostačujú. Problém je zatiaľ v tom, že existujú závažné formálne prekážky, ktoré by vznikli, ak by členský štát v krízovej situácii, povedzme v prípade teroristického útoku, požiadal iný členský štát o pomoc.
<P>
Aby sme mohli v krízových situáciách konať účinnejšie, je potrebné, aby orgány členských štátov navzájom spolupracovali. Najmä je potrebné, aby sa osobitné jednotky členských štátov navzájom poznali a aby vzájomne spolupracovali. Toto rozhodnutie otvára priestor na spoluprácu v prípade najzávažnejších teroristických činov, t. j. v skutočných krízových situáciách. Rozhodnutie umožňuje, aby členský štát poskytol pomoc prostredníctvom svojich osobitných jednotiek v prípade, že ho o to iný členský štát požiada. V žiadnom prípade to neohrozí zvrchovanosť tohto členského štátu, jeden členský štát jednoducho pomôže inému členskému štátu. Táto skutočnosť je dôležitá nielen z hľadiska praktických okolností, ale aj preto, že sa ňou presadzuje jedna zo základných hodnôt Európskej únie - solidarita. Skupina, v ktorej mene sa vyjadrujem, podporuje toto rozhodnutie. Dúfame, že bude podporené výraznou väčšinou hlasov. Dovoľte mi poďakovať sa spravodajcovi, pánovi Françovi, za dobre odvedenú prácu.
<SPEAKER ID="048" NAME="Bogusław Rogalski" LANGUAGE="PL">
Pán predsedajúci, pri diskusii o návrhu legislatívneho uznesenia, ktoré sa týka iniciatívy Rakúskej republiky na účely prijatia rozhodnutia Rady o zlepšení spolupráce medzi osobitnými zásahovými jednotkami členských štátov Európskej únie v krízových situáciách, musíme pamätať na to, že žiaden členský štát nemá k dispozícii všetky prostriedky, zdroje a odborné vedomosti potrebné na účinné riešenie všetkých možných druhov rozsiahlych hrozieb a krízových situácií, ktoré si vyžadujú osobitný zásah. Možnosť požiadať o pomoc iný členský štát môže mať preto rozhodujúci význam. Je to obzvlášť dôležité predovšetkým v boji proti terorizmu, organizovanému zločinu a cezhraničnej trestnej činnosti a v prípade katastrof a vážnych nehôd.
<P>
Dúfam tiež, a na to treba pamätať, že pozmeňujúci a doplňujúci návrh Parlamentu zavedie dôležitú ochranu proti neoprávnenému rozšíreniu týchto zjednodušených pravidiel spolupráce "analogicky" v súčinnosti s agentúrami tretích krajín, aby sa tak zabránilo zneužívaniu, napríklad v prípade pochybných zásahov, a aby takého zásahy neboli v rozpore s právami členských štátov.
<SPEAKER ID="049" NAME="Athanasios Pafilis">
v mene skupiny GUE/NGL. - (EL) Pán predsedajúci, cieľom iniciatívy Rakúskej republiky a správy Komisie je ďalšie posilnenie spolupráce medzi osobitnými zásahovými jednotkami členských štátov Európskej únie a organizovanie spoločných operácií v každom členskom štáte, údajne z dôvodu boja proti teroristickým útokom. Tieto operácie sú zahrnuté už v Prümskej zmluve, podľa ktorej môžu policajné sily úplne slobodne zasahovať a vykonávať sledovanie na území každého členského štátu aj s použitím zbraní.
<P>
Už niekoľko rokov je Európska únia živnou pôdou pre "hystériu z teroru", neistotu a strach z neviditeľného nepriateľa. Údajne z dôvodu boja proti tomuto nepriateľovi dochádza k drastickému obmedzovaniu základných ľudských práv a demokratických slobôd.
<P>
Ale kto je skutočným nepriateľom Európskej únie? O terorizme sa hovorí už mnoho rokov, ale v skutočnosti sa Európska únia snaží ochraňovať svoje politiky a chrániť svoj hospodársky a politický systém proti protestom zo strany pracujúcich. Samotná správa to v skutočnosti priznáva. Všetko, čo sa v správe hovorí o terorizme a podobných záležitostiach, je len v teoretickej rovine. Touto správou sa legalizujú zásahy a spoločné policajné operácie aj v prípade, ako tvrdí správa, že existuje len dôvodné podozrenie, že bola spáchaná trestná činnosť, alebo že je ohrozený majetok štátnej infraštruktúry alebo majetok vo vlastníctve organizácií, alebo že existuje hrozba bližšie neurčenej trestnej činnosti. Práve toto zámerne nejasné znenie môže byť využité na zdôvodnenie zásahu. Môže dokonca potlačiť tradičné formy, ktorými sa ľudia mobilizujú, alebo ktorými protestujú, ako napríklad symbolické zabratie ciest a verejných budov, rozsiahle štrajky a organizovanie štrajkových zhromaždení.
<P>
Takýto je, podľa nášho názoru, cieľ predloženej správy, a preto s ňou nesúhlasíme. Sme proti tejto správe. Hlasujeme proti iniciatíve a správe, a vyzývame občanov, aby si chránili svoje osobné a demokratické práva.
<SPEAKER ID="050" NAME="Andreas Mölzer" AFFILIATION="NI">
- (DE) Pán predsedajúci, zhodneme sa na tom, že odborníci, ktorí sú schopní vykonať nebezpečné úlohy, sú z hľadiska bezpečnosti hodnotným prínosom. Zhodneme sa tiež na tom, že plánovaná a zlepšená spolupráca je v prípade teroristickej hrozby výhodná. Súčasná situácia je v niektorých oblastiach alarmujúca práve kvôli stúpajúcej miere zločinnosti. Zatvárajú sa policajné stanice a znižujú sa stavy osobitných jednotiek, zatiaľ čo musíme stále viac bojovať proti čoraz bezohľadnejším zločineckým skupinám, ktoré si radostne mädlia ruky vždy, keď sa otvorí nová hranica. V tejto situácii sa Európska únia stále usiluje, aby bolo pre zodpovedných občanov čo možno najzložitejšie chrániť sa zbraňami. Európska únia, prostredníctvom svojich scestných multikultúrnych vízií, prispela ku vzniku spoločnosti mnohých zločinov, v ktorej existujú oblasti, kam je lepšie nechodiť, pričom skon k násiliu sa zvyšuje.
<P>
Je, samozrejme, dôležité, aby sa popri boji proti teroristickým činom nezabúdalo na boj proti trestnej činnosti. Myslím si, že by sme mali skončiť s nezmyselným presúvaním policajtov do protiteroristických jednotiek a s rušením fungujúcich osobitných jednotiek, len aby sme vytvárali nové osobitné jednotky - napríklad na boj proti mládežníckym gangom.
<SPEAKER ID="051" NAME="Hubert Pirker" AFFILIATION="PPE-DE">
- (DE) Pán predsedajúci, pán komisár, na rozdiel od predchádzajúcich rečníkov vítam túto iniciatívu. V úvode by som uviedol príslovie: "Na dobré veci si treba počkať!" Chcem tým povedať, že iniciatíva Rakúskej republiky vychádza z iniciatívy štátnych predstaviteľov a predsedov vlád z roku 2004. Rieši otázku, ako možno každý členský štát čo najlepšie podporiť poskytnutím osobitných jednotiek v prípade teroristického útoku. Vôbec teda nesúvisí s problematikou, ktorú spomínal predchádzajúci rečník. Nerozumiem Konfederatívnej skupine Európskej zjednotenej ľavice - Nordickej zelenej ľavici, ktorá jednoducho odmieta takúto iniciatívu vzájomnej podpory prostredníctvom poskytnutia osobitných jednotiek.
<P>
Vieme, že žiaden členský štát nemôže byť vždy chránený pred všetkými možnými udalosťami. Parlament sa preto touto iniciatívou usiloval tiež nájsť spôsob, ako zabezpečiť čo najlepšiu, ale hlavne čo najrýchlejšiu cezhraničnú pomoc v takomto špeciálnom prípade, najmä v prípade teroristického útoku, únosu a v prípade brania rukojemníkov.
<P>
Osobitne vítam dodatočné návrhy Parlamentu, pretože vďaka nim je možné ľahšie určiť napríklad to, kto by mal na konci operácie znášať náklady, menovite členský štát, ktorý žiada o pomoc. Vďaka nim je takisto možné ľahšie určiť, aké nariadenia sa vzťahujú na prípad, keď úradníci pôsobia v inom členskom štáte. Týka sa to aj nariadení o zodpovednosti. Vítam skutočnosť, že existujú kurzy spoločnej odbornej prípravy na spájanie týchto osobitných jednotiek a tiež na zlepšenie ich nasadenia v prípade, že to bude potrebné. Blahoželám pánovi spravodajcovi. Skupina Európskej ľudovej strany (kresťanských demokratov) a európskych demokratov podporí túto iniciatívu.
<SPEAKER ID="052" NAME="Predsedajúci">
Podľa postupu "catch the eye" môžem prideliť rečnícky čas len poslancom, ktorí sa počas tejto rozpravy ešte nevyjadrili. Nevidím nikoho, kto by sa ešte nevyjadril a žiadal ma o rečnícky čas.
<P>
Okrem toho, pán Frattini mi povedal, že nemá v úmysle vyjadriť sa v mene Komisie. Prideľme teda spravodajcovi, pánovi Françovi, dve minúty rečníckeho času, aby sme mohli túto rozpravu uzavrieť.
<SPEAKER ID="053" NAME="Armando França">
spravodajca. - (PT) Na úvod by som sa chcel poďakovať za vaše vyjadrenia k mojej práci, k správe. Ďakujem kolegom vo výbore, ktorého som členom, pánovi Frattinimu a ďalším poslancom, ktorí vyjadrili svoju podporu správe, iniciatíve Rakúskej republiky a rozhodnutiu Rady a portugalského predsedníctva pokračovať v nej.
<P>
Dovoľte mi zdôrazniť jedno hľadisko, ktoré sa mi zdá byť veľmi dôležité. V tejto oblasti je bezpečnosť - a to by som rád zopakoval - bezpečnosť, nástrojom, nie hodnotou. Je nástrojom, ktorý slúži na zabezpečenie slobody, a ktorý slúži na zabezpečenie účinného a pozitívneho uplatňovania základných práv, konkrétne občanov Európskej únie. Ďalším hľadiskom, ktoré je, podľa môjho názoru, nemenej dôležité, je to, že toto rozhodnutie nebude zvýhodňovať nijaké zásahy, ako tu bolo povedané. Toto rozhodnutie bude podporovať základné hľadisko európskej integrácie, menovite spoluprácu členských štátov. Bude takisto podporovať spoluprácu pri spoločnej odbornej príprave a výcviku, a teda tiež prevenciu. Len ak členské štáty navzájom požiadajú jeden druhého, bude možné, aby sa začalo konať v konkrétnych krízových situáciách, ktoré vznikli, čo bude, samozrejme, musieť posúdiť samotný členský štát.
<P>
Podporu z rozpočtu EÚ som tiež navrhol najmä preto, aby som podnietil a podporil spoluprácu v tejto oblasti a aby som poskytol určitú finančnú podporu členským štátom, ktoré ju potrebujú.
<P>
Na záver by som chcel povedať, že je dôležité túto finančnú podporu zaviesť, vykonať a urýchlene previesť, pretože krízové situácie, ktoré ohrozujú našu bezpečnosť, a teda aj našu slobodu, môžu v členských štátoch Európskej únie vzniknúť kedykoľvek, čím by sa podkopala dôvera všetkých 500 miliónov občanov Európskej únie.
<SPEAKER ID="054" NAME="Predsedajúci">
Pán França, blahoželám vám k vynikajúcej správe.
<P>
Rozprava sa skončila.
<P>
Hlasovanie sa uskutoční o 11.00 hod.
<P>
Písomné vyhlásenia (článok 142)
<SPEAKER ID="055" NAME="Marianne Mikko  " AFFILIATION="PSE">
písomne. - Spoločne sme pracovali na minimalizácii potreby špeciálnych zásahových jednotiek. A nech sú už tieto jednotky a ich spolupráca akokoľvek dobré, jeden gram prevencie je vždy lepší ako jeden kilogram lieku.
<P>
Som presvedčená, že istota koordinovanej a silnej reakcie významne dopomôže k tomu, aby si akýkoľvek únoscovia, teroristi alebo zúfalí kriminálnici poriadne rozmysleli, či sa im to oplatí.
<P>
To znamená, že by nemali existovať žiadne nepotrebné prekážky, žiadne stimuly, ktoré by kompromitovali našu bezpečnosť kvôli procesným pravidlám.
<P>
Domnievam sa, že je možné, že aktuálne zamýšľaná sieť dvojstranných dohôd adekvátne poslúži našim potrebám. Iba blízki susedia dokážu zaručiť rýchlu reakciu, ktorá ide väčšinou ruka v ruke s potrebou špeciálneho zásahu.
<P>
Na druhej strane, v prípade, že niekoľko členských štátov je napadnutých súčasne, keďže taká možnosť tu vzhľadom na kybernetické útoky jednoznačne existuje, potrebujeme transparentnosť a určitú konzistentnosť v opatreniach v rámci Európskej únie.
<P>
Táto správa je súčasťou zložitej rovnice, ktorej výsledok sa môže meniť v závislosti od prichádzajúcich nových údajov. Súčasné opatrenia by sme preto nemali považovať za nemenné. Musíme byť pripravení rozvinúť túto spoluprácu do politiky Spoločenstva.
<P>
Blahoželám spravodajcovi.
<P>
(Rokovanie bolo prerušené o 10.50 hod. a pokračovalo o 11.00 hod.)
<SPEAKER ID="058" NAME="Predseda">

<P>
Dámy a páni, pán Martin Schulz mal včera poznámku na adresu ďalšieho poslanca Parlamentu, pána Hansa-Petra Martina, ktorej obsah bol veľmi osobitý.
<P>
Predseda preto nemôže prijať obsah tohto vyhlásenia. Zamietam a odsudzujem obsah tohto vyhlásenia.
