<CHAPTER ID="017">
Hodina otázok (otázky pre Komisiu)
<SPEAKER ID="242" NAME="Predsedajúca">
Ďalším bodom programu je hodina otázok (B6-0001/2008)
<P>
Nasledujúce otázky sú adresované Komisii.
<P>
Prvá časť
<SPEAKER ID="243" NAME="Avril Doyle" AFFILIATION="PPE-DE">
Vážená pani predsedajúca, mohli by ste snemovni poskytnúť krátke vysvetlenie, pokiaľ ide o časový rozvrh, aby tí z nás, ktorí predniesli otázky, presne vedeli, aký postup bude nasledovať? Budete body programu rozdeľovať rovnomerne do troch častí, alebo do dvoch polhodinových častí? Pýtam sa, pretože tí, ktorých sa týka prípadná tretia časť, potrebujú vedieť, čo bude nasledovať vzhľadom na to, kedy začíname.
<SPEAKER ID="244" NAME="Predsedajúca">
Ďakujem, pani Doyleová, súhlasím s vami. Budeme sa zaoberať naliehavými otázkami, a potom hodinu otázok rozdelíme podľa možností na polovicu medzi komisárku Kunevu a komisára McCreevyho. Očakávame, že budeme pokračovať do 19.30, prípadne, ak budú naši tlmočníci zhovievaví, aj o čosi dlhšie. Dúfam, že každý s týmto riešením súhlasí.
<P>
Vec: Zabezpečenie ochrany spotrebiteľa pred falošnými a nevyhovujúcimi liekmi
<P>
Bezpečnosť a účinnosť európskeho dodávateľského reťazca liečiv sa stáva pre európskych spotrebiteľov predmetom značných obáv a slabé miesta tohto systému by mohli mať prípadné nešťastné následky na bezpečnosť pacientov.
<P>
Je zrejmé, že európski pacienti si želajú bezpečné a dostupné lieky. Avšak spotrebitelia v Írsku platia za svoje lieky príplatky, pri súčasnom zvýšení veľkoobchodných cien za lieky na úrovni 17,66 %, viac než dvojnásobok priemernej ceny EÚ. Tento vývoj sa odráža v celej EÚ, kde rozdelený trh prispel k súvisiacemu rastu "súbežného obchodovania s liekmi."
<P>
Podľa správy Európskeho združenia pre prístup k bezpečným liekom, si falošné a nevyhovujúce lieky nachádzajú cestu do dodávateľského reťazca v EÚ.
<P>
Mohla by Komisia načrtnúť svoje stanovisko v súvislosti s touto záležitosťou, predovšetkým, či plánuje riešiť tento problém preskúmaním súbežného obchodovania a podporou skutočného jednotného trhu s farmaceutickými výrobkami, ktorý je v záujme spotrebiteľov a zdá sa byť nevyhnutný na zabezpečenie toho, aby sa výhody vnútorného trhu, vrátane dostupných liekov, rozšírili do všetkých častí hospodárstva Európy?
<SPEAKER ID="246" NAME="Günter Verheugen">
podpredseda Komisie. - (DE) Vážená pani predsedajúca, dámy a páni, hlavným cieľom právnych ustanovení a politických stratégií Komisie vo farmaceutickej oblasti je zaistiť, aby pacienti dostávali bezpečné, účinné, vysokokvalitné lieky, ktoré si môžu dovoliť a ktoré sú všeobecne dostupné.
<P>
V minulosti bola pri viacerých príležitostiach vznesená otázka bezpečnosti liekov predávaných prostredníctvom takzvaného farmaceutického paralelného trhu. To ma podnietilo k zadaniu štúdie, aby sme sa dostali tomuto problému na kĺb; štúdia má preskúmať všetky aspekty predajných kanálov a najmä otázky týkajúce sa napodobnenín liekov a paralelného obchodu. Zámerom štúdie je analyzovať súčasnú situáciu a pripraviť politické alternatívy s cieľom odstrániť v prípade potreby medzery zmenou platných právnych ustanovení. Štúdia tiež preskúma prípadné spojenia medzi farmaceutickým paralelným obchodom a výskytom napodobenín liekov.
<P>
Bohužiaľ, musím vám povedať, že z prvej časti štúdie, venovanej paralelnému obchodu, ktorá sa teraz dokončila, vyplýva, že takýto obchod predstavuje značné riziko pre bezpečnosť pacienta. Na vine je viacero faktorov, medzi nimi chyby na obaloch alebo v označovaní, obmedzená možnosť stornovania výrobku, komplexnejšie distribučné kanály, prerušenia dodávok a nakoniec, nedostatky v presadzovaní príslušných právnych ustanovení.
<P>
Komisia teraz analyzuje zistenia štúdie s cieľom vypracovať súdržnú stratégiu odstránenia týchto bezpečnostných rizík. Preveruje sa predvídateľný sociálny, hospodársky a environmentálny vplyv rozličných politických alternatív. Vzhľadom na závažné dôsledky tejto záležitosti pre verejné zdravie jej dáva Komisia vysokú prioritu. Rozhodnutia o tom, ako budeme ďalej napredovať, prijmeme v krátkom čase.
<P>
Rád by som vás tiež informoval, že európske farmaceutické fórum ponúka základňu pre jednoduchšie prijatie a zdieľanie osvedčených postupov v oblasti stanovovania cien liekov a úhrady nákladov na lieky. Hoci tieto otázky patria do kompetencie členských štátov, príslušné opatrenia musia byť v súlade s právom Spoločenstva. Práca farmaceutického fóra, v ktorom sú zastúpené organizácie pacientov, zástupcovia zdravotníckych profesií a vedúce osobnosti priemyslu, ako aj ministri zdravotníctva všetkých členských štátov, môže pomôcť pri riešení vážneho problému prístupu k bezpečným liekom.
<SPEAKER ID="247" NAME="Mairead McGuinness" AFFILIATION="PPE-DE">
Ďakujem, pán komisár, za vašu odpoveď, ktorá je jasná, ale znepokojujúca, pretože očividne existujú problémy s bezpečnosťou liekov.
<P>
Keby ste mohli načrtnúť časový rámec v súvislosti s vašou odpoveďou, pretože sa domnievam, že ľudia si vo všeobecnosti neuvedomujú riziko, ktoré pre nich predstavujú falošné lieky. A môžem vás požiadať, pokiaľ možno písomne, aby ste sa venovali otázke, ktorá znepokojuje Írsko a týka sa vakcín, schválených vakcín, ktoré spôsobili vážne zdravotné ťažkosti deťom, a v súvislosti s ktorými ľudia po 40 rokoch stále čakajú na nejaký spôsob kompenzácie?
<P>
Možno by ste mohli predložiť písomné stanovisko, ako túto spornú otázku riešia iné členské štáty.
<SPEAKER ID="248" NAME="Günter Verheugen">
podpredseda Komisie. - (DE) S radosťou to urobím. V odpovedi na vašu prvú otázku mi dovoľte povedať, že už som rozhodol, že paralelnému obchodu s napodobeninami liekov sa budeme venovať ako prioritnej záležitosti. Upravil som pracovný program Generálneho riaditeľstva a počas tohto roka budeme pripravovať legislatívne návrhy. Verím, že to pôjde krátko po letnej prestávke.
<P>
Čo sa týka Vašej ďalšej otázky, som vďačný za uznanie faktu, že nemôžem odpovedať bez predchádzajúceho preverenia tejto záležitosti. Preverím to a v najbližších dňoch dostanete požadovanú písomnú odpoveď.
<SPEAKER ID="249" NAME="DanutBudreikait" AFFILIATION="ALDE">
- (LT) Rada by som sa opýtala na ceny. V Nemecku stoja nosné kvapky 1,5 - 2-krát menej, ako rovnaký liek stojí v Litve. Usilujeme sa o to, aby všetky krajiny, aj tie rozvojové, mali prístup k liekom. Mohli by sme sa usilovať zaistiť svojim občanom, občanom EÚ, aby platili aspoň približne rovnakú cenu za rovnaký liek? Mohli by sme s tým niečo urobiť tu, v Európe?
<SPEAKER ID="250" NAME="Josu Ortuondo Larrea" AFFILIATION="ALDE">
(ES) Vážená pani predsedajúca, zdravotnícke služby tvoria opakujúcu sa tému rozpráv Európskeho parlamentu. Zakaždým, keď preberáme smernicu o službách, je tu úsilie zahrnúť ich do nej, úsilie, ktorému sme sa až doteraz bránili a zdravotnícke služby zostali mimo jej rozsahu.
<P>
Zásobovanie liekmi je zdravotnícka služba. Sú niektoré štáty ako Španielsko, kde majú vytvorenú sieť zariadení - lekární - ktoré sú jedinými miestami, kde sa lieky môžu vydávať.
<P>
Rád by som sa opýtal pána komisára, či vyšetrovanie Komisie zaznamenalo nejaké rozdiely, čo sa týka napodobenín liekov a zníženej kvality, medzi štátmi, kde sú lekárne obmedzovaným a monitorovaným obchodom a ostatnými.
<SPEAKER ID="251" NAME="Günter Verheugen">
podpredseda Komisie. - Pokiaľ ide o prvú otázku, rád by som poznamenal, že bez ohľadu na štúdiu o bezpečných liekoch v súbežnom obchodovaní, sa v súčasnosti pracuje na výskume dodatočných spôsobov riešenia súbežného obchodovania, najmä v súvislosti s iniciatívami, ktoré sa týkajú tvorby cien.
<P>
Revízia smernice o transparentnosti s cieľom zahrnúť špecifické informácie týkajúce sa tvorby cien by tiež mohla predstavovať možné východisko. Najskôr sa však pokúsim objasniť situáciu a zistiť, čo sa naozaj deje. Následne preskúmam otázku, či je možné tento stav zmeniť na základe právnych predpisov EÚ, pretože celá problematika tvorby cien liekov a kompenzácie za lieky v Európskej únii je plne v zodpovednosti členských štátov; my nemáme vôbec žiadne právomoci. Je však zrejmé, že potrebujeme spolupracovať. Preto je stanovenie cien pre farmaceutické firmy a preplácanie liekov jednou z našich priorít.
<P>
Veľmi dobre si uvedomujem, že pre občanov je ťažko pochopiteľné, ak sa ten istý liek predáva za úplne rozdielne ceny v rôznych európskych členských štátoch. Aj pre mňa je to zložité pochopiť. Skutočnosť, že tieto ceny sú regulované je iba jedným faktorom. Ďalší spočíva samozrejme v tom, že farmaceutický priemysel je súčasťou trhového hospodárstva. Má voľnosť pri stanovovaní svojich cien, ale my intenzívne sledujeme situáciu a domnievam sa, že budeme môcť predložiť riešenia.
<P>
Na druhú otázku môžem odpovedať, áno, je to pravda: v Európskej únii fungujú rôzne systémy. Napríklad niektoré lieky možno v istých krajinách predávať iba v lekárňach. V iných krajinách ich možno kúpiť vo veľkopredajniach. Iba v prípade liekov na predpis je situácia rovnaká vo všetkých členských štátoch. Tieto lieky sú dostupné len v lekárňach.
<P>
Vec: Emisie oxidu uhličitého
<P>
Aké ciele si stanovila Komisia na zníženie emisií CO2, ktoré spôsobuje jej činnosť, fungovanie budov a doprava?
<SPEAKER ID="253" NAME="Stavros Dimas">
člen Komisie. - (EL) Vážená pani predsedajúca, Komisia sa doposiaľ zaoberala problémom emisií oxidu uhličitého prostredníctvom svojich aktivít v rámci Environmentálneho manažmentu a schémy auditu, ktorý je známejší pod skratkou EMAS, a plnila pravidlá tejto schémy.
<P>
Od roku 2005 Komisia presadzovala EMAS na piatich oddeleniach v Bruseli a v ôsmich svojich budovách. Počas tejto doby zaznamenali tieto oddelenia zjavné spomalenie rastu spotreby, okrem iného, elektriny, čo je vývoj nepochybne pozitívny.
<P>
Celkové ciele zníženia emisií CO2 ešte neboli pre Komisiu stanovené, ale v rámci EMAS Komisia overuje a analyzuje celkový objem svojich emisií CO2 a stanoví si celkové ciele zníženia emisií v priebehu roka 2008. Konkrétne, čo sa týka vozového parku, Komisia už stanovila cieľ zníženia emisií CO2 medzi rokmi 2006 a 2012 v priemere o 26 %.
<SPEAKER ID="254" NAME="Chris Davies" AFFILIATION="ALDE">
Komisia v stredu uskutoční niektoré dôležité vyhlásenia a ja očakávam, že ľudia sa budú pýtať, či dodržiavame to, čo hlásame. Takže informácia o tom, že iba päť generálnych riaditeľstiev sa podpísalo pod systém pre ekologické riadenie a audit (EMAS) nie je veľmi povzbudivá, aj keď nemôžem tvrdiť, že Parlament je na tom lepšie. Určite by v tejto skúške určite neobstál aj napriek tomu, že v súčasnosti sa prijímajú opatrenia na riešenie tejto otázky.
<P>
Pripúšťa pán komisár, že jeho tvrdenia v prospech "zmien veľkého formátu", ktoré musia členské štáty uskutočniť, ak sa máme zaoberať otázkou klimatických zmien, môžu byť spochybnené v prípade, ak Komisia nesplní jednu maličkosť - zavedenie týchto zlepšení na vlastnej úrovni?
<SPEAKER ID="255" NAME="Stavros Dimas">
člen Komisie. - Súhlasím s vami. Mali by sme dodržiavať to, čo hlásame, a presne k tomu sa dostaneme v roku 2008. Očakávam, že Komisia a jej útvary sa zamerajú na zníženie emisií aspoň na takú úroveň, akú požadujeme od členských štátov.
<P>
Ako viete, za cieľ sme si stanovili zníženie emisií o 30 % za predpokladu, že ostatné rozvinuté krajiny budú toto úsilie nasledovať, alebo o 20 %, ak ostatné krajiny nepodpíšu medzinárodnú dohodu o znižovaní emisií. My si stanovíme cieľ na úrovni 30 % a dúfam, že týmto prístupom dokážeme, že to, čo žiadame od ostatných myslíme vážne.
<P>
Okrem iného, predtým, než stanovíme ciele a časový rámec, a takisto pred vytvorením akčného plánu na boj s emisiami, budeme musieť vypracovať štúdiu s cieľom určiť presné množstvo emisií Komisie.
<SPEAKER ID="256" NAME="Paul Rübig" AFFILIATION="PPE-DE">
(DE) Rád by som sa niečo dozvedel. Máme daný tento cieľ zníženia o 30 % zhora nadol a zdá sa, že má širokú podporu. Ako ste správne povedali, ak sa majú tieto ciele dosiahnuť, ostatní sa musia pridať.
<P>
Moja otázka k Vám je nasledovná: máte Vy sám osobne plán na dosiahnutie tohto zníženia o 30 % vo svojej sfére činnosti?
<SPEAKER ID="257" NAME="Karin Scheele" AFFILIATION="PSE">
(DE) Ako vieme, Európsky parlament stanovil cieľ zníženia 30 % do roku 2012 na základe schémy EMAS a my sa nevieme dočkať, aké konkrétne opatrenia prijme Európsky parlament a tí, čo rozhodujú.
<P>
Pán komisár, povedali ste, že aplikácia EMAS bude znamenať nižšiu spotrebu elektrickej energie. Rada by som vedela, aké konkrétne opatrenia boli prijaté, aké konkrétne opatrenia sa plánujú na nadchádzajúce roky a akú úlohu budú hrať obnoviteľné zdroje energie.
<SPEAKER ID="258" NAME="Stavros Dimas">
člen Komisie. - Nerozumel som celkom tomu, že vaša otázka bola určená priamo mne. Zvyčajne nerád rozprávam o tom, čo robím, ale môžem povedať, že napríklad tu, v Bruseli, nemám auto - neriadim auto; cez víkend uprednostňujem prechádzku, a to okrem toho prospieva zdraviu. Čo sa týka môjho služobného auta, čakal som podobnú otázku, takže som urobil toto: požiadal som organizáciu WWF, ktorá riadi 10 najkvalitnejších trvalo udržateľných projektov, aby mi odporučili automobil, ktorý najlepšie spĺňa podmienky trvalej udržateľnosti, a ten, ktorý mi odporučili, používam na výkon služby. Mimochodom, v plnej miere spĺňa emisné limity, ktoré chceme, aby automobilový priemysel dosiahol do roku 2012. Ďalej, odkedy som bol poslancom parlamentu v Grécku, mám veľmi malý automobil, dokonca menší, než používam na služobné účely tu, a riadim ho veľmi zriedka.
<P>
Znova by som to nerád spomínal, ale cestu na Bali som vykompenzoval kúpou v rámci jedného z tých programov - myslím, že to boli povolenia zo systému obchodovania s emisiami - a tým sa to vlastne vyrovnalo. Snažím sa teda konať, čo môžem, a ak mi chcete poradiť niečo iné, rád sa nechám inšpirovať.
<P>
Čo sa týka obnoviteľných energií: je to zložitá otázka. Mali by sme dodržiavať to, k čomu sme sa zaviazali začiatkom minulého roka - v marci 2007 - a dosiahnuť cieľ 20 % pre všetky členské štáty. Pokiaľ ide o budovy a útvary Komisie, mali by sme využívať obnoviteľné zdroje energie v najvyššej možnej miere, pretože hlavným zdrojom emisií Komisie sú budovy. Takmer tri štvrtiny emisií pochádza z budov, takže, ak pre naše útvary môžeme nájsť spôsoby využitia obnoviteľnej energie, bude to správny krok; je však potrebné preskúmať to v rámci akčného plánu, ktorý som spomínal predtým.
<P>
Vec: Ochrana spotrebiteľov pred spamom, spywarom a škodlivému softvéru
<P>
Európska komisia označila ochranu spotrebiteľov v digitálnom svete za jednu z hlavných tém svojich plánov spotrebiteľskej politiky v nasledujúcich rokoch. V tejto súvislosti uviedla, že účinné a citlivé mechanizmy týkajúce sa presadzovania práva, ktoré by vnútroštátnym orgánom umožnili spoluprácu v boji proti podvodníkom využívajúcim spam a falošné internetové stránky, sú nepostrádateľné.
<P>
Aký pokrok dosiahla Komisia vo vývoji týchto mechanizmov, aby ochránila spotrebiteľov?
<P>
Predovšetkým, aké kroky boli uskutočnené na zvýšenie možností spotrebiteľov požadovať náhradu a žiadať späť svoje peniaze, ak sa stanú obeťami spamu, spywaru alebo iného škodlivého softvéru?
<SPEAKER ID="260" NAME="Günter Verheugen">
podpredseda Komisie. - Vážená pani predsedajúca, Komisia sa zaujíma o problematiku súkromia a bezpečnosti v informačnej spoločnosti, najmä vtedy, ak z nich vyplýva riziko pre spotrebiteľov.
<P>
Využívanie spamu, spywaru a škodlivého softvéru je jasným porušením európskych právnych predpisov na ochranu súkromia a v niektorých prípadoch to je dokonca trestný čin. Z toho dôvodu potrebujeme, aby príslušné štátne orgány dôrazne presadzovali právne predpisy.
<P>
V decembri minulého roka komisárka Reding (ktorú mám tú česť na tomto mieste zastupovať) uvítala rýchlu a účinnú intervenciu zo strany holandského regulačného orgánu, ktorý uložil pokutu v celkovej výške 1 milión eur trom holandským podnikom za nezákonné inštalovanie spywaru a adwaru vo viac než 22 miliónoch počítačov v Holandsku a ostatných krajinách.
<P>
Ostatné regulačné orgány vyzvala, aby nasledovali tento príklad. Komisia prijala 13. novembra 2007 svoje návrhy na reformu telekomunikačného sektora. Tieto návrhy obsahujú ustanovenia posilňujúce systém bezpečnosti a ochrany súkromia, ktorý podporuje informačnú spoločnosť.
<P>
Pokiaľ ide o spam, v návrhoch sa zaviedla možnosť podať žalobu na spammerov zo strany poskytovateľov internetových služieb. Predpokladá sa, že toto ustanovenie sa stane dôležitým nástrojom v boji proti spamu v Európe.
<P>
Okrem toho, účinnosť presadzovania právnych predpisov v boji proti spamu bude posilnená zahrnutím týchto právnych predpisov do nariadenia o spolupráci v oblasti ochrany spotrebiteľa, ktorým sa vytvára sieť verejných orgánov na presadzovanie práva v rámci Spoločenstva a zavádza minimálna úroveň právomocí v oblasti vyšetrovania a presadzovania práva s cieľom účinne uplatňovať toto nariadenie.
<P>
Všeobecnejšie povedané, návrhy obsahujú ustanovenie, ktorého cieľom je, aby spotrebitelia elektronických komunikačných služieb boli oboznámení o možných opatreniach, ktoré môže poskytovateľ služieb vykonať v rámci reakcie na ohrozenie bezpečnosti alebo narušenie bezpečnosti alebo integrity.
<P>
Zavedením oznamovacej povinnosti pri narušení bezpečnosti by boli užívatelia elektronických komunikačných služieb informovaní o narušení bezpečnosti v prípade, ak by to viedlo k strate alebo ohrozeniu osobných údajov, a o predbežných opatreniach, ktoré môžu vykonať s cieľom minimalizovať ekonomickú stratu alebo sociálne škody, ktoré by mohli plynúť z narušenia bezpečnosti.
<P>
Aby sa zabezpečilo dodržiavanie týchto požiadaviek, národné regulačné orgány budú mať právomoc vydávať operátorom záväzné pokyny súvisiace s opatreniami, ktoré sú potrebné na zabezpečenie elektronických komunikačných sietí a služieb a na dohľad nad ich správnym zavedením.
<P>
Navrhovaný Európsky úrad pre trh elektronických komunikácií sa bude v rámci jednej zo svojich hlavných úloh zaoberať bezpečnosťou sietí a informácií a na európskej úrovni bude pomáhať Komisii pri zavádzaní opatrení tam, kde to bude potrebné.
<SPEAKER ID="261" NAME="Claude Moraes" AFFILIATION="PSE">
Ďakujem, pán komisár, za túto podrobnú odpoveď. Nepoznám ekvivalent pojmu "epidémia" v jazyku informatiky, ale po skúsenostiach z posledných vianočných sviatkov môžeme v súčasnosti pozorovať epidémiu tohto druhu správania. Všetky nezávislé organizácie sa vyjadrili v tom zmysle.
<P>
Nemám v úmysle znižovať význam dosiahnutých výsledkov Komisie; domnievam sa, že uvedená problematika bola jej priorita. Rád by som sa však opýtal, že žiaden z týchto príkladov, akým je holandský prípad nabádania k trestnému stíhaniu, vyzývania poskytovateľov internetových služieb, aby bez obmedzení prenasledovali týchto ľudí - zdá sa, že nič z uvedeného sa nevracia k spotrebiteľom. Existuje niečo jednoduché, čo môže Komisia ponúknuť členom Parlamentu, aby bolo možné spotrebiteľom povedať, akej činnosti sa venujete a ako účinne je to posudzované?
<SPEAKER ID="262" NAME="Günter Verheugen">
podpredseda Komisie. - Absolútne s vami súhlasím. Už som uviedol, že návrhy sú predložené a v súčasnosti ich posudzuje Parlament a Rada. Očakávam, že nadobudnú účinnosť, a tým budeme mať všetky potrebné požiadavky pripravené.
<P>
Súčasná právna situácia umožňuje prijať opatrenia proti týmto porušeniam, aj keď to závisí od konkrétneho prípadu. V prípade trestného činu môžu ľudia požiadať o podporu zo strany polície, alebo môžu prijať iné právne opatrenia. Ako som už spomínal, Komisia v tlačovej správe uvítala príklad holandského regulačného orgánu OPTA. Mám so sebou plné znenie. Ak si želáte, môžem Vám ho odovzdať po hodine otázok, aby ste si mohli prečítať, čo sme už dosiahli.
<SPEAKER ID="263" NAME="Georgios Papastamkos" AFFILIATION="PPE-DE">
(EL) Vážená pani predsedajúca, pán komisár Reding, samozrejme, nie je prítomný, ale som si istý, že podpredseda Komisie, pán Verheugen, má dostatočnú šírku znalostí, aby mi vedel odpovedať na doplňujúcu otázku, či má Komisia dôkazy alebo stopy o prepojení zdroja nevyžiadaných e-mailov (spamu) so spoločnosťami ponúkajúcimi služby a výrobky na ochranu pred týmito nechcenými vniknutiami.
<SPEAKER ID="264" NAME="Avril Doyle" AFFILIATION="PPE-DE">
Rada by som spojila prvú otázku, pani McGuinnessová, o ochrane spotrebiteľov pred falošnými a nevyhovujúcimi liekmi s otázkou pána Moraesa o ochrane spotrebiteľov pred spamom. Jeden z obrovských problémov, s ktorým sa ja a väčšina ostatných stretávame, spočíva v množstve liekov inzerovaných prostredníctvom spamu spolu so všetkými druhmi výrobkov, ktoré zväčšujú všetky možné orgány, ktoré niektorí z nás ani nemajú. Som zvedavá, pokiaľ ide o podobnú štúdiu trhu, na akú ste sa odvolávali, či sa pracuje na nejakých štúdiách o celkovej problematike internetu, spamu a falošných liekov, predovšetkým nevyhovujúcich liekov, ktoré neponúkajú žiadnu záruku bezpečnosti alebo účinnosti pre spotrebiteľov a pacientov všade vo svete. V tejto konkrétnej oblasti bol zaznamenaný neuveriteľný rast.
<SPEAKER ID="265" NAME="Günter Verheugen">
podpredseda Komisie. - To je celkom zaujímavá kombinácia. Pokiaľ ide o prvú otázku, nanešťastie, Komisia nemá tieto údaje, pretože regulačné orgány patria členským štátom. Budem však o tejto otázke informovať komisárku Reding a pravdepodobne, v súčinnosti s členskými štátmi, nájdeme nejaké riešenie.
<P>
Za seba môžem povedať len to, že motív vašej otázky považujem za opodstatnený a domnievam sa, že by sme mali nájsť spôsob, ako tieto oblasti spojiť.
<P>
Čo sa týka druhej otázky, tá dokonca súvisí s problematikou, ktorú sme dnes večer neprejednávali, otázka informovania pacientov. V rámci tejto problematiky sa zaoberáme troma otázkami: zneužívaním elektronických komunikačných systémov; máme ťažkosti s informovaním pacientov, ktoré býva často zavádzajúce; a máme ťažkosti s falošným a súbežným obchodovaním. Nespomenul som to v mojej odpovedi na otázku o falošných liekoch a súbežnom obchodovaní, takže to môžem uviesť teraz.
<P>
Pripravujeme tiež návrh s cieľom získať jasný rámec pre informovanie pacientov a máme tie isté ťažkosti, ktoré ste uviedli, predovšetkým to, že platné nariadenia a obmedzenia, ktorými sa riadime, sú, takpovediac, výrazne obmedzené používaním internetu. Tento poznatok je pre nás dôležitý, a to je aj dôvod, prečo skúmame celý problém a prečo vypracujeme návrh, ako by mali byť organizované informácie pre pacientov v Európskej únii, hoci vieme, že to je mimoriadne náročné. Musím však zdôrazniť, že nateraz máme nariadenia, ktoré uplatňujeme.
<P>
Napríklad nie je dovolené inzerovanie liekov na predpis. Ak k tomu dôjde prostredníctvom internetu, je to, samozrejme, porušenie platných pravidiel a členské štáty nielenže sú oprávnené, ale podľa môjho názoru majú povinnosť podniknúť proti tomu kroky.
<P>
Takže odpoveď na vašu otázku znie, áno. Komisia si je vedomá existencie tohto problému a v našich najbližších návrhoch sa pokúsime riešiť túto otázku.
<P>
Na tomto mieste musím vysloviť námietku: používanie internetu nemožno kontrolovať. Toto je presne problém, s ktorým sa stretávame a budeme sa snažiť nájsť najlepšie možné riešenie.
<P>
Druhá časť
<P>
Vec: Monitorovanie dovozu nebezpečného spotrebiteľského tovaru
<P>
Koncom novembra Komisia predložila výsledky prieskumu systému monitorovania bezpečnosti spotrebiteľského tovaru, ktorý odhalil početné nedostatky pri uplatňovaní platných smerníc v členských štátoch, tiež s ohľadom na sledovateľnosť a povinnosti priemyselného odvetvia, distribútorov a dovozcov.
<P>
Môže Komisia odpovedať na nasledujúce otázky? Aké osobitné opatrenia plánuje prijať na zlepšenie monitorovania zo strany členských štátov v súlade so smernicou 2001/95/ES o všeobecnej bezpečnosti výrobkov a na zlepšenie spolupráce s colnými službami? Aké opatrenia prijme, aby zabezpečila sledovateľnosť dovezeného spotrebiteľského tovaru? Aké opatrenia prijme, aby prinútila výrobcov, dovozcov a distribútorov dovezeného spotrebiteľského tovaru niesť zodpovednosť a, ak by to bolo nevyhnutné, potrestať ich.
<SPEAKER ID="268" NAME="Meglena Kuneva">
členka Komisie. - Prvé výsledky hodnotenia bezpečnosti výrobkov boli zverejnené 22. novembra 2007. Naznačujú, že regulačný rámec je na tento účel vhodný, ak je používaný správnym spôsobom a v správnom čase. Systém Rapex funguje efektívne a zabezpečuje, aby nebezpečné výrobky boli stiahnuté z trhu celej Európskej únie.
<P>
V hodnotiacej správe je aj napriek tomu uvedený rozsah zlepšení v rámci preventívnych opatrení i medzinárodnej spolupráce, ako napríklad ich lepšie presadzovanie. Niektoré plánované zlepšenia sú už v pokročilom štádiu smerom ku konkrétnym opatreniam, predovšetkým pokiaľ ide o revíziu smernice týkajúcej sa bezpečnosti hračiek. Komisia je tiež v procese prípravy dočasného opatrenia, na základe ktorého sa budú vyžadovať výstrahy na magnetických hračkách a prerokúva revíziu noriem s cieľom reagovať na riziko, ktoré by tieto hračky mohli predstavovať. Komisia pomáha orgánom členských štátov, ktoré vykonávajú dozor nad trhom, určovať a zdieľať osvedčené postupy na zdokonalenie kontrol.
<P>
V októbri 2007 členské štáty predložili správu o iniciatívach za lepšiu spoluprácu s hospodárskymi subjektami a o osobitných kampaniach týkajúcich sa dozoru nad hračkami. Komisia plánuje zverejniť porovnávacie údaje o kapacite na presadzovanie práva v spotrebiteľskej hodnotiacej tabuľke na rok 2008 v rámci novej, a dúfam veľmi prínosnej, iniciatívy. Komisia tiež pokračuje v konkrétnom úsilí pri posilňovaní kapacity dozoru nad trhom členských štátov tým, že sa zúčastňuje na financovaní kvalitne spracovaných spoločných projektov zameraných na dozor nad trhom. Na tieto projekty bola prijatá suma vo výške 1,3 milióna eur v rámci financovania Spoločenstvom v roku 2007.
<P>
Okrem opatrení na zlepšenie ochrany v rámci EÚ sú pripravované rôzne opatrenia na posilnenie ochrany na hraniciach. Nedávne veľké zmeny týkajúce sa právnych predpisov EÚ v colnej oblasti uľahčia odhaľovanie vysoko rizikových zásielok pri kontrolách. Mechanizmy bezpečnej výmeny informácií v rámci colnej správy tiež umožnia, aby bol po získaní informácií o nových druhoch nebezpečných výrobkov podniknutý rýchly zásah. Informácie dostupné v rámci systému Rapex budú pomocou tohto systému rozšírené s cieľom upozorniť príslušné colné orgány o konkrétnych, potenciálne nebezpečných nákladoch. Komisia tiež súhlasí, že oblasť sledovateľnosti tovaru je predmetom ďalšieho zdokonaľovania. Štatistické údaje ukazujú, že podiel výrobkov neznámeho pôvodu zistených prostredníctvom systému Rapex sa v októbri 2007 znížil na úroveň 3 % v porovnaní so 17 % v roku 2006. Komisia s pomocou členských štátov v súčasnosti skúma možnosti zabezpečenia toho, aby zlepšenie nemalo iba dočasný, ale udržateľný charakter.
<P>
Do právnych predpisov o vnútorného trhu v rámci legislatívneho balíka návrhov o výrobkoch už Komisia zahrnula ustanovenie, na základe ktorého sa od hospodárskych subjektov vyžaduje, aby sprístupnili totožnosť svojho dodávateľa. Orgánom pre dohľad nad trhom by to malo pomôcť pri vykonávaní ich činnosti hneď, ako tieto právne predpisy nadobudnú účinnosť. Komisia sa tiež opýtala, čo by v súvislosti so sledovateľnosťou mohla vykonať Čína a víta iniciatívy uskutočnené v tejto krajine, zamerané na požiadavku čiarového kódovania na úrovni podniku pri niektorých kategóriách vysoko rizikových výrobkov.
<P>
Komisia nakoniec zdôraznila zodpovednosť príslušných hospodárskych subjektov a víta záväzok zástupcov priemyslu pracovať na opatreniach s cieľom posilniť dôveru spotrebiteľa, predovšetkým prostredníctvom toho, čo nazývame "pakt bezpečnosti". Komisia tiež vyšle odborníkov, aby vypracovali štúdiu o bezpečnostných opatreniach v rámci obchodu v dodávateľskom reťazci a predloží o tom ďalšiu správu v prvom štvrťroku 2008.
<SPEAKER ID="269" NAME="Giovanna Corda" AFFILIATION="PSE">
(FR) Vážený pán komisár, ďakujem Vám za odpoveď, som rada, že Komisia má v úmysle prijať sériu opatrení na čo najväčšie obmedzenie rizika spojeného s obehom dovezených hračiek, najmä tých z Číny.
<P>
Jedným z dôležitých aspektov, ktoré Komisia zdôraznila, je vysledovateľnosť hračiek od výrobcu k spotrebiteľovi, a Vy ste sa o tom krátko zmienili vo svojej odpovedi. Závažná otázka však zostáva nezodpovedaná. V prípade stiahnutia stoviek tisícov hračiek z trhu, ako sa to stalo minulý rok, môžete mi, prosím, pán komisár, povedať, čo sa s tými hračkami deje? Aký mate dôkaz, že boli úplne odstránené z trhu? Počula som reči, a to ma dnes podnietilo k položeniu tejto otázky, že tieto hračky sa dostávajú naspäť na trh a predávajú sa iným deťom. Všetky deti na celom svete majú nárok na rovnaký prístup z našej strany. Myslím si, že voči tomu nik z nás nebude nič namietať. Umožňuje Vám systém vysledovateľnosti sledovať tieto hračky na celej ceste až k ich zničeniu?
<SPEAKER ID="270" NAME="Meglena Kuneva">
členka Komisie. - Myslím si, že vaša otázka je úplne odôvodnená a veľmi humánna. Musíme sledovať náš cieľ: tieto nebezpečné hračky sa nesmú dostať nielen na európsky trh, pričom je našou povinnosťou zabezpečiť to, ale na akýkoľvek trh, a na to máme niektoré kvalitné nástroje. Môžeme vykonávať dohľad nad trhom, máme kontroly a systém Rapex, prostredníctvom ktorého môžeme získať informácie z trhu a nie len vtedy, keď je nebezpečný tovar zastavený na našich hraniciach.
<P>
Avšak pre nás, ako svetového lídra v bezpečnostných procesoch, je tiež dôležité znemožniť, aby sa tento nebezpečný tovar, najmä hračky, dostali do rúk ostatným deťom, a to aj v Číne. Nestačí kázať len o bezpečnosti európskych detí, čo je len časť našej povinnosti. Niekoľkokrát som hlavných výrobcov otvorene a zreteľne žiadala, aby zničili hračky, pozvala som ich aj na pôdu Komisie v Bruseli, kde sme diskutovali o tom, ako zabezpečiť, aby hračky boli zničené. Všetci sa k tomuto kroku zaviazali. Naliehala som najmä na Mattel, ktorý je významný výrobca s vyšším počtom výrobkov stiahnutých z trhu než ktorýkoľvek iný výrobca, aby dodržiaval pravidlá a on prijal tento záväzok. Nič z toho nie je právne záväzné: nemôžem ich prinútiť, aby zničili svoje továrne. Ale domnievam sa, že žijeme v dobe, kedy právny rámec je iba rámec a existujú veci mimo tohto rámca a za ním. Potrebujeme dôrazne realizovať opatrenia, ktoré presahujú rámec toho, čo je absolútne nevyhnutné z právneho hľadiska. Mala som príležitosť rokovať o tejto otázke so zástupcami organizácie UNICEF a americkými predstaviteľmi počas Transatlantického dialógu spotrebiteľov (TACD). Plne si uvedomujem vaše obavy a verte mi, nepoľavím vo svojom úsilí, budem zverejňovať tieto prípady a dožadovať sa zničenia týchto hračiek. Aj napriek tomu, nemám právny základ, aby som mohla konať mimo Európy.
<SPEAKER ID="271" NAME="Reinhard Rack" AFFILIATION="PPE-DE">
(DE) Pán komisár, uviedli ste, že sa robí veľmi veľa na odstránenie nebezpečných hračiek z trhu. To je dôležitý krok. Faktom však je, že niektoré z týchto výrobkov sa tu uvádzajú na trh so všeobecne uznávanými certifikačnými značkami, v niektorých prípadoch vrátane známej značky CE. Podľa všetkých pravidiel osvedčených postupov, ak hračka nie je preukázateľne bezpečná alebo je skutočne nebezpečná, takéto označovanie je nielen nemiestne, ale aj vyslovene podvodné. Dá sa v takýchto prípadoch očakávať trestné stíhanie?
<SPEAKER ID="272" NAME="Colm Burke" AFFILIATION="PPE-DE">
Ďakujem, pani komisárka, za vašu podrobnú odpoveď. Pokiaľ ide o Írsko, jeden výrobok tam zakúpený počas vianočných sviatkov dokonca explodoval a meno výrobcu nebolo možné určiť.
<P>
Je možné zaviesť vo všetkých krajinách právne predpisy a postaviť tak mimo zákon predaj predmetov, na ktorých nemožno výrobcu jasne určiť? Pokladám to za krok vpred a pýtam sa, či by to bolo možné uskutočniť.
<SPEAKER ID="273" NAME="Meglena Kuneva">
členka Komisie. - Ak vám to neprekáža, začnem druhou otázkou, pretože právny základ súvisiaci s odpoveďou na ňu je spoľahlivejší. Komisia už zahrnula, v rámci legislatívneho balíka návrhov o výrobkoch, právne predpisy s ustanovením, na základe ktorého sa od hospodárskych subjektov vyžaduje, aby uvádzali totožnosť svojho dodávateľa. Týmto krokom sa uľahčí identifikácia tovaru a bude zavedené používanie štítku so zreteľne uvedeným menom výrobcu a dodávateľa. Svetový reťazec sa neustále predlžuje a už neexistuje žiadny výrobok, pri ktorom si môžeme byť úplne istí, že bol vyrobený iba v jednej krajine.
<P>
Rozumiem vašej otázke, ale domnievam sa, že potrebujeme zvýšiť aj uvedomelosť rodičov, prinútiť ich k väčšej ostražitosti, pretože podvodníci tu budú vždy. Potrebujeme zvýšiť uvedomelosť v súvislosti s overovaním maloobchodníka a nakupovaním iba od zodpovedného maloobchodníka a tiež v súvislosti s overovaním údajov na výrobku. Hoci z nás, spotrebiteľov, nemôže nik sňať bremeno zodpovednosti, som presvedčená, že vaša poznámka je úplne oprávnená a súhlasím, že medzi údajmi na výrobku by nemal byť len názov výrobcu, ale aj osobitné informácie, najmä v prípade hračiek.
<P>
Táto otázka pravdepodobne súvisí s prvou v tom, čo môžeme robiť proti falšovaniu, ak som jej rozumela správne. Ak je tovar falošný, to je jedna stránka veci. Falošným tovarom sa potrebujeme zaoberať prostredníctvom práv duševného vlastníctva a tiež prostredníctvom našich colných činností. Musím spomenúť, že naše colné orgány vykonali v porovnaní so svetovou úrovňou trikrát viac kontrol. Svetová colná únia odporúča kontrolovať 3 % tovaru na hraniciach a v prístavoch. V Európe kontrolujeme 10 %. Tiež sa domnievam, že by to bol dobrý nápad, rozšíriť náš výskum a vývoj s cieľom ešte viac zintenzívniť dohľad a zvýšiť počet kontrol na hraniciach s lepším technickým zariadením na vykonávanie skríningu a ďalšími dôležitými inováciami, ktoré možno zaviesť na hraniciach v súvislosti s tovarom, prichádzajúcim na naše trhy.
<P>
Rada by som tiež poukázala na to, že aj keď tovar nie je falošný a má jasné označenie "CE", neznamená to, že nevyhnutne spĺňa všetky požiadavky v rámci uvedenej smernice. Navyše musíme dodržiavať aj smernice nového prístupu, v ktorých sú stanovené požiadavky súvisiace s procesom výroby tovaru, a zabezpečiť nepretržitý dohľad nad trhom z pohľadu bezpečnosti, pretože niekedy je bezpečnosť ešte dôležitejšia alebo prinajmenšom rovnako dôležitá, a nie vždy je v súlade s tým, ako bol tovar vyrobený.
<P>
Mohlo by sa napríklad stať, ako v prípade magnetov v hračkách, o ktorom rozprávame, že ak zaznamenáme zmenu situácie, musíme reagovať a prijať opatrenia na základe bezpečnosti a nielen na základe požiadaviek, na splnenie ktorých sme vyzvali výrobcu. Ak zlúčime dva uvedené súbory požiadaviek, na výrobcu a na tovar na trhu, potom budú spotrebitelia lepšie chránení.
<P>
Vec: Zisk obchodov s potravinami
<P>
Väčšina členských štátov má skúsenosti so značným kolísaním cien potravín, veľmi často kvôli tomu, že obchody môžu využívať obdobia vysokej spotreby, ako napríklad štátne sviatky. Napríklad mlieko je výrobok, ktorého cena neustále rastie vo všetkých členských štátoch.
<P>
Monitoruje Komisia obchodné činnosti obchodov s potravinami a supermarketov počas období zvýšenej spotreby? Spolupracuje s vnútroštátnymi organizáciami na ochranu spotrebiteľa s cieľom nájsť účinné riešenie proti takto vytvorenému zisku?
<SPEAKER ID="275" NAME="Meglena Kuneva">
členka Komisie. - Uvedomujem si veľkú dôležitosť tejto otázky a rada by som vás ubezpečila, že Komisia nemonitoruje obchody počas období zvýšenej spotreby a ani nespolupracuje s vnútroštátnymi spotrebiteľskými organizáciami v tejto konkrétnej oblasti.
<P>
Takže vo veľkej miere sa spoliehame na úsilie na vnútroštátnej úrovni. Komisia však neplánuje zdokonaľovať svoje nástroje na monitorovanie fungovania vnútorného trhu z pohľadu spotrebiteľa.
<P>
Revíziou jednotného trhu boli stanovené plány Komisie, týkajúce sa spotrebiteľskej hodnotiacej tabuľky a podrobnejšieho monitorovania cien, ale rada by som osobitne zdôraznila, že toto sa týka monitorovania.
<P>
Zverejnené údaje Eurostatu ukazujú, že ceny mlieka, syra a vajec v Grécku sú o 38 % vyššie, než priemerné ceny rovnakej skupiny tovarov v Európskej únii. Priemerné ceny tejto skupiny výrobkov v období rokov 1996 - 2007 sa zvýšili takmer o 52 % v Grécku a iba o 24 % v EÚ.
<P>
Zdá sa však, že tento vývoj má viac štrukturálny než sezónny charakter. Zdá sa, že od roku 2005 nenaznačujú ceny mliečnych výrobkov v Grécku sezónne kolísanie.
<SPEAKER ID="276" NAME="Manolis Mavrommatis" AFFILIATION="PPE-DE">
(EL) Vážená pani predsedajúca, rád by som sa veľmi pekne poďakoval pánovi komisárovi a aj Vám ďakujem za informácie. Nahliadnem aj do údajov Eurostatu, aby sme mohli vidieť celú tabuľku, pretože je to, samozrejme, veľa vypovedajúce a dôležité pre moju krajinu, čo ste už spomínali, ale domnievam sa, že podobná situácia je aj v iných krajinách a preto by bolo zaujímavé vidieť, ako bude Komisia pristupovať k tomuto problému všeobecne. Či už odporúčaním alebo smernicou, ktorá bude pokrývať všetky výrobky a nie iba potraviny.
<SPEAKER ID="277" NAME="Meglena Kuneva">
členka Komisie. - Komisia uskutočňuje opatrenia na rozličných úrovniach, ktorých cieľom je spomalenie rastu cien potravín. Jedna z iniciatív spočíva v začatí monitorovania cien, čo som spomínala predtým. Toto je jeden z cieľov hodnotiacej tabuľky spotrebiteľských trhov, na ktorom pracujeme, a verím, že tento cieľ Komisia veľmi skoro podporí.
<P>
Komisia tiež navrhla niekoľko opatrení v rámci poľnohospodárskej politiky. Zníženie povinne vyňatej pôdy, platné už pre vegetačné obdobie roku 2008; zvýšenie kvót na mlieko na rok 2008 - 2009 prijaté Komisiou a navrhnuté Rade, ktoré bude v prípade prijatia platné od 1. apríla 2008, a zníženie dovozných ciel v sektore obilnín s cieľom spomaliť rast cien obilnín a v budúcnosti aj cien mäsa. Uvedené opatrenie nadobudlo účinnosť začiatkom januára 2008.
<P>
Vymenované opatrenia môžeme považovať za istý súpis našej doterajšej práce. Prostredníctvom hodnotiacej tabuľky spotrebiteľských trhov však jednou z hlavných tém nášho skúmania budú ceny a časť tohto balíka budú tvoriť ceny potravín. Takže vás budeme náležite informovať; poradíme sa o ďalšom kroku na základe monitorovania údajov a môžeme prijať opatrenie, aby sme videli, čo z údajov vyplýva, samozrejme spolu s vnútroštátnymi orgánmi.
<SPEAKER ID="278" NAME="Mairead McGuinness" AFFILIATION="PPE-DE">
Je zaujímavé, že keď ceny potravín stúpajú, Komisia pristúpi k preskúmaniu a ja naliehavo žiadam Komisiu, aby zverejnila štatistické údaje, ktoré ukazujú rozdelenie konečnej maloobchodnej ceny medzi výrobcom, a tým myslím poľnohospodárov, a spotrebiteľom, pretože táto informácia nie je k dispozícii. Domnievam sa, že je čestné povedať verejne, že obdobie pomerne nízkych cien potravín skončilo a že si myslím, že Komisia by nemala ľudí zavádzať vyjadreniami o návrate k nižším cenám potravín. To, čo možno potrebujeme vykonať, je vzdelávať ľudí, aby nakupovali kvalitné potraviny za rozumné ceny.
<SPEAKER ID="279" NAME="DanutBudreikait" AFFILIATION="ALDE">
- (LT) Minulé leto začali rásť ceny vo všetkých členských štátoch EÚ. Vtedy sme vzniesli otázku, či existovali nejaké kartelové dohody. V mojej krajine, Litve, sa zistilo, že spracovatelia mlieka sa dohodli na zvýšení cien. Teraz prebieha prieskum v sektore spracovania mäsa. Realizujú sa podobné štúdie aj v iných krajinách EÚ? Teraz sa objavil nový výraz, "koniec lacných potravín". Nepoužívajú zástupcovia potravinárskeho priemyslu tento nový termín, a ako sa môžu spotrebitelia brániť?
<SPEAKER ID="280" NAME="Meglena Kuneva">
členka Komisie. - Cena potravín sa pohybuje kvôli sezónnemu charakteru poľnohospodárskej výroby. Dôsledky týchto pohybov sa neprenášajú na spotrebiteľov v plnej miere, pretože cena surovín až doteraz klesala a tiež preto, lebo tieto sezónne nedostatky kompenzujú skladovacie technológie. Zdá sa, že v poslednom období je nárast cien potravín systematickejší a že hlavný dôvod spočíva v rastúcom dopyte zo strany vznikajúcich veľkých hospodárskych sústav, akými sú Čína a India. Už sme spomínali, že počet ľudí s novými stravovacími návykmi, založenými v oveľa väčšej miere na mlieku, mliečnych výrobkoch a mäse, vzrástol v Indii za posledný rok o päť miliónov.
<P>
Minulé leto sa situácia zhoršila kvôli nepriaznivým klimatickým podmienkam v mnohých oblastiach výroby, čo bol hlavný dôvod neočakávane vysokého nárastu cien potravín v Európskej únii od septembra 2007. Komisia a vnútroštátne orgány na ochranu hospodárskej súťaže pozorne sledujú trh. V sektore mlieka v Spojenom kráľovstve a Grécku boli odhalené praktiky v rozpore s hospodárskou súťažou a zainteresovaným firmám boli za to udelené pokuty.
<P>
Domnievam sa, že ak by vnútroštátne orgány v Lotyšsku boli informované, budú pracovať na prípade, ktorý spomínate, najmä preto, že je to v popredí záujmu verejnosti. V skutočnosti potrebujeme vyšetrovanie v rámci odvetvia, aby sme zistili, či je za týmto prípadom nejaký kartel, k čomu došlo už v dvoch krajinách EÚ.
<SPEAKER ID="281" NAME="Predsedajúca">
Práve mi poskytli informáciu, že nanešťastie máme problém s prítomnosťou našich komisárov. Pán McCreevy musí odísť o 19:20. Preto navrhujem, s vašim dovolením, pani komisárka Kuneva, uvoľniť v tejto chvíli priestor komisárovi McCreevymu, ale ocenili by sme, keby ste s nami zostali kvôli niektorým dodatočným otázkam do konca.
<P>
Vec: Preskúmanie jednotného trhu
<P>
Vzhľadom na poslednú publikáciu Komisie o preskúmaní jednotného trhu, aké opatrenie má Komisia v úmysle prijať s cieľom podporovať finančné vzdelávanie spotrebiteľov, finančné začlenenie a primerané odškodnenie spotrebiteľov, predovšetkým v súvislosti s poslednou krízou v segmente rizikových hypoték v Spojených štátoch a súčasnými finančnými nepokojmi?
<SPEAKER ID="283" NAME="Charlie McCreevy">
člen Komisie. - Rád by som váženej pani poslankyni poďakoval za jej záujem o preskúmanie jednotného trhu.
<P>
Spolu s našim oznámením, týkajúcim sa jednotného trhu pre Európu 21. storočia sme prijali balík opatrení s cieľom zvýšiť konkurencieschopnosť a účinnosť trhov s maloobchodnými finančnými službami. K tomuto balíku patria iniciatívy s cieľom zvýšiť dôveru spotrebiteľa a umožniť, aby vyhľadával najlepší výrobok pre svoje individuálne potreby. Aj napriek tomu, že cieľ Komisie posilniť spotrebiteľov nie je nový, súčasné finančné nepokoje rozhodne zvyšujú dôležitosť tohto úsilia. Rád by som sa venoval všetkým trom oblastiam, ktoré spomínala vážená pani poslankyňa. vzdelanie, začlenenie a odškodnenie.
<P>
Finančné vzdelávanie je najlepším spôsobom poskytované vtedy, ak je čo najbližšie k občanom, ktorí to potrebujú, najmä na úrovni vnútroštátnych a regionálnych orgánov, mimovládnych agentúr a na úrovni odvetvia finančných služieb. Na konci roka 2007 sme prijali správu týkajúcu sa finančného vzdelávania s cieľom pozdvihnúť vedomie potreby zvýšenia úrovne finančnej gramotnosti spotrebiteľa, podporiť ustanovenie finančného vzdelávania vysokej kvality v Európskej únii a poskytnúť niektoré praktické nástroje v rámci pomoci na dosiahnutie týchto cieľov. Toto úsilie zahŕňa niektoré zásady, ktorými by sa mali riadiť poskytovatelia finančných služieb a prináša niektoré praktické iniciatívy. Zameranie týchto iniciatív siaha od zverejnenia on-line databázy ustanovenia týkajúceho sa finančného vzdelávania a výskumu v EÚ po zdokonalenie on-line vzdelávacieho nástroja Dolceta, ktoré pomáha učiteľom zahrnúť finančné záležitosti do školských osnov.
<P>
Byť vlastníkom bankového účtu je dnes nevyhnutným predpokladom pre plnohodnotný spoločenský a ekonomický život a všetci občania EÚ by mali mať prístup k základnému bankovému účtu. V súčasnosti pracujeme na štúdii s cieľom určiť a preskúmať opatrenia politiky, ktorú prijali členské štáty, aby zabránili finančnému vylúčeniu. Na základe tejto informácie, ktorú, dúfame, dostaneme na konci tohto mesiaca, budeme uvažovať nad najlepším spôsobom zabezpečenia toho, aby občania EÚ mali prístup k základnému bankovému účtu.
<P>
Na záver, pri nákupe finančných služieb potrebujú spotrebitelia vedieť, že v prípade ťažkostí môžu mať jednoduchý prístup k odškodneniu. Kým v mnohých krajinách EÚ existujú centrá pre mimosúdne riešenie sporov , nie všetky z nich sú členmi siete Komisie FIN-NET, ktorej cieľom je zjednodušiť prístup spotrebiteľa k odškodneniu v cezhraničných prípadoch. So zreteľom na uvedené skutočnosti pracujeme na zabezpečení toho, aby všetky existujúce centrá pre mimosúdne riešenie sporov boli súčasťou siete FIN-NET.
<P>
Vo všeobecnejšej rovine uvažujeme nad tým, ako podporiť vytvorenie alternatívnych systémov na odškodnenie tam, kde tieto systémy ešte nie sú. Uvedené iniciatívy nepodporia dôveru a neposilnia spotrebiteľov zo dňa na deň, ale sú doplnením iniciatív, na ktorých pracujeme v iných súvisiacich oblastiach, akými sú informačná a poradenská činnosť.
<SPEAKER ID="284" NAME="Bernd Posselt" AFFILIATION="PPE-DE">
(DE) Uvedomujem si, že pán McCreevy má nabitý program, ale aj iní majú neodkladné záväzky. Len som sa chcel opýtať, či moja otázka na pani Kunevu ešte odznie alebo nie, inými slovami, či môžem teraz ísť na stretnutie svojej skupiny alebo by som mal čakať tu.
<SPEAKER ID="285" NAME="Predsedajúca">
K vašej otázke sa pravdepodobne nedostaneme. Je poľutovaniahodné, že sa nachádzame v tejto situácii. Na vašu otázku takmer určite odpovieme písomne.
<SPEAKER ID="286" NAME="Marian Harkin" AFFILIATION="ALDE">
Pán komisár, rada by som sa trochu viac venovala otázke finančného vzdelávania, z ktorého sa stal nový módny výraz. Hádam budete súhlasiť s tvrdením, že medzi finančnými inštitúciami a spotrebiteľmi existuje skutočná nerovnováha, pokiaľ ide o rozloženie síl, v neposlednom rade z toho dôvodu, po prvé, lebo spotrebitelia potrebujú prístup k úveru a po druhé, bez ohľadu na úroveň finančného vzdelávania, koľko ľudí si prečíta 25 strán dokumentu, ktorý sa týka, napríklad, ich poistenia a budú sa k nemu vracať každý rok?
<P>
Uviedli ste, že je potrebné zaoberať sa touto otázkou na miestnej a regionálnej úrovni, ale nemyslíte si, že potrebujeme intenzívnejšiu spoluprácu medzi hlavnými zúčastnenými subjektami, akými sú orgány pre finančnú reguláciu, vlády, spotrebiteľské organizácie a orgány na riešenie finančných sťažností, aby mohli spoločným úsilím poukázať na niektoré problémy a otázky a fungovať aspoň ako systém včasného varovania v prospech spotrebiteľa?
<SPEAKER ID="287" NAME="Charlie McCreevy">
člen Komisie. - To, čo sa pokúšame v oblasti finančného vzdelávania dosiahnuť, je zahrnúť túto oblasť medzi priority a prinútiť všetkých, najmä v členských štátoch, aby si uvedomili, že investícia do získavania základnej finančnej gramotnosti v rámci školských osnov na veľmi rannom stupni, by pravdepodobne bola výhodnejšia, než investovať do mnohých iných oblastí.
<P>
Pretože počas svojho života, bez ohľadu na to, či sa niekto stane hlavným finančným kontrolórom dôležitej inštitúcie, alebo bude vykonávať veľmi jednoduchú prácu vo svojom regióne, určite sa stretne, v istom období sa bude musieť zaoberať nejakou dôležitejšou finančnou transakciou, akou je kúpa automobilu, domu, práčky alebo inej veci.
<P>
Domnievam sa, že by bolo oveľa lepšie, keby sa ľudia naučili niečo v rámci učebných osnov, aby tam získali niektoré základné vedomosti.
<P>
To, o čom pani Harkin rozprávala, sa týka vyššej úrovni informácií, ktoré by mali byť poskytnuté spotrebiteľovi, pretože má pravdu: to množstvo informácií, ktoré sú poskytované spotrebiteľom a 48 strán písaných drobným písmom, ktoré majú preštudovať, existuje podľa mňa len z jediného dôvodu(a bol to vždy môj názor), a to pre uspokojenie právnikov, aby v prípade, ak dôjde k sporu, mohli účtovať stále vyššie poplatky za to, že vám oznámia, že ste buď vyhrali, alebo prehrali. Vôbec tomu nedôverujem.
<P>
Časť tejto oblasti patrí priamo do mojej pôsobnosti. Často si spomínam na jeden konkrétny prípad z mojej návštevy Škótska približne pred dvoma rokmi, kde som stretol istých finančných školiteľov, ktorí rozprávali o výhľadovej smernici pre oblasť podnikov kolektívneho investovania do prevoditeľných cenných papierov (PKIPCP). Uviedli, že výhľadová smernica mala 81 strán a zjednodušená výhľadová smernica 78 strán, ktoré sa týkali konkrétneho produktu. Takže v smernici o spotrebných úveroch, ktorou sa, predpokladám, v súčasnosti zaoberá Parlament, pani Kuneva vykoná určité zlepšenia v súvislosti s tým, aké informácie by mali byť poskytnuté spotrebiteľom. Pani Kuneva sa zaoberá riešením týchto konkrétnych aspektov. No sú to členské štáty, ktoré musia zaviesť základnú finančnú výchovu ako súčasť jadra učebných osnov na rannom stupni pre celú oblasť finančného vzdelávania, v ktorej sa snažím presadiť svoju agendu. Myslím, že všetci by na tom boli oveľa lepšie s týmto prístupom, než keby sa mali prehrýzť kvantom strán písaných drobným písmom, ktoré nikto nikdy nečíta.
<SPEAKER ID="288" NAME="Reinhard Rack" AFFILIATION="PPE-DE">
(DE) Vážený pán komisár, určite máte pravdu, keď žiadate, aby sa už na úrovni školského vzdelávania začal proces, ktorý by mal zlepšiť pozíciu spotrebiteľov a) aby poznali svoje práva a b) aby ich uplatňovali.
<P>
Problémom však je, že ešte stále máme generáciu ľudí, a iste viac než jednu generáciu, ktorí zmýšľajú odlišne, ktorí počúvali, že finančné služby a finančný trh podliehajú obzvlášť prísnemu dohľadu vlády a ktorí podľa toho konajú, veriac, že sa môžu na takýto vládny dohľad spoľahnúť. V skutočnosti sa v poslednej dobe mnohé zmenilo v dôsledku deregulácie trhu. Zrejme sa nenájde pár vecí, ktoré by sa ešte dali urobiť v oblasti štátneho dohľadu?
<SPEAKER ID="289" NAME="Mairead McGuinness" AFFILIATION="PPE-DE">
Vážená pani predsedajúca, mohla by som pánovi komisárovi pripomenúť, že tieto informácie nielen vyhovujú právnikom, ale aj zavádzajú spotrebiteľov? A to je dôvod, prečo sa tam nachádzajú. Ako s mnohými informáciami, podobá sa to návodu na obsluhu práčky. Čítame ho, keď sa práčka pokazí, a to je príliš neskoro.
<P>
Mohla by som navrhnúť, aby ste sa venovali úlohe úverových spoločností vo vzdelávaní spotrebiteľov, pretože sa domnievam, že toto je otázka, ktorú riešia najmä v Írsku? A láskavo vám pripomeniem, keďže ste spomínali odškodnenie, úplne chýba v prípade poistencov spoločnosti Equitable Life. Som presvedčená, že pani Wallis ma v tejto záležitosti podporí a možno keď práve nebudete zaneprázdnený, by ste nám mohli poslať písomnú odpoveď v súvislostí s tým, čo sa stalo, odkedy sa o našej správe hlasovalo a vy ste ju podporili.
<SPEAKER ID="290" NAME="Charlie McCreevy">
člen Komisie. - Prvá otázka sa týka regulovaného trhu a domnievam sa, že autor otázky nadväzuje na nedávne ťažkosti na finančných trhoch, ťažkosti, ktoré trvajú začali približne pred ôsmimi mesiacmi, a približuje sa otázke pani Harkin. Nemyslím si, že je medzi tým nevyhnutne nejaký vzájomný vzťah, ale vo všetkých štúdiách a práci rôznych orgánov vrátane Komisie, by možno bolo miesto pre finančné vzdelávanie.
<P>
Domnievam sa, že pôvod problémov, ktoré spôsobili nepokoj na finančných trhoch, spočíva v nezodpovednom požičiavaní v istej časti sveta. V tom spočíval pôvodný problém, ale my to už máme dávno za sebou a efekt nákazy zapríčiňuje rozširovanie týchto problémov do ostatných oblastí. Podľa mňa však pôvod problému súvisí pravdepodobne s nezodpovedným požičiavaním zo strany konkrétnych inštitúcií.
<P>
Pokiaľ ide o otázku pani McGuinness: vzdelávanie patrí do právomocí členského štátu a nevidel by som ťažkosti, povedzme, na strane členského štátu vrátane toho, ktorý poznáme najlepšie, keby prijal jej návrh. Zdá sa, že to je rozumný nápad, ktorý by na danej úrovni mohol byť uskutočnený.
<P>
Čo sa týka otázky súvisiacej so spoločnosťou Equitable Life, áno, správu som podporil. Čakáme na ďalšie informácie. Pokiaľ viem, správa ombudsmana Spojeného kráľovstva je stále jediným skutočným podkladom pre odškodnenie a konkrétne táto správa nie je ešte stále dokončená. Spýtam sa úradníkov Komisie, či majú nejaké nové informácie v súvislosti s pravdepodobným termínom zverejnenia správy Spojeného kráľovstva. Ak si správne pamätám, minulý rok v tomto období sa očakávalo, že k zverejneniu dôjde do konca roka 2007, myslím do novembra 2007; ten je už za nami a možno by sme sa o tom mohli dozvedieť viac, ale to bude naozaj ďalší významný dátum v tejto oblasti.
<P>
Vec: Trhy s finančnými nástrojmi
<P>
Od 1. novembra 2007 nadobudol účinnosť nový európsky rámec o fungovaní trhov s finančnými nástrojmi.
<P>
Má Komisia nejaké informácie týkajúce sa počtu európskych investičných spoločností a inštitúcií, ktoré budú mať pravdepodobný prospech z nového regulačného rámca? Sú k dispozícii nejaké osobitné informácie týkajúce sa Grécka?
<P>
Podľa komisára Charlieho McCreevyho náklady na kapitál časom klesnú. Na akých informáciách je založená táto prognóza? Je možné konkretizovať ju pokiaľ ide o jednotlivé odvetvia a percentuálne vyjadriť predpokladaný pokles v každom prípade?
<P>
Má Komisia informácie týkajúce sa cezhraničného obchodovania s akciami a investičnými službami? Aké sú aktuálne vonkajšie a vnútorné číselné údaje pre toto odvetvie v prípade Grécka?
<SPEAKER ID="292" NAME="Charlie McCreevy">
člen Komisie. - Komisia neuchováva konsolidované záznamy s množstvom európskych investičných firiem alebo investičných firiem v Grécku. Od členských štátov sa však na základe smernice MiFID vyžaduje, aby uchovávali záznam o všetkých investičných firmách registrovaných na ich území. Helénska komisia pre kapitálový trh by preto mala byť schopná poskytovať údaje pre grécke spoločnosti.
<P>
Na základe smernice MiFID boli monopoly pre obchodovanie s cennými papiermi zrušené, investičné firmy majú lepší prístup k poskytovaniu svojich služieb v rámci Európskeho hospodárskeho priestoru tým, že používajú európsky pas MiFID, a ochrana spotrebiteľa bola posilnená. To vedie k zvýšeniu cezhraničnej hospodárskej súťaže a súťaže medzi obchodnými miestami, čím sa vzápätí zvyšuje likvidita a hĺbka finančných trhov v prospech odvetviu a spotrebiteľom.
<P>
Naše očakávanie, že náklady na kapitál budú klesať, je založené na štúdii, ktorú dôsledne vypracovala spoločnosť London Economics v roku 2002. Uvedená štúdia predpokladala vplyv finančnej integrácie, ktorej základným kameňom je smernica MiFID, z hľadiska jej vplyvu na vtedajšiu európsku pätnástku. Hlavné závery štúdie spočívali v tom, že finančná integrácia povedie k zníženiu nákladov na kmeňový kapitál v priemere 50 bázických bodov v rámci členských štátov a zníženiu nákladov trhového dlhu pre nefinančných emitentov vo výške 40 bázických bodov.
<P>
V štúdii sa odhaduje, že celkový vplyv integrácie finančných trhov na hospodárstvo EÚ by spôsobil: nárast reálneho HDP v celej EÚ o 1,1 % v dlhodobom výhľade; nárast celkových obchodných investícií o 6 %; nárast súkromnej spotreby o 0,8 %; a nárast celkovej zamestnanosti o 0,5 %.
<P>
Z číselných údajov neoficiálne zhromaždených Výborom európskych regulačných orgánov cenných papierov počas zavádzania smernice MiFID vyplýva, že iba veľmi obmedzený počet spoločností využíval v tom čase európsky pas pre investičné služby do Grécka alebo z Grécka v rámci vtedajšej smernice o investičných službách. Očakávame, že tento stav sa v budúcnosti zmení v súvislosti s otvorením gréckych trhov v dôsledku toho, že grécke spoločnosti zaznamenajú viac príležitostí v ostatných členských štátoch.
<P>
Federácia európskych búrz cenných papierov uchováva štatistické údaje o obchodovaní so zahraničnými akciami, ako aj o percentuálnom podiele akcií vo vlastníctve investorov. Od decembra 2005 bolo vo vlastníctve zahraničných investorov 41 % akcií obchodovaných na aténskej burze. V novembri 2007 dosiahol obrat z obchodovania so zahraničnými akciami výšku 970 miliónov eur.
<SPEAKER ID="293" NAME="Georgios Papastamkos" AFFILIATION="PPE-DE">
(EL) Vážená pani predsedajúca, ďakujem pánovi komisárovi za jeho odpoveď a na doplnenie by som sa chcel opýtať, či má Komisia údaje o objeme sprostredkovaných úverov v Európskej únii a konkrétne, aké percento európskeho HDP tieto sprostredkované úvery predstavujú.
<SPEAKER ID="294" NAME="Charlie McCreevy">
člen Komisie. - Tieto informácie nemám k dispozícii. Nie som si istý, či ich má moje oddelenie, ale budem sa informovať. Ak tieto informácie majú, určite ich pánovi poslancovi poskytneme.
<P>
Vec: Plány na rozvoj okresov Írskej republiky
<P>
V júni tohto roku Komisia požiadala informácie z Írska v súvislosti s niektorými plánmi na rozvoj okresov Írskej republiky a pravidlami pre udelenie stavebného povolenia, ktoré možno posúdiť ako obmedzujúce.
<P>
Dozvedel som sa, že po udelení mesačného odkladu, odoslala Írska vláda Komisii koncom septembra odpoveď.
<P>
Mohla by Komisia ozrejmiť súčasný stav konania po odpovedi írskej vlády?
<SPEAKER ID="296" NAME="Charlie McCreevy">
člen Komisie. - Komisia poslala výzvu írskym orgánom po sťažnosti z 29. júna 2007.
<P>
V tejto výzve boli požadované informácie o obmedzujúcich podmienkach uvedených v niekoľkých plánoch na rozvoj okresov Írskej republiky. Komisia kládla otázky v súvislosti so zlučiteľnosťou niektorých požiadaviek na získanie stavebného povolenia s dvoma zásadami Zmluvy, najmä so zásadou slobody usadiť sa a zásadou voľného pohybu kapitálu.
<P>
Uvedené obmedzenia by tiež mohli nepriamo ovplyvniť voľný pohyb pracovníkov, ale tejto otázke sme sa nevenovali.
<P>
Írske orgány, na základe odsúhlaseného predĺženia lehoty o jeden mesiac, odoslali svoju odpoveď koncom septembra. Moje oddelenie preskúmalo jej znenie a majú v úmysle spojiť sa s írskymi orgánmi, aby uskutočnili stretnutie na technickej úrovni s cieľom hlbšie objasniť a prerokovať stanovisko írskych orgánov.
<P>
Na základe týchto rozhovorov bude Komisia môcť posúdiť, či existujú dôvody na začatie konania o porušení.
<SPEAKER ID="297" NAME="Colm Burke" AFFILIATION="PPE-DE">
Odpoveď írskej vlády bola odoslaná 28. septembra 2007. Dozvedel som sa, že nebola zverejnená. Ide o veľmi významnú záležitosť, ktorá sa týka 22 miestnych orgánov v Írsku.
<P>
Zaujíma ma iba, či odpoveď možno zverejniť v tomto štádiu, keď sa nachádza na pôde Komisie a keď mala čas si ju pozorne prezrieť? Možno by komisár mohol načrtnúť časový rámec, kedy Komisia prijme v tejto veci rozhodnutie.
<SPEAKER ID="298" NAME="Charlie McCreevy">
člen Komisie. - Nie je súčasťou nášho postupu zverejňovať odpovede, ale nakoniec na verejnosti často skončia.
<P>
Môžem potvrdiť, že odpoveď sme dostali 28. septembra 2007, ako uviedol vážený pán poslanec. Ako som spomínal vo svojej odpovedi, máme plánujeme v tejto súvislosti stretnutie s írskymi orgánmi. Uvidíme, kam povedie toto stretnutie.
<P>
Mal by som zdôrazniť, že Írsko nie je jediný členský štát s podobnými ťažkosťami.
<P>
Moje útvary dúfajú, že sa vo veľmi blízkej budúcnosti stretnú s írskymi orgánmi, potom budeme musieť zvážiť ich reakciu, a v prípade potreby, uskutočniť ďalšie kroky.
<SPEAKER ID="299" NAME="Brian Crowley" AFFILIATION="UEN">
Rád by som sa pána komisára opýtal, v súvislosti so zásadou subsidiarity, a najmä s vydávaním stavebného povolenia, je to oblasť, do ktorej by sa Komisia mala angažovať, ak činnosť výstavby a právo budovať nehnuteľnosť sa odlišuje od práva vlastniť nehnuteľnosť a využívať ju?
<SPEAKER ID="300" NAME="Charlie McCreevy">
člen Komisie. - To je veľmi dobrá otázka, pán Crowley, ale ak Komisia dostane sťažnosť, máme záväznú povinnosť konať a začať prešetrovanie. Sťažnosť sa týka voľného pohybu podľa článkov 43 a 56 Zmluvy, ktorý som spomínal , čo s touto problematikou súvisí. Preto máme zákonnú povinnosť vyšetrovať podobné záležitosti, ak sa zdajú byť v rozpore so základnými princípmi Zmluvy. V tomto konkrétnom prípade musíme konať práve takto. Ako som sa už vyjadril v odpovedi na otázku vášho kolegu, pána Burka, v ostatných členských štátoch sa vyskytujú sťažnosti podobného charakteru a tie budeme tiež musieť riešiť.
<P>
Vec: Odvetvie zdravotného poistenia v Írsku
<P>
Vyjadrí sa Komisia k stavu odvetvia zdravotného poistenia v Írsku, predovšetkým v súvislosti s posledným odôvodneným stanoviskom, ktorým sa od Írska požaduje, aby zrušilo výnimku z niektorých pravidiel EÚ pre spoločnosť VHI?
<SPEAKER ID="302" NAME="Charlie McCreevy">
člen Komisie. - Komisia poslala 17. novembra odôvodnené stanovisko, ktorým žiada, aby Írsko zrušilo výnimku z niektorých pravidiel EÚ zavedenú pre írsku spoločnosť Voluntary Health Insurance (VHI). Tieto pravidlá, najmä prvá smernica o neživotnom poistení z roku 1973, zmenená a doplnená, sú zamerané na harmonizáciu niektorých požiadaviek na začatie a výkon priameho podnikania s neživotným poistením, a preto sa tiež týkajú súkromného zdravotného poistenia.
<P>
Prvou smernicou o neživotnom poistení bola spoločnosť VHI, rovnako ako aj iné inštitúcie, oslobodená od stanovených pravidiel. Túto výnimku je však možné uplatniť iba vtedy, ak pôsobnosť oslobodenej inštitúcie nie je nijakým spôsobom zmenená a doplnená zmenou jej stanov alebo zmenou príslušného vnútroštátneho práva. V súlade s uvedenými skutočnosťami, po rozšírení alebo zmene pôsobnosti inštitúcia podlieha všetkým pravidlám v rámci práva Spoločenstva, ktoré sa inak uplatňujú na neživotné poistenie.
<P>
Na základe týchto pravidiel sa napríklad vyžaduje, aby poisťovne získali úradné povolenie pred začiatkom obchodovania, prijali určitú právnu formu a zaviedli vhodné ochranné ustanovenia, ktoré musia v dostatočnej miere zodpovedať majetku spoločnosti s cieľom udržať si vhodné rozpätie platobnej schopnosti.Jedným z hlavných cieľov týchto ustanovení je ochraňovať práva tých, ktorí si predplácajú poistenie, a tým zabezpečovať, aby uplatňovanie slobodného poskytovania služieb neprebiehalo na úkor ochrany spotrebiteľa. Týmito normami sa okrem toho zabezpečujú rovnaké pravidlá pre poisťovacie spoločnosti .
<P>
Vzhľadom na pôvodnú výnimku z prvej smernice a pokiaľ funkcia spoločnosti VHI zostala nezmenená, nemusela spĺňať tieto pravidlá. Komisia sa však domnieva, že jej funkcia sa v skutočnosti zmenila. Niekoľkými zmenami a doplneniami príslušného írskeho zákona v rokoch 1996, 1998 a 2001 bol rozsah činnosti spoločnosti VHI výrazne prekročený v porovnaní s rozsahom, keď bola spoločnosti výnimka udelená prvýkrát. Pôvodná výnimka z pravidiel EÚ pre poisťovacie spoločnosti pre VHI sa preto ďalej neuplatňuje. Komisia vyjadrila svoj postoj v odôvodnenom stanovisku, ktorý bol zaslaný Írsku 14. novembra. Požiadala v ňom Írsko, aby do dvoch mesiacov podniklo potrebné kroky na podrobenie spoločnosti VHI týmto kontrolným a obozretným pravidlám práva Spoločenstva, vďaka ktorým predtým využívala výnimku.
<P>
Komisia považujeuvedené odôvodnené stanovisko za rozhodujúci krok k tomu, aby všetci konkurenti na írskom trhu so súkromným zdravotným poistením podliehali rovnakým pravidlám podľa európskych právnych predpisov o poistení. Tento krok poslúži záujmom poistencov, ako aj spravodlivej hospodárskej súťaži. Komisia bude dôsledne monitorovať kroky uskutočnené írskou vládou a v prípade nedodržania vhodných opatrení podá súdnu žalobu na Európsky súdny dvor.
<SPEAKER ID="303" NAME="Gay Mitchell" AFFILIATION="PPE-DE">
Vážená pani predsedajúca, rád by som poďakoval komisárovi za odpoveď na otázku. Mohol by som sa ho spýtať, či má nejaké informácie o časovom rámci v súvislosti s prijatím odpovede od írskej vlády, najmä pokiaľ ide o spoločnosť VHI? Mohol by som sa spýtať, či tento krok bude mať nejaký vplyv na vyrovnanie rizík? Spoločnosť VHI naďalej ovláda 75 % trhu v Írsku, ale tvrdí, že musí vyrovnávať riziká, aby predišla tomu, že bude odkázaná na udržanie všetkých starších klientov s vyššou mierou záväzkov. Bude mať nastolenie tejto otázky komisárom nejaké dôsledky na vyrovnávanie?
<SPEAKER ID="304" NAME="Charlie McCreevy">
člen Komisie. - Odôvodnené stanovisko bolo odoslané Írsku 14. novembra 2007. Írsko má dva mesiace na odpoveď. Táto lehota uplynula 14. januára, čiže včera. Mám informácie, že odpoveď došla včera večer. Teraz ju skúma Komisia.
<P>
Je rovnako potrebné upozorniť na to, že v dôsledku korešpondencie s írskym ministerstvom zdravotníctva a korešpondencie medzi mnou a írskym ministrom zdravotníctva za posledný rok bol pred voľbami v máji minulého roku snemovniam írskeho parlamentu (Oireachtas) predložený zákon. Ten, ako írski poslanci Parlamentu určite vedia, neprešiel, keď boli vypísané voľby. V Írsku nemáme žiadnu kontinuitu inštitúcií, čo je, domnievam sa, dobré, bola však znovu obnovená v rámci programu zasadnutí, keď vznikla nová vláda. Írskym orgánom sme už naznačili, že niektoré zmeny a doplnenia zákona v znení, v akom bol zverejnený, sú predmetom úvah.
<P>
Takže preskúmame odpoveď, ktorá bola prijatá včera večer (ešte som ju nevidel, ale mám informácie, že prišla), a zistíme, aké ďalšie zmeny v nej boli navrhnuté. Na základe získaných informácií pristúpime k ďalšiemu kroku.
<P>
Druhá otázka pána Mitchella je však veľmi závažná. Spýtal sa, či to má nejaký vplyv na rozhovory o vyrovnávaní rizík. Odpoveď znie, nemá. Súvislosť existuje v iných oblastiach, za ktoré nesiem priamu zodpovednosť, ako napríklad smernica o životnom poistení, ktorá súvisí s platobnou schopnosťou a záležitosťami v rámci verejnej sféry. Pán Mitchell sa nemýli, keď tvrdí, že spoločnosť VHI ovláda 75 % trhu, v skutočnosti je to teraz, myslím, 76 % trhu. Uvedomujem si, že v súčasnosti ovládajú väčšiu časť trhu, než predtým. Získali mnoho nových klientov a vyšší podiel za obdobie posledného roka až osemnástich mesiacov, než mali v minulosti. Taká je skutočnosť. Má o tejto oblasti dobré informácie. Avšak mojou úlohou je zaoberať sa smernicou o neživotnom poistení a nie mierou vyrovnávania rizík. Ale kvôli úplnosti, ako viete, pán Mitchell, pred súdom v Luxembursku má byť začaté osobitné súdne konanie, iniciované jedným z konkurentov na írskom trhu. Konanie bude pred Súdnym dvorom a predpokladám, že možno neskôr v tomto roku bude vznesený rozsudok.
<P>
Vec: Predaj leteniek cez internet
<P>
Mohla by Komisia uviesť, prečo namiesto zverejnenia zoznamu internetových stránok, ktoré porušovali právne predpisy Spoločenstva v súvislosti s pravdivou reklamou internetových stránok, umožnila ich utajenie, poukazujúc na právo na vyjadrenie. To je v neprospech spotrebiteľa, keďže bude nevedome využívať stránku, ktorej sa mohol vyhnúť, ak by Komisia pristúpila k zverejneniu názvov v polovici novembra?
<SPEAKER ID="306" NAME="Meglena Kuneva">
členka Komisie. - Komisia využíva všetky dostupné nástroje, aby zabezpečila účinné presadzovanie práv spotrebiteľov v celej Európe. Nová sieť na presadzovanie spotrebiteľských práv bola vytvorená koncom roka 2006 v rámci nariadenia o spolupráci v oblasti ochrany spotrebiteľa. Vytvára sa tým rámec pre uplatňovanie spoločného dohľadu nad trhom a presadzovanie práva, ako je napríklad preskúmanie stránok na predaj leteniek, uskutočnené v septembri 2007.
<P>
Bola to prvá činnosť tohto charakteru vôbec. Komisia riadila túto činnosť a výsledky prvej fázy vyšetrovania poskytla v novembri 2007. V tomto štádiu by bolo odhalenie názvov stránok, na ktorých boli nájdené isté nezrovnalosti, ako to navrhoval vážený pán poslanec, predčasné a nebolo by v súlade s právnym rámcom platným v niektorých členských štátoch.
<P>
Úplne rozumiem vašej netrpezlivosti, pretože všetci by sme radi náležite dokončili svoju prácu. Avšak právo na vyjadrenie, ktoré znamená právo na obranu, je uznané vo všetkých členských štátoch EÚ. Uplatňovanie tohto práva je v právomoci vnútroštátnych orgánov a súdov a my očakávame výsledok rozhodnutí súdu v niektorých krajinách. Komisia preto predloží výsledok vyšetrovaní a opatrení na presadzovanie práva, ktoré v súčasnosti prebiehajú v členských štátoch, po skončení týchto konaní. Viedla som rozhovory s orgánmi na základe siete na presadzovanie spotrebiteľských práv a sú odhodlané zájsť ďalej a poskytovať tieto údaje, ale súdne konania, najmenej v dvoch krajinách, nám bránia vytvoriť si celkový obraz a oznámiť ich verejne.
<SPEAKER ID="307" NAME="Jim Higgins" AFFILIATION="PPE-DE">
Myslím, že v júli minulého roka sme všetci tlieskali správe Arunasa Degutisa, kedy sme napokon prisľúbili, že budeme dodržiavať transparentnosť v súvislosti s poplatkami, že všetky vyberané dane a poplatky budú v každej reklame na prvom mieste. A potom sa na stránkach časopisu The European Voice z 31. októbra dočítame nasledujúce: "Stránky na nákup leteniek sú svedkom hanby EÚ: Komisia hrozí, že odhalí názvy stoviek internetových stránok, ktoré údajne zavádzali spotrebiteľov."
<P>
Som v rozpakoch nad tým, prečo sa na tieto obchodné operácie veľkého rozsahu nepoukazuje, prečo nie sú znevážené. Naďalej sa vysmievajú z pravidiel, nariadení a záväzkov. Naďalej zavádzajú spotrebiteľov. Napríklad minulý týždeň spoločnosť Ryanair, klobúk dole za to, čo dokázali, zverejnila vo všetkých írskych novinách takýto inzerát: "Kúpte si jeden let a druhý dostanete úplne zadarmo. Zabudnite na všetky poplatky alebo dane." Rezervoval som si teda let a zaplatil som 153 EUR. A následne za ten, ktorý mal byť zadarmo, som zaplatil: poplatok za platbu kreditnou kartou: 12 eur; daň, ostatné poplatky: 39,96 eur; poistenie: 14 eur. Celková suma: let zadarmo 67 eur. Aký ďalší dôkaz potrebujete?
<SPEAKER ID="308" NAME="Meglena Kuneva">
členka Komisie. - Prípady ako tento boli hlavným dôvodom, kvôli ktorému sme pristúpili k uvedenému opatreniu na presadzovanie práva.
<P>
Musím však znova zdôrazniť: v mnohých členských štátoch je možné zverejniť mená leteckých spoločností až po skončení vyšetrovania a opatrení na presadzovanie práva.
<P>
Vzhľadom na to, že jednotlivé prípady sa odlišujú, riešenie niektorých z nich môže trvať dlhšie. V súčasnosti Komisia rokuje s členskými štátmi o množstve času potrebného na ukončenie týchto opatrení a Komisia zverejní, už sa k tomu zaviazala, tieto mená hneď, ako to bude z právneho hľadiska možné, inak možno Komisiu žalovať.
<P>
Ak členské štáty budú môcť uzavrieť spomínané prípady v pôvodne očakávaných termínoch, mená možno zverejniť v nasledujúcich mesiacoch. Pôvodne som očakávala, že by sme k tomu mohli pristúpiť vo februári, ale po podrobnejších rozhovoroch, porovnaní právneho systému a toho, koľko času tento krok zaberie z právneho hľadiska, myslím, že k zverejneniu dôjde o jeden a pol mesiaca neskôr.
<P>
Som však presvedčená, že máte úplnú pravdu, a s vaším dovolením použijem prípad, ktorý ste uviedli ako ďalší dôvod na to, aby sme pristúpili k riešeniu. Od začiatku tohto roka sme zaznamenali nekalé obchodné postupy, a kým sa snažíme podrobnejšie sa nezaoberať týmito prípadmi, myslím, že toto je tiež dobrý príklad porušenia právnych predpisov, týkajúcich sa nekalých obchodných postupov.
<SPEAKER ID="309" NAME="Manolis Mavrommatis" AFFILIATION="PPE-DE">
(EL) Vážená pani predsedajúca, pani komisárka, bol som jedným z prvých, ak nie prvý, kto položil túto otázku predtým, než sa objavila novembrová záležitosť a pred oznámením.
<P>
Vo svojej odpovedi ste mi povedali, že v rozumnom čase, približne o dva mesiace, budeme mať mená alebo výsledky vášho prieskumu. Neskôr som videl, že v rozhovore, ktorý ste poskytli, ste uviedli štyri mesiace. Keď bolo oznámené meno jednej zo spoločností, Ryan, alebo skôr, keď sa objavilo v novinách, ako celkom správne povedal náš kolega, pán Higgins, ako aj podľa vášho prieskumu, má tento druh lacných lístkov 433 aerolínií a cestovných kancelárií, napokon spoločnosť Ryan vyhlásila, že nie je jediná. Niektoré ďalšie dobre známe spoločnosti použili svoje meno, ktoré by som nerád použil v Parlamente, a vy ste nad touto záležitosťou privreli oči. Preto si myslím, že by bolo vhodné, aby ste čo najskôr poskytli mená, nech sa verejná mienka a konkurencia medzi spoločnosťami, veľkými alebo malými, môže upokojiť.
<SPEAKER ID="310" NAME="Meglena Kuneva">
členka Komisie. - Nepopieram, že mnohokrát som čerpala inšpiráciu od poslancov v Parlamente, a tak som rada, že v tomto prípade sa zaoberáme osobitným vyšetrovaním zameraným na letenky. V skutočnosti sme problematiku leteniek zvolili za náš prvý cieľ úplne zámerne.
<P>
Nechcem sa obhajovať. Robím, čo mi stanovuje zákon. Počúvla som radu právnych služieb Komisie a môžem vykonať viac predtým, než budú ukončené súdne konania v niektorých členských štátoch. Ak bude konanie v jednom členskom štáte trvať štyri mesiace, nemôžem nič robiť. Prijatie opatrení pred ukončením tohto konania by bolo porušením vnútroštátnych právnych predpisov a ohrozilo by dobrú povesť Komisie. Preto čakám na ukončenie spomínaných konaní, aby bolo možné zverejniť mená.
<SPEAKER ID="311" NAME="Predsedajúca">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<SPEAKER ID="312" NAME="Predsedajúca">
Rada by som poďakovala pani komisárke Kuneve za čakanie.
<P>
Týmto končím hodinu otázok.
<SPEAKER ID="313" NAME="Brian Crowley" AFFILIATION="UEN">
Pani predsedajúca, ospravedlňujem sa vám aj tlmočníkom za ďalšie zdržanie. Chcem však na záznam vyjadriť svoju nespokojnosť so spôsobom, akým bola hodina otázok znova vedená. My, ktorí túto možnosť využívame ako politický nástroj na získanie odpovedí od inštitúcií, strácame jedinú príležitosť vyjadriť nespravodlivý prístup voči nám, poslancom tohto Parlamentu. Nastolím túto otázku na konferencii predsedov, dúfam však, že predsedníctvo to tiež prerokuje a pokúsi sa zebezpečiť, aby každodenná činnosť rokovacej sály zakaždým nezasahovala do našej hodiny otázok.
<SPEAKER ID="314" NAME="Predsedajúca">
Ďakujem, pán Crowley. Myslím, že si uvedomujete, že dnešný deň bol náročný z rôznych dôvodov. Mali sme takmer hodinu a pol a urobili sme, čo bolo v našich silách, aby sme každému vyšli v ústrety. Ako isto viete, tiež dúfame, že sa situácia zlepší vďaka úsiliu pracovnej skupiny pre reformu, ale ďakujem za vaše pripomienky a ďakujem aj našim tlmočníkom.
<P>
(Rokovanie bolo prerušené o 19.45 a pokračovalo o 21.00)
