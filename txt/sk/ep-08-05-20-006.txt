<CHAPTER ID="006">
Pokrok v oblasti rovnakých príležitostí a nediskriminácie v EÚ (transpozícia smerníc 2000/43/ES a 2000/78/ES) (rozprava) 
<SPEAKER ID="046" NAME="Predsedajúci">
Ďalším bodom programu je správa pani Lynneovej v mene Výboru pre zamestnanosť a sociálne veci o dosiahnutom pokroku v oblasti rovnakých príležitostí a nediskriminácie v EÚ (transpozícia smerníc 2000/43/ES a 2000/78/ES).
<SPEAKER ID="047" NAME="Elizabeth Lynne">
spravodajkyňa. - Vážený pán predsedajúci, chcela by som sa poďakovať ostatným skupinám za ich spoluprácu, najmä niektorým tieňovým spravodajcom. Som presvedčená, že vďaka tejto spolupráci sa nám podarilo vytvoriť dobrú správu.
<P>
Predmetom tejto správy je transpozícia a vykonávanie súčasných smerníc, konkrétne smernice, ktorá ustanovuje všeobecný rámec pre rovnaké zaobchádzanie v zamestnaní a povolaní, a smernice, ktorou sa zavádza zásada rovnakého zaobchádzania s osobami bez ohľadu na rasový alebo etnický pôvod. Zamerala som sa viac na smernicu o zamestnaní, pretože rasová otázka bola veľmi dobre spracovaná Výborom pre občianske slobody, spravodlivosť a vnútorné veci v správe, ktorá bola predložená minulého roku. Čo sa týka transpozície a vykonávania týchto smerníc, situácia je v rámci Európskej únie rôznorodá, najmä pokiaľ ide o smernicu o zamestnaní, hoci problémy sú aj so smernicou, ktorou sa zavádza zásada rovnakého zaobchádzania s osobami bez ohľadu na rasový alebo etnický pôvod. Taktiež možno konštatovať, že občania sú nedostatočne informovaní o možných nápravných opatreniach v prípade, že sa stretnú s prejavmi diskriminácie.
<P>
Komisia, členské štáty, odbory a tiež vládni i mimovládni aktéri musia robiť všetko preto, aby zvýšili povedomie o právach vyplývajúcich z týchto smerníc. Členské štáty musia poskytnúť primerané zdroje nezávislým orgánom zameraným na podporu rovnosti, pričom je potrebné, aby členské štáty zabezpečili, že rozsah pôsobnosti týchto orgánov sa bude vzťahovať na všetky formy diskriminácie.
<P>
Pričasto je na jednotlivých obetiach diskriminácie, aby samé čelili diskriminácii, pričom nemajú k dispozícii podporu vo forme obhajoby ani prostriedky na začatie súdneho konania. To sa musí zmeniť. Členské štáty by mali zaistiť, aby boli obete diskriminácie automaticky zabezpečené, a aby sa im poskytla pomoc v súdnom konaní. Hoci vítam štatistické údaje, ktoré o diskriminácii už Komisia získala, som presvedčená, že potrebujeme viac údajov a tiež spoločnú normu týkajúcu sa zberu údajov.
<P>
Vítam tiež skutočnosť, že sa Komisia zaujíma o všetky formy diskriminácie, a to je tiež jeden z dôvodov, prečo vo svojej správe vyzývam na prijatie komplexných antidiskriminačných právnych predpisov. Musíme zanechať prístup založený na postupnom zavádzaní krokov. Čo sa týka diskriminácie, nemôže byť jedna forma diskriminácie dôležitejšia ako druhá, nesmie tu teda existovať hierarchia. Nová smernica sa musí vzťahovať na diskrimináciu a na prístup k tovarom a službám vo všetkých oblastiach, ktoré nie sú zahrnuté v článku 13 Zmluvy o ES. Mala by sa teda vzťahovať na boj proti diskriminácii v dôsledku postihnutia, veku, náboženstva alebo presvedčenia a v dôsledku sexuálnej orientácie. Rasová otázka a otázka rodovej rovnosti sú už zahrnuté, rovnako tak aj otázka týkajúca sa zamestnania.
<P>
Je mi ľúto, že hoci sa pán komisár Špidla zaviazal, že sa bude venovať tejto problematike, a hoci sa Komisia vo svojom pracovnom programe na rok 2008 zaviazala, že vypracuje horizontálnu smernicu, za čo chcem pánovi komisárovi Špidlovi vysloviť mimoriadnu pochvalu, zdá sa, že Komisia od toho do určitej miery ustupuje. Prosím Komisiu, aby nám povedala, v akej fáze sa nachádza vypracovanie hodnotení vplyvu, na čo sa vzťahujú, a kedy budú zverejnené. Ak tomu dobre rozumiem, Komisia v súčasnosti vyhlasuje, že je možné, že predloží len právne predpisy týkajúce sa diskriminácie v dôsledku postihnutia a nič viac. To by bolo neprijateľné, a preto sme predložili náš pozmeňujúci a doplňujúci návrh.
<P>
Dlhé roky už vediem kampaň za prijatie právnych predpisov podľa článku 13 Zmluvy o ES, ktoré by sa týkali boja proti diskriminácii v dôsledku postihnutia a v dôsledku veku, no teraz som presvedčená, že nesmieme nikoho vynechať. Ľudské práva a boj proti diskriminácii tvoria základ Európskej únie, každý občan EÚ musí mať právo na rovnaké zaobchádzanie.
<P>
Naliehavo vás žiadam, aby ste hlasovali za moju správu, a čo je ešte dôležitejšie, aby ste hlasovali za komplexnú smernicu o antidiskriminácii, aby sme tým predstaviteľom Komisie, ktorí s týmto nesúhlasia, a tiež členským štátom, vyslali jasný signál, že sme aspoň my, predstavitelia Európskeho parlamentu, odhodlaní ukončiť diskrimináciu raz a navždy, a že sme tiež odhodlaní odsúdiť absurdnú myšlienku, že je možné tolerovať diskrimináciu v akejkoľvek oblasti našej spoločnosti.
<P>
(potlesk)
<SPEAKER ID="049" NAME="Vladimír Špidla">
člen Komisie. - (CS) Vážený pán predsedajúci, vážené dámy, vážení páni, v prvom rade by som sa chcel poďakovať pani Lynneovej za jej podrobnú a aktuálnu správu. S jej obsahom Komisia v plnej miere súhlasí. Komisia jednoznačne podporuje požiadavky týkajúce sa úplnej transpozície smerníc 2000/43/ES a 2000/78/ES. Ako viete, Komisia podala viacero podnetov na začatie súdneho konania voči niektorým členským štátom v súvislosti s porušením právnych predpisov. Komisia sa nebude zdráhať využiť svoje právomoci, aby zaistila dôsledné dodržiavanie právnych predpisov Európskeho spoločenstva aj v budúcnosti. Komisia sa bude usilovať, aby došlo k rýchlemu a dôslednému zlepšeniu v oblastiach, v ktorých zatiaľ tieto predpisy nie sú uplatňované.
<P>
Komisia tiež súhlasí s tým, že je potrebné zlepšiť monitorovanie vykonávania oboch smerníc. Preto Komisia v súčasnosti pracuje na vytvorení programov na presnejšie odhaľovanie prípadov diskriminácie. Na čom však skutočne záleží, je reálny vplyv na jednotlivých ľudí, nejde len o abstraktnú predstavu o tom, ako by mohli veci fungovať.
<P>
Správa tiež právom poukazuje na zásadnú úlohu inštitúcií z hľadiska podpory rovnakého zaobchádzania. Spomínané inštitúcie zohrávajú kľúčovú úlohu pri monitorovaní, poskytovaní podpory obetiam a pri zlepšovaní informovanosti o právach. Dovoľte mi zdôrazniť nenahraditeľný význam mimovládneho sektora v tejto oblasti. Komisia podporuje myšlienku rozšíriť úlohu inštitúcií a úlohu mimovládneho sektora tak, aby sa zaoberali diskrimináciou aj z iných dôvodov, nielen z dôvodu etnického pôvodu a pohlavia.
<P>
V súlade s pracovným programom Komisie na rok 2008, mám v úmysle predložiť návrh vychádzajúci z článku 13 Zmluvy o ES, ktorý by rozšíril súčasnú ochranu proti diskriminácii aj nad rámec trhu práce. Tento návrh bude súčasťou širšieho programu pre oblasť príležitostí, prístupu a solidarity, ktorý má byť prijatý na konci júna.
<P>
Momentálne je otázka potreby prijať ďalšie antidiskriminačné právne predpisy na úrovni Európskej únie predmetom živých politických diskusií. Povedzme si to úplne jasne, v tejto diskusii nejde o to, či je, alebo nie je potrebné bojovať proti diskriminácii, ale o to, ako tento boj viesť čo najúčinnejšie. Vzhľadom na politickú citlivosť tejto otázky a na málo ústretový postoj niektorých členských štátov je potrebné veľmi dôsledne pripraviť pôdu.
<P>
Na seminári o príprave obnoveného sociálneho programu, ktorý sa konal 29. apríla, sme sa zhodli, že pred prijatím rozhodnutia o tom, ako čo najlepšie postupovať, je potrebné prehĺbiť naše analýzy. Nech už sa Komisia v nasledujúcich týždňoch rozhodne akokoľvek, bude to rozhodnutie založené na dôslednej analýze. Komisia vezme do úvahy všetky formy diskriminácie vo všetkých jej aspektoch a zohľadní zásadu subsidiarity a proporcionality. Čo je však najdôležitejšie, rozhodnutie bude vytvorené tak, aby bolo skutočne prospešné pre tých, ktorí to potrebujú.
<P>
Na záver mi dovoľte poznamenať, že v nadväznosti na Európsky rok rovnakých príležitostí má Komisia v úmysle predložiť oznámenie, v ktorom stanoví konkrétne opatrenia zamerané na zlepšenie ochrany proti diskriminácii v Európskej únii. Spolu s týmto oznámení vyjde aj správa Komisie o tom, ako politiky Európskej únie prispievajú k zlepšeniu postavenia Rómov.
<SPEAKER ID="050" NAME="Tatjana Ždanoka">
spravodajkyňa Výboru pre občianske slobody, spravodlivosť a vnútorné veci požiadaného o stanovisko. - Vážený pán predsedajúci, v prvom rade by som sa chcela v mene Výboru pre občianske slobody, spravodlivosť a vnútorné veci i v mene mojej politickej skupiny poďakovať spravodajkyni, pani Lynneovej, z Výboru pre zamestnanosť a sociálne veci, za výbornú prácu, ktorú odviedla, a za túto výbornú správu.
<P>
Diskriminácia, žiaľ, ostáva jedným z najpálčivejších a najrozšírenejších problémov v oblasti ľudských práv v Európskej únii. Čo sa týka antidiskriminačných smerníc, ktoré už sú v platnosti, chcem zdôrazniť, že obsahujú len minimálne požiadavky. Je hanebné, že dosť veľa členských štátov netransponovalo a nezaviedlo ani tieto minimálne požiadavky. Myslíme si, že Európska komisia by mala voči týmto členským štátom aktívnejšie využívať konania o porušení predpisov.
<P>
Každý jednotlivec v Európskej únii si musí byť istý, že nesmie byť diskriminovaný, a že má k dispozícii účinné právne nástroje na boj diskriminácii. Členské štáty a Komisia by mali aktívne podporovať aj zvyšovanie informovanosti a realizáciu školení v oblasti boja proti diskriminácii.
<P>
Ako sme dnes mali možnosť počuť, je tu aj ďalší problém, ktorý ma ešte viac znepokojuje. Je veľmi potrebné vytvoriť komplexný právny rámec na boj proti diskriminácii. Ak som dobre pochopila vyjadrenie pána komisára, nemôžeme si byť istí, či pracovný program Komisie na rok 2008 dokáže zabezpečiť vytvorenie takéhoto komplexného právneho rámca, hoci sme spomínaný pracovný program veľmi uvítali, keďže obsahuje záväzok vypracovať návrh smernice uplatňujúcej zásadu rovnakého zaobchádzania mimo oblasti zamestnania zo všetkých dôvodov, v dôsledku ktorých môže dochádzať k diskriminácii.
<P>
Bolo by pre mňa skutočne šokujúce, keby Komisia do rámca ochrany nezahrnula všetky dôvody, v dôsledku ktorých môže dochádzať k diskriminácii, a keby niektoré z nich vynechala. Znamenalo by to totiž, že sa dokážeme ľahko vzdať svojich hodnôt, a že hneď po skončení Európskeho roka rovnakých príležitostí máme pocit, že nám nič nebráni v nerovnakom zaobchádzaní s Európanmi. To nesmieme pripustiť.
<SPEAKER ID="051" NAME="Edit Bauer">
v mene skupiny PPE-DE . - (HU) Ďakujem vám, pán predsedajúci. Vážený pán predsedajúci, dámy a páni, úsilie čeliť diskriminácii predstavuje jednu zo základných ľudských hodnôt, v tom sa všetci zhodneme. Európska ľudová strana považuje antidiskriminačnú politiku za mimoriadne dôležitú. Sme presvedčení o tom, že členské štáty majú nespornú a neodvratnú zodpovednosť zabezpečiť, aby ani jeden občan Európskej únie nebol vystavený diskriminácii.
<P>
Naša politická skupina si tiež uvedomuje, že žiaľ nie všetky problémy možno vyriešiť prostredníctvom právnych predpisov. Na to, aby sme mohli diskrimináciu postupne vykoreniť, je potrebná primeraná politická kultúra a tolerancia v každodennom živote, na pracovisku, vo verejnom živote, pri komunikácii z vnútroštátnej na miestnu úroveň. Je tiež potrebné, aby celá spoločnosť ťahala za jeden povraz.
<P>
Z praktických skúseností vyplýva, že zavádzanie európskych smerníc v oblasti diskriminácie nie je jednoduchou úlohou. Polovica členských štátov nedokázala primerane transponovať smernice do svojich vnútroštátnych právnych predpisov, alebo ich príslušne neuplatňujú. Skutočnosť je taká, že v európskych právnych predpisoch existuje veľký rozdiel medzi článkom 13 Zmluvy o ES a existujúcimi smernicami. Znamená to, že nie všetky "chránené" skupiny, t.j. skupiny, na ktoré sa vzťahujú ustanovenia článku 13, majú európskymi právnymi predpismi zaručené rovnaké práva, pokiaľ ide o prístup k tovarom a službám.
<P>
Európska ľudová strana je však presvedčená, že spomínaný rozdiel nemožno preklenúť prijatím komplexnej smernice, ktorú by bolo náročné zaviesť, a ktorá by bola neúčinná. Naopak, máme pocit, že je potrebné naliehavo prijať európsku smernicu, ktorá by nehierarchicky pomohla vykoreniť diskrimináciu 84 miliónov osôb s postihnutím žijúcich v Európe, aby mali ľudia s postihnutím v celej Európskej únii rovnaké práva.
<P>
Vzhľadom na to, že priemerná dĺžka života obyvateľstva sa zvyšuje, a tiež na to, že výsledkom chronických ochorení súvisiacich s vysokým vekom je často trvalé poškodenie zdravia daného človeka, je pravdepodobné, že počet ľudí s postihnutím bude v budúcnosti narastať. Sme presvedčení, že tento prístup poskytne účinnejšiu, praktickejšiu pomoc ľuďom žijúcim so zdravotným postihnutím. Naša skupina by preto podporila iniciatívu Európskej komisie zameranú na túto problematiku. Ďakujem vám.
<SPEAKER ID="052" NAME="Magda Kósáné Kovács">
v mene skupiny PSE. - (HU) Ďakujem vám, pán predsedajúci. Vynikajúca správa, ktorú predkladá pani Lynneová, je založená na zodpovednosti, ktorá vychádza zo skutočnosti, že v našej spoločnosti sa vyskytuje jav negatívnej diskriminácie. Nielen že tento jav z Európy excelentnosti nevymizol, podľa štúdie Eurobarometra sa výskyt diskriminácie dokonca zvyšuje. Občania Európy to cítia. Chcela by som tiež povedať, že rozšírenie Európskej únie viedlo k nárastu hrozby v podobe nových foriem diskriminácie, napríklad čo sa týka viacnásobne znevýhodnených osôb. V súčasnosti je čoraz násilnejšia i diskriminácia Rómov.
<P>
Väčšina vo Výbore pre zamestnanosť a sociálne veci hlasovala za prijatie horizontálnej smernice. Všetci si spomíname na známky nedôvery, ktoré sa v Parlamente prejavovali voči novovytvorenej Komisii, na nedôveru, ktorá sa stala názorom väčšiny v dôsledku zarytých názorov jedného z kandidátov na diskrimináciu. Komisia vtedy sľúbila, že na základe právomoci, ktorá jej bola uložená článkom 13 Zmluvy o ES, začne konať a zavedie právne predpisy zamerané na boj proti všetkým formám diskriminácie, a že ustanoví právny základ na riešenie porušení týchto predpisov.
<P>
Komisia musí urýchlene posúdiť, do akej miery transponovali členské štáty existujúce právne predpisy Európskej únie. V prípade, že existujúce smernice neboli transponované, je potrebné, aby Komisia začala konania o porušení predpisov. Z hľadiska Socialistickej skupiny v Európskom parlamente je neprijateľné, aby bola stanovená určitá forma hierarchie, či už v Zmluve o ES, alebo v zákazoch vzťahujúcich sa na diskrimináciu, ktoré majú byť uvedené v zmene a doplnení Lisabonskej zmluvy. Nie sme pripravení odpovedať na otázku, kto trpí najviac, či sú to ľudia so zdravotným postihnutím, homosexuáli, alebo ľudia vo vyššom veku.
<P>
Podľa nášho názoru predstavuje návrh uvedený v správe pani Lynneovej možné zákonné riešenie, inak povedané, očakávame, že Komisia predloží všeobecnú, horizontálnu smernicu, hoci to samozrejme neznamená, že nebude potrebné vypracovať osobitné ustanovenia pre rôzne sektory a ostatné prípady, naopak, spomínané ustanovenia bude potrebné vytvoriť.
<P>
Som presvedčená, že takýto prístup je tiež v súlade s názormi európskych občanov, ktorí sú obeťami diskriminácie, alebo sa nimi môžu stať. Ďakujem vám veľmi pekne.
<SPEAKER ID="053" NAME="Bernard Lehideux">
v mene skupiny ALDE. - (FR) Vážený pán predsedajúci, dámy a páni. Vážená pani Lynneová, vaša práca a zanietenie pri tvorbe tejto kľúčovej dokumentácie boli pozoruhodné. V rámci Výboru pre zamestnanosť a sociálne veci som bol spomedzi našej skupiny jedným z prvých ľudí, ktorí mali možnosť zažiť toto vaše oduševnenie, srdečne vám ďakujem.
<P>
Ochranné právne predpisy fungujú, len ak sa účinne uplatňujú. Preto, vážená pani Lynneová, chápem vaše znepokojenie vyplývajúce zo skutočnosti, že v niektorých členských štátoch dochádza k nedostatočnému vykonávaniu smerníc zakazujúcich diskrimináciu. Takýto stav je neprijateľný, a preto by mala Komisia prijať v tejto veci dôrazné, dobre uvážené opatrenia. Zhovievavosť v tejto oblasti nemožno tolerovať.
<P>
Ochranné právne predpisy sú hodnotné len v prípade, ak ich skutočne môžu používať tí, pre ktorých sú určené. Preto som, rovnako ako vy, presvedčený, že musíme zabezpečiť, aby mali obete diskriminácie prístup k informáciám a k prostriedkom na svoju obranu. Za to sú zodpovedné členské štáty a ani v tejto oblasti by sme nedbalosť nemali pripustiť.
<P>
Vaša správa však predstavuje kľúčový krok najmä preto, že presadzuje myšlienku, že v otázke diskriminácie je potrebné zvoliť komplexný prístup. Bezvýhradne podporujem vašu požiadavku, aby bola vypracovaná komplexná smernica na boj proti všetkým formám diskriminácie. Rovnako ako vy, aj ja som presvedčený, že je potrebné zvoliť jednotný prístup zohľadňujúci všetky dôvody, na základe ktorých dochádza k diskriminácii. Článok 13 Zmluvy o ES si nemožno vyložiť ako výzvu na nečinnosť alebo na nekoordinované konanie, naopak, článok 13 nás vyzýva na to, aby sme konali.
<P>
Vážený pán komisár, dámy a páni, zanechajte svoje obavy a teoretické diskusie. Zdravý rozum nám hovorí, že vypracovanie komplexnej smernice je jednoducho nevyhnutné. Tento názor zastáva veľká väčšina z nás, a preto vás, vážený pán komisár, žiadame, aby ste náš názor vypočuli.
<SPEAKER ID="054" NAME="Jean Lambert">
v mene skupiny Verts/ALE. - Vážený pán predsedajúci, aj my vítame správu pani Lynneovej a v plnej miere podporujeme záväzok vytvoriť komplexnú smernicu. Vnímame ho ako súčasť kultúrneho posunu, o ktorom hovorila pani Bauerová. Zreteľne však vidíme, že sa z toho Komisia usiluje vyvliecť, a preto ju naliehavo žiadame, aby bola skutočne statočná, a aby na seba skutočne prebrala vodcovskú úlohu.
<P>
Myslíme si, že je dôležité prijať komplexné právne predpisy. Prostredníctvom nich by bolo napríklad možné odstrániť niektoré právne medzery zneužívané rasistami a xenofóbmi, ktorí sa snažia využiť náboženskú diskrimináciu na zakrytie svojich rasistických postojov.
<P>
Je dôležité, aby sme sa odstránili niektoré svojvoľne stanovené hranice, týkajúce sa napríklad zdravotných prehliadok a zdravotnej starostlivosti, ktoré sú stanovené na základe veku, a nie na základe skutočného stavu.
<P>
Pani spravodajkyňu môžeme v plnej miere podporiť v jej úsilí o proaktívny prístup, pokiaľ ide o oboznamovanie ľudí s ich právami a o zabezpečovanie ich prístupu k týmto právam. Tento cieľ možno dosiahnuť prostredníctvom účinnej právnej pomoci a prostredníctvom silných nezávislých orgánov.
<P>
Preto túto správu vítame a podporujeme ju v jej súčasnej podobe.
<SPEAKER ID="055" NAME="Jan Tadeusz Masiel" LANGUAGE="PL">
Vážený pán predsedajúci, blahoželám pani Lynneovej k veľmi praktickej správe o tejto dôležitej problematike. Trochu ma však zaskočil spôsob vyjadrovania, ktorý je v tejto správe použitý, pretože mi trochu pripomína totalitárny spôsob vyjadrovania. Ak by som nevedel, že pani spravodajkyňa je členkou skupiny Aliancie liberálov a demokratov za Európu, myslel by som si, že túto správu pripravil niekto z komunistického tábora. Podľa môjho názoru je veľmi nebezpečné zachádzať do podrobností, ako je to aj v tomto prípade, a vymenúvať, aké druhy diskriminácie by nemali byť povolené, a ako by sme sa mali správať. Diskriminácia by jednoducho nemala existovať. Ľudstvo zhrnulo všetky svoje príkazy a zákazy do Desatora Božích prikázaní, ktoré sú stručné: nezabiješ, nezosmilníš. Preto by sme mali jednoducho povedať "nedopustíš sa diskriminácie" a zvyšok nechať na citlivosť a právomoc ľudských skupín a členských štátov. Napriek tomu považujem túto správu za prijateľnú za predpokladu, že bude prijatý pozmeňujúci a doplňujúci návrh č. 7, ktorý predkladá skupina Európskej ľudovej strany (kresťanských demokratov) a európskych demokratov.
<SPEAKER ID="056" NAME="Bairbre de Brún">
, v mene skupiny GUE/NGL. - Vážený pán predsedajúci, správa pani Lynneovej poukazuje na to, že je potrebné vypracovať komplexný legislatívny rámec, ktorý bude predchádzať diskriminácii mimo zamestnania, a ktorý sa bude vzťahovať na širokú škálu oblastí.
<P>
Každý deň dochádza v Európskej únii k diskriminácii miliónov ľudí, osôb vo vyššom veku i ďalších sociálnych skupín, pri ich úsilí zabezpečiť si prístup k zdravotnej starostlivosti, vzdelaniu a k dopravným službám, alebo keď si chcú uzavrieť poistenie, či keď žiadajú o poskytnutie úveru.
<P>
Tie isté sociálne skupiny mali pred zavedením prísnejších právnych predpisov na európskej úrovni problém so získaním zamestnania. Účinné právne predpisy na úrovni Európskej únie však zmenili postoj zamestnávateľov. Práve európska smernica prinútila členské štáty, aby sa pokúsili skoncovať s diskrimináciou v oblasti zamestnávania, hoci aj v tejto oblasti je potrebné urobiť ešte veľa práce. Je potrebné, aby boli na európskej úrovni zavedené komplexné právne predpisy s cieľom posilniť práva obyvateľov vo sfére tovarov a služieb.
<P>
Chcela by som pochváliť pani spravodajkyňu za vypracovanie tejto správy. Dovoľte mi, aby som vás, vážení kolegovia poslanci, požiadala, aby ste hlasovali proti pozmeňujúcim a doplňujúcim návrhom, ktoré oslabujú ochranu ľudských práv.
<SPEAKER ID="057" NAME="Philip Bushill-Matthews" AFFILIATION="PPE-DE">
Vážený pán predsedajúci, už deväť rokov som členom Výboru pre zamestnanosť a sociálne veci spoločne s mojou ctenou kolegyňou, poslankyňou zo Spojeného kráľovstva za volebný obvod West Midlands, pani Lynneovou, ktorá je spravodajkyňou pre túto rozpravu.
<P>
Takmer bez výnimky sme sa vždy zhodli vo všetkých otázkach bez toho, aby bolo potrebné rokovať o kompromisných pozmeňujúcich a doplňujúcich návrhoch, pretože naše názory boli veľmi podobné.
<P>
Zdá sa však, že výnimka potvrdzuje pravidlo, a na moje veľké prekvapenie musím konštatovať, že predložená správa predstavuje práve takúto výnimku. Úprimne povedané, považujeme za veľmi smutné, že politická póza v tomto prípade bráni zamerať sa na riešenie skutočného problému.
<P>
Predtým, než sa niektorí predstavitelia ľavice uchýlia k svojim tradičným skresľujúcim vyjadreniam, mi dovoľte, aby som priamo vyhlásil, že my, predstavitelia stredopravých politických síl, odsudzujeme diskrimináciu vo všetkých jej formách. Všetci predstavitelia stredopravých politických síl hľadáme praktické spôsoby ako vykoreniť diskrimináciu, preto by sme v zásade podporili osobitnú smernicu, ktorej cieľom má byť pomoc ľuďom so zdravotným postihnutím, a o ktorej v súčasnej dobe Komisia uvažuje.
<P>
Chceme však jasne vyhlásiť, že "komplexná a obšírna" smernica Európskej únie proti diskriminácii, ktorá v podstate predstavuje otvorenú výzvu adresovanú Komisii, aby vypracovala ďalšie "univerzálne" právne predpisy EÚ vo veľmi citlivej oblasti, bude málo účinná, čo sa týka riešenia súčasných ťažkostí, a dokonca môže byť aj kontraproduktívna. Predložili sme vlastné pozmeňujúce a doplňujúce návrhy, aby sme zdôraznili tento bod.
<P>
Hoci je pravda, že niektoré aspekty diskriminácie predstavujú v súčasnosti ešte stále problém, podľa nášho názoru je nezmyselné predpokladať, že všeobecnejšie právne predpisy Európskej únie prinesú nejaké riešenie. Ukazuje sa, že súčasné právne normy Európskej únie týkajúce sa diskriminácie je aj naďalej náročné zaviesť do praxe. V prvom rade je potrebné lepšie uplatňovať súčasné právne normy a lepšie porozumieť problémom vyplývajúcim z ich uplatňovania, a až potom sa môžeme rozhodnúť pre vypracovanie ďalších smerníc Európskej únie.
<P>
Istá organizácia zo Spojeného kráľovstva to minulý týždeň popísala jasne a stručne: väčšinu prejavov diskriminácie sa nepodarí vyriešiť ďalšími právnymi predpismi. Bolo by oveľa rozumnejšie venovať sa podujatiam, na ktorých dochádza k spojeniu viacerých kultúr alebo viacerých vierovyznaní, pretože na takýchto podujatiach dochádza k zmenám vnímania. S tým súhlasíme.
<P>
Chcem sa poďakovať pánovi komisárovi za jeho obsažné úvodné vyjadrenia. Dovoľte mi povedať, že sa teším na riadnu odpoveď Komisie.
<SPEAKER ID="058" NAME="Stephen Hughes" AFFILIATION="PSE">
Vážený pán predsedajúci, myslím si, že kritika zo strany pána Philipa Bushill-Matthewsa poukazuje na to, aká skvelá je v skutočnosti správa pani Lynneovej. Myslím si, že by sme jej mali zablahoželať. Podarilo sa jej poukázať na slabú úroveň uplatňovania a transpozície dvoch smerníc, ktoré boli prijaté ešte v roku 2000, a ktoré sa týkajú rizík a diskriminácie v zamestnaní.
<P>
Vtedy ste však vy, vážený pán komisár, a Výbor pre zamestnanosť a sociálne veci uznali, že diskriminácia nekončí pri východe z kancelárie alebo továrne. V tom čase sme priznali, že je potrebné konať v "širšom spektre a že je potrebné zaviesť horizontálnu smernicu na boj proti všetkým formám diskriminácie v celej spoločnosti. Vážený pán komisár, verejne ste vyhlásili, že podporujete túto myšlienku. Váš predseda, pán predseda Barroso, sa verejne zaviazal k tomu, že takáto horizontálna smernica bude vypracovaná.
<P>
Znepokojili nás preto vyhlásenia, že sa Komisia rozhodla cúvnuť, a že uvažuje o tom, že sa možno zameria len na zdravotné postihnutie. Podľa mojich informácií Komisia v súčasnosti uvažuje nad jednou z nasledujúcich troch možností: po prvé, horizontálna smernica, ktorá ešte vždy prichádza do úvahy, po druhé, osobitná smernica o zdravotnom postihnutí, alebo po tretie, smernica o zdravotnom postihnutí a o ešte jednej inej forme diskriminácie.
<P>
Pokiaľ ide o poslednú, tretiu možnosť, zdá sa mi úplne nelogická. Vážený pán komisár, v súčasnosti potrebujeme silného obhajcu spomínanej horizontálnej smernice, ku ktorej vypracovaniu ste sa zaviazali. Ako povedala pani Elizabeth Lynneová, pokiaľ ide o rôzne formy diskriminácie, v Európskej únii nesmie byť jedna forma uprednostňovaná pred druhou, v tejto oblasti teda nesmie existovať hierarchia. Všetci občania Európskej únie sú si rovní a musí sa k nim takto aj pristupovať. Nesmieme tolerovať žiadny výskyt diskriminácie zo žiadnych dôvodov voči žiadnej skupine nášho Spoločenstva.
<P>
Počul som, ako to niekto povedal na stretnutí, ktoré sa minulý týždeň konalo v Bruseli, aj vy, pán komisár, ste to dnes naznačili, a pán Philip Bushill-Matthews to vyslovil len pred malou chvíľou, a síce že by sme nemali konať preto, že voči viacerým členským štátom bolo začaté konanie za nedodržiavanie spomenutých smerníc. Naša argumentácia by sa nemala uberať týmto smerom. Nesmieme členským štátom dovoliť, aby nás donútili uberať sa rýchlosťou najpomalšieho z nich z hľadiska zavádzania a následného presadzovania smerníc. Vy, pán komisár, máte právo iniciatívy. Je potrebné, aby ste toto právo využili. Musíme konať dôsledne. Aj vy musíte byť dôsledný, aby ste dosiahli úplné dodržiavanie právnych predpisov v tejto oblasti, a aby ste zabránili členským štátom spolčiť sa, čo by viedlo k tomu, že by sme napredovali rýchlosťou najpomalšieho z nich.
<P>
Je tiež potrebné, aby sme sa jasne zamerali na nápravné prostriedky a na presadzovanie právnych predpisov. Musíme zaviesť silné nápravné prostriedky, aby sme sa uistili, že členské štáty budú v plnej miere dodržiavať spomínané smernice, na ktorých sme sa dohodli ešte v roku 2000. Správu pani Elizabeth Lynneovej schvaľujem v plnom rozsahu.
<SPEAKER ID="059" NAME="Predsedajúci">
Dovoľte mi urobiť krátku prestávku, aby som v mene nás všetkých, predstaviteľov Parlamentu, privítal rôzne skupiny návštevníkov, ktorí sú v galérii. A teraz už pokračujme v rozprave.
<SPEAKER ID="060" NAME="Sophia in 't Veld" AFFILIATION="ALDE">
Vážený pán predsedajúci, v roku 2004 dal Európsky parlament zelenú tejto Európskej komisii len na základe slávnostného prísľubu, že bude zástancom základných práv. No pokiaľ ide o rovnosť, zatiaľ sme sa dočkali len falošných sľubov, čo rozhodne nestačí. Je potrebné, aby sme občanom Európskej únie dali k dispozícii právne nástroje, ktorými budú môcť brániť svoje práva na súde. Teraz sa Európska komisia zúfalo snaží nájsť výhovorky, prečo nezaviesť všeobecný zákaz diskriminácie, napríklad, že je potrebné túto oblasť bližšie preskúmať, ako keby sme všetci už teraz nevedeli, že k diskriminácii dochádza všade okolo nás, alebo že v Rade v tejto otázke nepanuje zhoda, hoci tento problém nikdy v minulosti Európsku komisiu neodradil od toho, aby sa snažila presadiť svoje návrhy v iných oblastiach, napríklad v oblasti energetickej politiky. A nezabúdajme na to, že diskriminácia je už zakázaná na základe zmlúv, no ak nebudeme prijímať zákony my, urobia to za nás súdy. Preto očakávam, že sa Európska komisia ujme svojej zodpovednosti a postaví sa za práva európskych občanov, pretože ak sa nepodarí zaviesť horizontálnu smernicu, nech je príčinou neúspechu Rada, a nie Komisia.
<P>
(potlesk)
<SPEAKER ID="061" NAME="Elisabeth Schroedter" AFFILIATION="Verts/ALE">
(DE) Vážený pán predsedajúci, dámy a páni, pani in 't Veldová to povedala jasne a mne zostáva len znova zdôrazniť, že je potrebné prijať rámcovú smernicu s cieľom zabezpečiť rovnakú ochranu proti diskriminácii pre všetkých. Je neprijateľné, aby napríklad homosexuáli alebo ľudia vo vyššom veku mali menej ľudských práv ako ľudia, ktorí pochádzajú z prisťahovaleckého prostredia. Je skutočne naliehavé, aby sme túto nerovnováhu odstránili.
<P>
Okrem toho, môžem len pripomenúť, že zavedenie tejto smernice nám prisľúbil osobne pán predseda Barroso, keď sa snažil dosiahnuť, aby Parlament schválil jeho Komisiu. Ako Nemka musím vyhlásiť, že považujem správanie nemeckej vlády za cynické. V Nemecku existuje zákon, ktorý prisudzuje rovnakú ochranu všetkým hodnotám, no naša vláda tu, na európskej úrovni, vedie kampaň proti rámcovej smernici, pričom na toto svoje konanie nemá žiadny prijateľný dôvod. Podľa môjho názoru nejde o nič iné, len o populizmus na úkor ľudských práv.
<SPEAKER ID="062" NAME="Ria Oomen-Ruijten" AFFILIATION="PPE-DE">
(NL) Vážený pán predsedajúci, boj proti diskriminácii, či už na základe náboženstva, pohlavia alebo zdravotného postihnutia, tvorí jeden z pilierov, na ktorých je postavené vedomie európskej spolupatričnosti. Táto politika je zakotvená vo všetkých našich zmluvách a právnych predpisoch.
<P>
Čo sa týka boja proti priamej a nepriamej diskriminácii na základe pohlavia, táto politika sa v Európskej únii ukázala ako maximálne úspešná. Teraz môžeme vyhodnotiť situáciu a to, ako bola ovplyvnená smernicami a zmluvami a následne stanoviť, že napriek tomu, že máme najkomplexnejší legislatívny proces na svete, politika dobre nefunguje.
<P>
Potom si možno vybrať jednu z dvoch možností. Možnosť, ktorú si zvolila opozícia, je zaviesť novú širokospektrálnu stratégiu a vyriešiť problémy týmto spôsobom. Myslím si, že takto to nejde. Dôkazom toho sú právne predpisy z roku 2000, na základe ktorých boli voči desiatim členským štátom, vrátane Holandska, začaté konania o porušení právnych predpisov vzhľadom na to, že v ich právnych predpisoch o rovnakom zaobchádzaní nebolo dostatočne jasné, ako fungujú určité ustanovenia. Preto ani nové širokospektrálne právne predpisy nebudú účinné, pretože to znova budú len slová a nie skutky.
<P>
Preto by sme sa mali čoraz viac zameriavať na mentalitu, na akčné programy a na vykorenenie diskriminácie, dokonca aj nepriamej. Musíme sa postarať o to, aby sa zlepšilo vykonávanie právnych predpisov, a potom budeme tiež musieť nájsť riešenie na problémy, ktoré možno jasne vymedziť, t.j. na problémy týkajúce sa ľudí so zdravotným postihnutím.
<P>
V plnej miere teda súhlasím s vyjadrením pani Bauerovej a mnohých ďalších poslancov z našej skupiny a dúfam, že sa náš vynikajúci legislatívny rámec teraz už skutočne zavedie do praxe. Ďakujem vám veľmi pekne.
<SPEAKER ID="063" NAME="Lissy Gröner" AFFILIATION="PSE">
(DE) Vážený pán predsedajúci, dámy a páni, chcela by som sa poďakovať pani Lynneovej za správu, ktorá prichádza v pravý čas. Členom skupiny Európskej ľudovej strany (kresťanských demokratov) a Európskych demokratov by som chcela povedať, že otázka diskriminácie voči ženám z hľadiska výšky ich mzdy tvorí súčasť zmluvy už štyridsať rokov, no v podstate nič sa nezmenilo. Ak sa vy, členovia skupiny PPE-DE, chcete aj naďalej pridržiavať svojho rozhodnutia odmietnuť horizontálnu smernicu, je mi veľmi jasné, že vaše hodnoty a zásady sa týkajú len pekných slov a osláv v Európskej únii. V skutočnosti vám vôbec nejde o rovnaké zaobchádzanie! Akceptujete tiež napríklad diskrimináciu voči homosexuálom. Chcete, aby takáto bola naša politická kultúra. S tým teda nesúhlasím!
<P>
Rovnaké príležitosti zahŕňajú všetky kritériá článku 13 Zmluvy o ES, v konečnom dôsledku je tu nutné začleniť aj viacnásobnú diskrimináciu. Antidiskriminačná politika môže byť dôveryhodná len v prípade, ak sama nie je príčinou ďalšej diskriminácie. V Európskej únii sme svedkami záplavy konaní a opatrení. Je to však len propaganda, ktorej cieľom je zabrániť zavedeniu určitých minimálnych noriem. Členské štáty, ktoré sa v tomto procese zastavili, sa budú musieť poponáhľať. Konania o porušení predpisov boli začaté aj voči mojej vlasti, Nemecku.
<P>
Vyzývam Komisiu, každého jedného člena komisie, aby jasne vyhlásili, že podporujú vytvorenie jasnej horizontálnej smernice, a že nesúhlasia s hierarchickým usporiadaním ľudských práv v Európskej únii. Musíme vykonávať našu politiku EÚ v súlade so zmluvou. Článok 13 je súčasťou tejto zmluvy a preto musí obsahovať všetky spomínané oblasti tak, ako je to uvedené v správe pani Lynneovej.
<SPEAKER ID="064" NAME="Marco Cappato" AFFILIATION="ALDE">
(IT) Vážený pán predsedajúci, dámy a páni, ďakujem pani Lynneovej za odvedenú prácu. Parlament má v úmysle znova vyzvať Komisiu na vypracovanie horizontálnej smernice. Pán komisár Špidla, bude to už po deviatykrát. Keďže Parlament už deviatykrát žiada o tú istú vec, očakávali by sme, že vyjadrenia Komisie budú v tejto rokovacej sále jasnejšie jednak preto, že ide o otázku, k realizácii ktorej sa zaviazal pán predseda Barroso, a jednak preto, že dôverujeme procesu hodnotenia vplyvu, ktorý práve prebieha.
<P>
Ak mám byť úprimný, táto myšlienka postaviť sa proti horizontálnej smernici, ktorú zastávajú niektorí poslanci zo skupiny Európskej ľudovej strany (kresťanských demokratov) a Európskych demokratov, je nepochopiteľná. V minulosti bola ľavica oprávnene kritizovaná za to, že chcela rozdeliť spoločnosť na korporácie a korporatívne zastúpenie. Zdá sa však, že vám v tomto prípade ide o to isté: ľudia so zdravotným postihnutím áno, pretože je to politicky korektnejšie, iné formy diskriminácie nie, v tejto oblasti radšej ešte počkajme.
<P>
Pani Oomenová-Ruijtenová tu nie je, ale aj ľavica niekedy rada hovorí, že na zmenu postojov potrebujeme viac, než len zákony. V tomto prípade takéto vyjadrenia počúvame od poslancov za skupinu PPE-DE. Hovorme o osobných právach a o tom, ako by sme nemali proti sebe stavať jednu korporáciu, jednu menšinu proti inej, ale že je potrebné zabezpečiť nediskrimináciu pre všetkých občanov. Takýto prístup je zmysluplný, a o to vás žiadame. Úprimne povedané, nepotrebujeme opatrenia, ktoré budú naklonené viac jednej alebo druhej kategórii. Občania Európskej únie to nepotrebujú.
<SPEAKER ID="065" NAME="Anja Weisgerber" AFFILIATION="PPE-DE">
(DE) Vážený pán predsedajúci, dámy a páni, všetci sa zhodneme v jednej veci, odmietame všetky formy diskriminácie. Chcem, aby to bolo jasné hneď od začiatku. Existujú však rozličné prístupy k tomu, ako tento cieľ dosiahnuť. Podľa môjho názoru, v konečnom dôsledku nie je možné zabezpečiť lepšiu ochranu proti diskriminácii na európskej úrovni ako na vnútroštátnej úrovni. Aj v tejto oblasti sa od nás očakáva, že budeme dodržiavať zásadu subsidiarity. V súčasnosti regulujú antidiskriminačné nariadenia EÚ mnoho oblastí života. V posledných rokoch boli prijaté štyri antidiskriminačné smernice: smernica, ktorou sa zavádza zásada rovnakého zaobchádzania s osobami bez ohľadu na rasový alebo etnický pôvod, smernica, ktorá ustanovuje všeobecný rámec pre rovnaké zaobchádzanie v zamestnaní a povolaní, smernica o rovnakom zaobchádzaní a smernica o rodovej rovnosti.
<P>
Proti členským štátom prebieha v súčasnosti viacero konaní o porušení predpisov v súvislosti s problémami s transpozíciou zmluvy. Presnejšie povedané, momentálne prebieha konanie proti dvadsiatim krajinám, čo predstavuje tri štvrtiny členských štátov Európskej únie. Zdá sa, že v tejto oblasti panuje pozoruhodná právna neistota. Nový širokospektrálny a prílišne zjednodušujúci prístup v podobe rámcovej smernice predstavuje nesprávnu odpoveď na právnu neistotu, ktorá tu existuje. Predtým, než Komisia navrhne nové smernice je potrebné, aby boli preskúmané súčasné problémy.
<P>
V opačnom prípade bude výsledkom viac byrokracie, zvýšia sa náklady pre občanov a právne predpisy budú menej zrozumiteľné, z čoho nebude mať prospech nikto, najmä to však nebude prospešné pre boj proti diskriminácii. Preto som, rovnako ako moja skupina, proti tým článkom v správe pani Lynneovej, ktoré vyzývajú na prijatie rámcovej, horizontálnej smernice. Ak však ostatné skupiny dokážu presadiť svoj názor a články vyzývajúce na prijatie rámcovej smernice zostanú súčasťou textu spomínanej správy, budem nútená hlasovať proti tejto správe, nie preto, že by som bola proti ochrane pred diskrimináciou, ale preto, že podľa môjho názoru predstavuje rámcová smernica na európskej úrovni krok nesprávnym smerom. Pokiaľ ide o oblasť zdravotného postihnutia, Európske spoločenstvo i všetky členské štáty podpísali Dohovor OSN o právach osôb so zdravotným postihnutím. V tejto oblasti musíme splniť svoje záväzky a aj ich splníme. Nikomu však nepomôžeme, ak prijmeme ďalšiu nejasnú a slabú rámcovú smernicu.
<SPEAKER ID="066" NAME="Richard Howitt" AFFILIATION="PSE">
Vážený pán predsedajúci, keď som bol v roku 2000 spoluspravodajcom tohto Parlamentu pre smernicu, ktorou sa zavádza zásada rovnakého zaobchádzania s osobami bez ohľadu na rasový alebo etnický pôvod, portugalské predsedníctvo nám sľúbilo, že v oblasti diskriminácie nebude existovať žiadna hierarchická postupnosť, a že bude nasledovať prijatie ďalších právnych predpisov.
<P>
Dňa 26. októbra 2004 pán predseda Barroso v tomto Parlamente sľúbil, že počas funkčného obdobia tejto Komisie bude vypracovaná rámcová smernica o, citujem, "všetkých formách diskriminácie". Tento sľub bol potvrdený aj v ročnej politickej stratégii na rok 2008. Teraz nastal čas splniť tento sľub.
<P>
Povedal by som, že sa nemožno vyhovárať na to, že členské štáty v niektorých prípadoch zámerne postupujú pomaly pri vykonávaní nediskriminácie v zamestnaní, no je to výhovorka, a Komisia nesmie dovoliť najpomalšiemu členskému štátu, aby určoval rýchlosť všetkým ostatným.
<P>
Pred dvoma týždňami som sa v Nemecku stretol s pani ministerkou Zypriesovou a vo Veľkej Británii s pani ministerkou Follettovou. Boli ochotné rozprávať sa. Poskytnite im predmet na rozhovor!
<P>
Som hrdý na to, že na podporu právnych predpisov o zdravotnom postihnutí sme zozbierali 1,3 milióna podpisov. No ako predseda medziskupiny tohto Parlamentu pre zdravotne postihnutých oficiálne vyhlasujem, že podporujem horizontálnu smernicu. Nebudete rozdeľovať a panovať.
<P>
Na záver mi dovoľte povedať, že nie je správne, keď konzervatívci vyhlásia, že odsudzujú diskrimináciu, ktorá vzniká v dôsledku odlišného náboženského presvedčenia, veku alebo sexuálnej orientácie, no potom hlasujú proti právnym predpisom o týchto dôvodoch, pričom upierajú rovnaké práva Európanom, homosexuálom, mladým i starým a náboženským menšinám. Business Europe by sa mala hanbiť za to, že v rámci konzultácií s Komisiou jej predložila text zo dňa 12. októbra 2007, v ktorom píše, citujem: "Business Europe je presvedčená, že neexistujú žiadne dôkazy o výskyte diskriminácie zo žiadneho z dôvodov, na ktoré sa vzťahuje článok 13". Podľa podnikateľského skúšobného panela samotnej Komisie až 89 % z 293 skúmaných obchodných spoločností sa vyjadrilo priaznivo k možnosti vytvorenia právnych predpisov Európskej únie, ktoré by zabezpečovali rovnakú ochranu. Oni tieto právne predpisy chcú, Parlament za nich bude hlasovať, Európa ich potrebuje.
<P>
(potlesk od poslancov stredových a ľavicových strán)
<SPEAKER ID="067" NAME="Holger Krahmer" AFFILIATION="ALDE">
(DE) Vážený pán predsedajúci, ďakujem pani Lynneovej za to, že venovala svoj čas téme boja proti diskriminácii a po určitú hranicu som v plnej miere na jej strane. Avšak drahá pani Lynneová, pani Schroedterová, pani Grönerová a pani in 't Veldová, váš úmysel je dobrý, no v konečnom dôsledku vám nijako nepomôže, že žiadate o prijatie ďalšej smernice proti diskriminácii, ktorá pôjde nad rámec toho, čo už v Európe máme.
<P>
Ako homosexuál vám môžem úplne zámerne a otvorene povedať, že ľuďom, ktorých chcete chrániť, nijako nepomôžete. V konečnom dôsledku vznikne ďalekosiahle antidiskriminačné nariadenie proti ľuďom, ktorých chcete chrániť. Ako je to možné? Ak rozšírime boj proti diskriminácii na prístup k tovarom a službám a na prenesenie dôkazného bremena, vytvoríme atmosféru skrytej diskriminácie. Len veľmi málo zamestnávateľov bude ochotných otvorene diskutovať o diskriminácii. Uchádzačov o zamestnanie, ktorí predstavujú možné riziko, napríklad kvôli ich fotografii, už v prípade pochybností zamestnávateľ neosloví.
<P>
Preto spomínaným prístupom týmto ľuďom v konečnom dôsledku nijako nepomôžeme. Namiesto toho by nás mala znepokojovať skutočnosť, že v momentálne platnej antidiskriminačnej smernici dochádza k zmenám. Mali by sme podrobne sledovať, ako to dopadne. Ak vytvoríme zamotanú spleť byrokracie, súdnych procesov a právnej neistoty, občania Európskej únie budú v oveľa menšej miere ochotní akceptovať antidiskriminačné nariadenia.
<SPEAKER ID="068" NAME="Carlo Fatuzzo" AFFILIATION="PPE-DE">
(IT) Vážený pán predsedajúci, dámy a páni, mám tak veľa času, dúfam, že ho dokážem dobre využiť, hoci som zvyknutý na to, že môžem rozprávať len jednu minútu. Počul som môjho kolegu, pána Bushilla-Matthewsa, povedať, že s pani Lynneovou vždy súhlasí, no že výnimka potvrdzuje pravidlo, a že v tomto prípade je jeho stanovisko úplne odlišné.
<P>
Môjmu drahému priateľovi, pánovi Bushillovi-Matthewsovi, by som chcel povedať, že názory nás dvoch sa tiež vždy zhodujú, no v tomto prípade, bez toho, že by som chcel zradiť našu zvyčajnú zhodu, ktorá panuje pri prijímaní všetkých rozhodnutí, musím povedať, že ide o výnimku, pretože v plnej miere podporujem návrh na vypracovanie horizontálnej smernice, ktorý pani Lynneová adresovala Komisii. Ako by som mohol nepodporovať tento návrh, keď som za posledných 40 rokov bol často svedkom toho, že občania Talianska, kde žijem, boli diskriminovaní v dôsledku ich vysokého veku, starším ľuďom boli upierané ich práva jednoducho preto, že majú vyšší vek?
<P>
Hovorím konkrétne o skutočnosti, že v Taliansku existuje zákon, podľa ktorého majú osoby so zdravotným postihnutím v mladom veku právo na podporu, zatiaľ čo starší ľudia s rovnakým zdravotným postihnutím na túto podporu právo nemajú. Nerozumiem, načo by sme mali dlhé roky čakať, kým budeme mať právne možnosti na to, ako to už vysvetlila pani in't Veldová, aby sme mohli využiť súdy na presadenie dodržiavania práv, ktoré článok 13 Amsterdamskej zmluvy zaručuje všetkým občanom Európskej únie.
<SPEAKER ID="069" NAME="Zita Gurmai" AFFILIATION="PSE">
(HU) Vážené dámy, vážení páni, európska jednota nie je založená len na hospodárstve, ale aj na mnohých dôležitých hodnotách. Medzi tieto hodnoty patria nedotknuteľnosť ľudskej dôstojnosti, sloboda, zodpovednosť, solidarita, rozmanitosť a dodržiavanie zásady nediskriminácie. Patrí medzi ne aj tolerancia a vzájomná úcta.
<P>
Popri ustanoveniach politiky je tiež dôležité, aby boli tieto zásady ukotvené v právnych normách takým spôsobom, aby už nebolo možné robiť rozdiely na diskriminačnom základe , a aby sme zabezpečili pre ľudí komplexnú ochranu. Projekt Európy bude životaschopný len v prípade, ak sa nám podarí docieliť, že znevýhodnené skupiny si dokážu uplatniť svoje práva. Všestranná integrácia týchto skupín je v našom spoločnom záujme. Je potrebné, aby sme prijali príslušné opatrenia, prostredníctvom ktorých sa nám ju podarí dosiahnuť.
<P>
Je preto v záujme všetkých jednotlivých členských štátov, aby zabezpečili presnú, účinnú a celkovú transpozíciu ustanovení smerníc ES 2000/43 a 2000/78 a ich primerané uplatňovanie v praxi tak, aby z transpozície smerníc do vnútroštátneho práva mali znevýhodnené skupiny skutočný prospech.
<P>
Právne predpisy majú zmysel len vtedy, ak sa uplatňujú v praxi. Monitorovanie uplatňovania právnych predpisov preto predstavuje obzvlášť dôležitú úlohu, ktorej je potrebné venovať mimoriadnu pozornosť tak na úrovni Spoločenstva ako aj na úrovni členských štátov. Musíme vypracovať kontrolné mechanizmy, ktoré nám umožnia vykonávať štúdie hodnotenia vplyvu. Do tohto procesu musíme zapojiť mimovládne organizácie, ktoré nám môžu poskytnúť konkrétnu spätnú väzbu, a viesť s nimi sociálny dialóg. Som presvedčená, že pán Barroso veril tomu, čo povedal v roku 2004, na začiatku svojho funkčného obdobia. Nech to platí aj naďalej.
<SPEAKER ID="070" NAME="Marian Harkin" AFFILIATION="ALDE">
Vážený pán predsedajúci, chcela by som sa vyjadriť o dvoch aspektoch týkajúcich sa tejto vynikajúcej správy pani Lynneovej. V plnej miere podporujem výzvu adresovanú členským štátom a ďalším zúčastneným aktérom, aby zbierali, zhromažďovali a uverejňovali komplexné, presné, porovnateľné, spoľahlivé a osobitné štatistiky týkajúce sa diskriminácie a zverejňovali ich tak, aby ich verejnosť mohla bez problémov pochopiť. Som presvedčená, že takto si občania sami uvedomia, že zmena je potrebná. V plnej miere podporujem výzvu na vypracovanie komplexnej, širokospektrálnej smernice. Ak sa uplatnia právne predpisy, Európska únia môže v tejto oblasti dosiahnuť strategickú zmenu.
<P>
Napokon, čo sa týka Lisabonskej zmluvy, minulý týždeň ma veľmi potešili vyjadrenia slovinského predsedníctva o pracovnom programe na rok 2008 týkajúce sa ich odpovede na kampaň Milión podpisov za zdravotne postihnutých. Z týchto vyjadrení vyplýva, že predsedníctvo, a hádam aj Komisia, načúvajú občanom a berú do úvahy ich obavy, čo je veľmi nádejný signál pre občiansku iniciatívu obsiahnutú v Lisabonskej zmluve, no dovoľte mi znova oficiálne zopakovať moju podporu komplexnej smernici. V oblasti diskriminácie nesmie existovať hierarchia.
<SPEAKER ID="071" NAME="Pier Antonio Panzeri" AFFILIATION="PSE">
(IT) Vážený pán predsedajúci, dámy a páni, podporujem prácu vykonanú pani Lynneovou. Musím povedať, že táto rozprava sa z hľadiska Európy koná vo veľmi zaujímavej dobe. Bol by som rád, keby ste vy osobne, vážený pán komisár, a aj Komisia poznali všetky aspekty tejto problematiky, keďže sa zdá, že momentálne takéto poznatky nemáte.
<P>
Táto otázka sa netýka len pokroku dosiahnutého v oblasti rovnakých príležitostí a nediskriminácie z hľadiska zamestnania a pracovných podmienok, kľúčovú otázku predstavuje nevyhnutnosť vypracovať horizontálnu smernicu o rovnakom zaobchádzaní, ktorá sa bude vzťahovať na všetky príčiny, v dôsledku ktorých vzniká diskriminácia. V Európe vzniká atmosféra netolerantnosti a nepriateľstva. V dôsledku toho už vzniká etnická diskriminácia, len sa pozrite na prisťahovalectvo a Rómov. Boh nám pomáhaj, ak pred týmito skutočnosťami budeme zatvárať oči.
<P>
Preto je naliehavo potrebné vypracovať komplexnú smernicu vzťahujúcu sa na všetky formy diskriminácie, aby bolo možné dokončiť antidiskriminačný balík v súlade s článkom 13 Zmluvy o ES. Týmto spôsobom sa zlepší aj úroveň stretnutí kultúr v Európe, ktorá zvyšuje kvalitu kultúry, je presvedčivá a momentálne aj naliehavo potrebná.
<P>
Preto vám, vážený pán komisár, i celej Komisii hovorím: preukážte o niečo viac politickej odvahy, pretože doposiaľ ste v tomto smere v plnej miere zlyhali!
<SPEAKER ID="072" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, v procese sociálnej integrácie predstavuje zamestnanie jeden z najdôležitejších faktorov. Napriek tomu je miera nezamestnanosti v mnohých skupinách aj naďalej neprijateľne vysoká, týka sa to najmä žien, osôb so zdravotným postihnutím, národnostných menšín, migrantov, ľudí vo vyššom veku a mladých ľudí vstupujúcich na trh práce.
<P>
Znepokojuje nás skutočnosť, že v niektorých členských štátoch existujú významné nedostatky z hľadiska transpozície a uplatňovania smerníc 2000/43/ES a 2000/78/ES. Znepokojuje nás aj to, že občanom Európskej únie nie sú v dostatočnej miere poskytované informácie o možnosti podniknutia právnych krokov v prípade, že boli vystavení diskriminácii. Je dôležité, aby vlády členských štátov čo najskôr odstránili prekážky vznikajúce v dôsledku diskriminácie pri procese prijímania nových zamestnancov, ktorý prebieha na trhu práce.
<P>
Verejné orgány musia pri podpore rovnosti a nediskriminácie zohrávať kľúčovú úlohu, pretože podľa článku 13 Zmluvy o ES by mali členské štáty zabezpečiť úplnú, riadnu a účinnú transpozíciu a primerané uplatňovanie spomínaných smerníc, aby mal boj proti diskriminácii v Európskej únii charakter koordinovaných opatrení, ktoré sú v súlade s konsolidovaným prístupom boja proti diskriminácii.
<SPEAKER ID="073" NAME="Metin Kazak" AFFILIATION="ALDE">
(BG) Vážený pán predsedajúci, ctení kolegovia, prijatie a uplatňovanie komplexných antidiskriminačných právnych predpisov v členských štátoch Európskej únie by bolo skutočným úspechom, keďže na základe tohto procesu možno určiť, nakoľko citlivo vníma spoločnosť dodržiavanie zásad rovnakého zaobchádzania so všetkými občanmi, bez ohľadu na ich etnický pôvod, náboženské presvedčenie, pohlavie, vek, zdravotný či finančný stav.
<P>
Podporujem výzvu uvedenú v správe pani Lynneovej na prijatie komplexnej smernice, ktorá by nezohľadňovala hierarchiu antidiskriminačných zásad. Mali by sme však vziať na vedomie, že diskriminácia jednotlivcov, ktorí sú predstaviteľmi národnostných alebo náboženských menšín, predstavuje v Európe aj naďalej najčastejšie sa vyskytujúcu formu porušovania ich základného práva na rovnaké zaobchádzanie, aké sa dostáva občanom, ktorí patria do väčšinových skupín.
<P>
V určitých členských štátoch narastá skrytá diskriminácia voči národnostným a náboženským menšinám v dôsledku nenávistných prejavov, islamofóbii i v dôsledku iných foriem xenofóbie, ktoré sú podnecované stereotypami, predsudkami a frázami. Európsky parlament by mal preto upriamiť pozornosť Komisie a členských štátov...
<P>
(predsedajúci prerušil pána Metina Kazaka)
<SPEAKER ID="074" NAME="Hubert Pirker" AFFILIATION="PPE-DE">
(DE) Vážený pán predsedajúci, všetci sa rozhodne zhodujeme v tom, že v boji proti diskriminácii je potrebné prijať všetky dostupné opatrenia. Preto tiež Európsky parlament opakovane podporil prijatie novej smernice. Štyri takéto smernice už existujú a ďalšia je takmer hotová vo fáze návrhu. Znamená to, že čo sa týka antidiskriminačných opatrení, zameriavame sa na veľmi široké spektrum.
<P>
Tieto opatrenia budú teraz konečne uplatnené v praxi. Prebieha 28 konaní o porušení predpisov, čo znamená, že členským štátom bol vyslaný signál, aby konečne uplatnili opatrenia, o prijatí ktorých sme rozhodli v tomto Parlamente. Som proti tomu, aby sme zase najprv urobili druhý krok a až potom prvý, t.j. že prijmeme novú smernicu s množstvom nových prekážok, pričom bude potrebné, aby vznikli nové orgány na presadzovanie rovnosti. To znamená, že bude znovu viac byrokracie. Skutočnosť, že zo zákona bude vyplývať povinnosť prítomnosti mimovládnych organizácií pri procese tvorby právnych predpisov, napr. pri konzultáciách, nepredstavuje žiadny pokrok. Ak chceme obhajovať antidiskrimináciu, musíme presadzovať, aby sa v členských štátoch začalo konečne, raz a navždy, uplatňovať to, čo je už dnes ustanovené zákonom.
<SPEAKER ID="075" NAME="Ewa Tomaszewska" AFFILIATION="UEN">
(PL) Vážený pán predsedajúci, chcela by som sa vyjadriť o diskriminácii tehotných žien, ktorá je neprijateľná najmä vzhľadom na demografický kolaps, ktorý v Európe zažívame. Napriek právnym zákazom požadujú zamestnávatelia od mladých žien, ktoré sa uchádzajú o pracovné miesto, lekárske potvrdenie o tom, že nie sú tehotné. Ak zamestnávateľovi žena takéto potvrdenie nepredloží, pracovné miesto nezíska. Je potrebné, aby sa na túto oblasť zameral inšpektorát práce, hoci je to náročné. Diskriminované sú aj rodiny s veľkým počtom detí. Priemerný príjem na osobu je v takýchto rodinách zvyčajne podstatne nižší ako v rodinách slobodných matiek. Na druhej strane sú v ich prípade rodinné prídavky a sociálna podpora zvyčajne nižšie a dane vyššie. Zvyčajne, keď sa hovorí o diskriminácii, sa tieto problémy neberú do úvahy.
<SPEAKER ID="076" NAME="Gabriela Creţu" AFFILIATION="PSE">
(RO) Zatiaľ čo čakáme na horizontálnu smernicu máme možnosť vidieť, že existujú európske a vnútroštátne právne predpisy proti diskriminácii, existuje mnoho politických záväzkov a existujú tiež osobitné inštitucionálne mechanizmy. Napriek tomu, že to vyzerá optimisticky, je miera transpozície, uplatňovania a účinnosti prijatých opatrení v mnohých členských štátoch ešte stále veľmi nízka. Ak chceme dosiahnuť rovnosť medzi mužmi a ženami, je nevyhnutné, aby bola práca správne odmeňovaná.
<P>
Preto navrhujeme, aby Komisia dala podnet na vypracovanie integrovaného plánu pozitívnych opatrení pre trh práce s cieľom zabrániť umelému rozdeleniu trhu práce na základe pohlavia a znížiť štrukturálne rozdiely v mzdách, ktoré ešte vždy existujú medzi odvetviami, ktoré sa považujú za ženské, a tými, ktoré sa považujú za mužské. V rámci tohto plánu predstavuje zavedenie rodového rozmeru do tvorby návrhov európskych, vnútroštátnych a miestnych rozpočtov potrebný nástroj na znižovanie štrukturálnych rozdielov a na uplatňovanie zásady rovnakej odmeny za rovnakú prácu.
<SPEAKER ID="077" NAME="Jim Allister" AFFILIATION="NI">
Vážený pán predsedajúci, pani spravodajkyňa vo svojom vystúpení uviedla, že každý občan EÚ musí mať právo na rovnaké zaobchádzanie. Žiaľ, zdá sa, že ani sama pani spravodajkyňa tomu neverí. Keby tomu totiž verila, vo svojej správe by musela dôrazne protestovať proti tomu, že Európska únia, prostredníctvom výnimky, schvaľuje diskrimináciu na základe náboženských dôvodov v mojom volebnom obvode, v Severnom Írsku. Konkrétne ide o diskrimináciu protestantov, ktorí by sa v Severnom Írsku chceli stať policajtmi.
<P>
Áno, táto jednoznačná náboženská diskriminácia má požehnanie Európskej únie. Keď teda počúvam tieto prázdne vyhlásenia proti diskriminácii, musím myslieť na mnohých mladých protestantských voličov, ktorí sa chceli stať policajtmi, dosiahli lepšie výsledky ako rímskokatolícki uchádzači, no boli svedkami toho, že práve títo rímskokatolícki uchádzači dostali pred nimi prednosť, pretože diskriminácia vyplýva zo zákona, je ustanovená v právnych predpisoch. Pokým teda nebude existovať horizontálna smernica proti diskriminácii...
<P>
(predsedajúci prerušil rečníka)
<SPEAKER ID="078" NAME="Siiri Oviir" AFFILIATION="ALDE">
(ET) Vážený pán komisár, vážený pán predsedajúci, dámy a páni, rovnosť pred zákonom a ochrana pred diskrimináciou je ľudským právom každého jednotlivca, je to ustanovené v ústavách našich členských štátov, v ústavách všetkých členských štátov. Napriek tomu sa diskriminácia týka aj našich občanov. Napríklad rodovú rovnosť práv v zamestnaní upravuje právo Spoločenstva, na dodržiavanie uplatňovania jeho ustanovení však kladieme menší dôraz. Ako inak možno vysvetliť údaje vo výročných verejných správach Eurostatu, ktoré dokazujú, že medzi mzdami mužov a mzdami žien existujú veľké rozdiely? Rozdiel v mojej vlasti, v Estónsku, predstavuje 27 % v neprospech žien. Takto to bolo pred desiatimi rokmi, a tak je to aj dnes.
<P>
Zabezpečenie ochrany tohto práva je rovnako dôležité ako zabezpečenie súdnej regulácie v tejto oblasti. Musíme túto problematiku riešiť a v prípade potreby, ak bude dochádzať k porušeniu predpisov, musíme podávať podnety na začatie súdneho konania. Naši občania potrebujú právnu istotu.
<SPEAKER ID="079" NAME="Neena Gill" AFFILIATION="PSE">
Vážený pán predsedajúci, blahoželám pani Lynneovej k tejto smernici, pretože v Európskom roku medzikultúrneho dialógu, ktorého cieľom je podporiť vzájomné porozumenie a osláviť rozmanitosť Európy, som šokovaná a zdesená z vysokej miery existujúcej diskriminácie, nielen čo sa týka rasovej otázky, ale aj pokiaľ ide o zdravotné postihnutie, pohlavie, sexuálnu orientáciu a vysoký vek. Diskriminácia nepredstavuje problém len na trhu práce, týka sa tiež otázky bývania, vzdelávania, verejných a súkromných služieb, a dokonca aj náboženských otázok.
<P>
Obzvlášť ma znepokojuje rozdiel v úrovni integrácie menšín v jednotlivých členských štátoch, na ktorý poukazuje index migračnej politiky. Znamená to, že sa nám nepodarilo uplatniť a presadiť minimálne štandardy v oblasti antidiskriminácie, ktoré sme sa usilovali zaviesť v celej Európskej únii. Vyzývam Komisiu, aby sa vysporiadala s touto problematikou, nielen s členskými štátmi, ale aj prostredníctvom ráznejších opatrení v rámci inštitúcií EÚ.
<P>
Na záver by som sa vzhľadom na skutočnosť, že sa blížia voľby do Európskeho parlamentu, chcela opýtať, aký príklad dáva v oblasti boja proti diskriminácii zvyšku Európy tento Parlament. Len 30 % poslancov Európskeho parlamentu tvoria ženy a len 9 poslancov má inú ako bielu farbu pleti.
<SPEAKER ID="080" NAME="Thomas Mann" AFFILIATION="PPE-DE">
(DE) Vážený pán predsedajúci, čo účinne pôsobí proti diskriminácii a podporuje ochranu ľudí so zdravotným postihnutím? Osvetové kampane, informácie, činnosť, a nie centralizácia právnych otázok prostredníctvom nových právnych predpisov EÚ. Nebude vari komplexná horizontálna smernica strašiakom, ktorý je v skutočnosti úplne neškodný? Je dôležité, aby sa uplatňovali štyri smernice, ktoré už existujú. Len v Nemecku stoja školenia vyžadované v rámci všeobecného zákona o rovnosti viac ako 1,7 miliardy EUR ročne.
<P>
Zákon o občianskych právach považujem za správny. Obsahuje nariadenia pre obchodné spoločnosti, ktoré majú 15 a viac zamestnancov, v dôsledku čoho sa ušetrí veľký objem administratívnych a finančných nákladov, klauzula o ochrane malých a stredných podnikov je primeraná. Pani Lynneová, žiaľ, nedokázala rozptýliť naše pochybnosti, pretože nevzala do úvahy naše pozmeňujúce a doplňujúce návrhy, no myslím si, že je dôležité, aby bolo jasné, čoho sa tieto naše pochybnosti týkajú: nemôžeme hlasovať za túto správu, pretože sa v nej uvádza, že na podporu obetí diskriminácie by sa mali použiť peniaze z verejných zdrojov. Pani Lynneová nás mala v tejto otázke počúvať, no žiaľ nestalo sa.
<SPEAKER ID="081" NAME="Miloslav Ransdorf" AFFILIATION="GUE/NGL">
(CS) Chcel by som upozorniť na dve oblasti. Prvá oblasť sa týka dopravy, pretože asi tretina obyvateľov Európskej únie má problémy s pohybom. Myslím si, že ak majú mať ľudia rovnaké príležitosti, čo sa týka prístupu k informáciám, práci a podobne, tak je potrebné urobiť ešte veľa preto, aby bol v oblasti dopravy vo väčšej miere zavedený bezbariérový štandard. Druhá oblasť sa týka mentálne postihnutých osôb. Myslím si, že by bolo dobré prehodnotiť bielu knihu o ochrane mentálneho zdravia, pretože veľká časť obyvateľov Európskej únie trpí stresovými záťažami, ktoré tiež predstavujú znevýhodnenie, pokiaľ ide o adaptáciu na trhu pracovnej sily.
<SPEAKER ID="082" NAME="Gay Mitchell" AFFILIATION="PPE-DE">
Vážený pán predsedajúci, procedurálna námietka. Viem, že mi nebolo pridelené slovo, ale to, čo povedal pán Allister o diskriminácii protestantov v policajných zložkách v Severnom Írsku vôbec nie je pravda. Políciu tvoria z 90 % protestanti...
<P>
(predsedajúci prerušil rečníka)
<SPEAKER ID="083" NAME="Vladimír Špidla">
člen Komisie. - (CS) Vážené dámy, vážení páni, rozprava ukázala, aká významná je otázka boja proti diskriminácii. Dovoľte mi konštatovať, že prvá oblasť, na ktorej sa prakticky všetci zhodli, je oblasť účinnejšieho uplatňovania právnych predpisov vo všetkých členských štátoch. Z rozpravy tiež vyplynulo, že Komisia v tomto smere postupuje veľmi dôsledne a dáva podnet na začatie prípadných konaní o porušení predpisov proti štátom, ktoré nezaviedli právne predpisy v plnej miere. Dovoľte mi však tiež konštatovať, že jednoduchý údaj o počte nevypovedá o celkovom probléme, pretože do tohoto počtu sa rátajú konania o porušení predpisov, ktoré sú veľmi rôzneho charakteru, od technicko-organizačných až po napr. rozsah ochrany. V každom prípade ale môžem konštatovať, že všetky štáty, s ktorými v tejto oblasti diskutujeme, sú pripravené a ich vôľa v plnej miere zaviesť antidiskriminačné smernice je nepochybná.
<P>
Druhá oblasť sa týka ďalšieho pokroku v otázke právnych predpisov. Jasne som vyhlásil, že Komisia sa nachádza v záverečnej fáze rozhodovania o konečnom postupe. Táto fáza sa skončí do konca júna tohto roka a následne predložíme príslušné návrhy. Diskusia, ktorá momentálne prebieha v Parlamente, je z hľadiska rozhodovacieho procesu nepochybne jedným z podstatných zdrojov.
<P>
Dovoľte mi, aby som sa vyjadril aj o dvoch vystúpeniach, ktoré sa od všeobecnej diskusie odlišovali tým, že v nich bol použitý nie celkom obvyklý argument. Jedným z nich bolo napríklad vystúpenie, v ktorom rečník uviedol, že antidiskriminačné školenia stáli v Spolkovej republike Nemecko 1,7 miliardy EUR. Nepopieram toto číslo. Myslím si však, že by bolo celkom zaujímavé porovnať, aké náklady na školenia sú napríklad v rámci daňových zákonov a museli by sme konštatovať, že pri zmene právnych predpisov sú podobné prechodné náklady obvyklé. Nemyslím si teda, že čisto finančná argumentácia je v tomto prípade postačujúca.
<P>
Druhá otázka sa týkala problematiky polície v Severnom Írsku. V tomto prípade môžem len konštatovať, že podľa mojich informácií, zavádza írska polícia pozitívne opatrenia s cieľom riešiť problém, ktorý spomenul pán poslanec Allister.
<P>
Vážené dámy, vážení páni, stanovený čas nám nedáva možnosť pokračovať v tejto rozprave, ktorá by určite aj naďalej bola podrobná a veľmi zaujímavá, a preto mi dovoľte konštatovať, že momentálne sa nachádzame vo významnej fáze rozhodovacieho procesu, a že vaša diskusia je súčasťou tohto procesu.
<SPEAKER ID="085" NAME="Elizabeth Lynne">
spravodajkyňa. - Vážená pani predsedajúca, dovoľte mi, aby som sa všetkým svojim kolegom veľmi pekne poďakovala za ich pripomienky. Ako sa zdá, komplexná smernica má podporu väčšiny tohto Parlamentu, čo ma veľmi teší. Dúfam, že vaše hlasovanie túto skutočnosť potvrdí.
<P>
Dovoľte mi tiež znova vzdať hold pánovi komisárovi Špidlovi, pretože viem, že predloženie komplexnej smernice a výzva na vypracovanie komplexnej smernice v rámci pracovného programu vychádza v skutočnosti z jeho iniciatívy. Je mi však ľúto, že sa zdá, že jeho názor je v rámci Komisie menšinový. Ostáva nám dúfať, že ak odsúhlasíme výzvu na vypracovanie komplexnej smernice, posilníme tým jeho pozíciu pri presadzovaní tejto otázky.
<P>
Požiadala som pána komisára Špidlu, aby sa zverejnili hodnotenia vplyvu, keďže viem, že už sú hotové. Mám trochu obavy, pretože som počula správy, že boli vypracované rôzne hodnotenia vplyvu, a že momentálne dochádza k ich miernej úprave tak, aby ich výsledky viac vyhovovali jednému z dvoch názorov, ktoré v Komisii v súvislosti s touto problematikou panujú. Bola by som rada, keby mi to niekto bližšie objasnil, aby vyšlo najavo, či sú tieto chýry pravdivé.
<P>
Veľmi ma teší, že aj ďalší poslanci podporili spomínanú výzvu na vypracovanie komplexnej smernice, ktorá je súčasťou pracovného programu. Som presvedčená o tom, že špecifické otázky týkajúce sa všetkých oblastí (zdravotného postihnutia, veku, náboženského presvedčenia a sexuálnej orientácie) možno pokryť jednou komplexnou smernicou. Vzdelávaním pokrok nedosiahneme, už sme to skúšali. Preto by som chcela povedať poslancom, ktorí hovorili o vzdelávaní, že tento prístup nefunguje.
<P>
Hovoríme tiež o prístupe k tovarom a službám, nie o zamestnaní. Viem, že všetky nemecké delegácie s tým majú problém, pretože nemecká vláda si pri transpozícii smernice o zamestnaní uplatnila doplnkové vnútroštátne požiadavky (tzv. pozlacovaním). Nechajme to teda stranou. Jednotlivé členské štáty majú rôzne problémy súvisiace so zdravotným postihnutím, vekom, sexuálnou orientáciou, náboženským presvedčením alebo vierou. Niektoré členské štáty zavádzajú opatrenia v niektorých zo spomínaných oblastí, ďalšie členské štáty sa zameriavajú na iné oblasti, a preto je dôležité, aby sme postupovali správne, a aby sme mali k dispozícii komplexnú smernicu, ktorá sa bude vzťahovať na všetkých.
<SPEAKER ID="086" NAME="Predsedajúca">
Rozprava sa skončila.
<P>
Hlasovanie sa uskutoční dnes o 12.00 hod..
<P>
Písomné vyhlásenia (článok 142)
<SPEAKER ID="087" NAME="Iles Braghetto  " AFFILIATION="PPE-DE">
písomne. - (IT) Chcel by som oceniť prácu pani spravodajkyne, pretože ide o problematiku, ktorú považujem za mimoriadne dôležitú pre rozvoj spravodlivejších a účinnejších európskych antidiskriminačných politík.
<P>
Zásada nediskriminácie skutočne predstavuje jednu z kľúčových hodnôt, ktoré vždy tvorili základ európskej integrácie, preto je potrebné dôsledne ju chrániť, aby boli európski občania, najmä tí, ktorí patria do znevýhodnených kategórií, napríklad osoby so zdravotným postihnutím, účinne chránení proti všetkým formám diskriminácie.
<P>
Nediskriminácia je kľúčová najmä v zamestnaní, no potrebná a vhodná je vo všetkých sektoroch verejného života, napríklad pri vzdelávaní alebo pri sociálnych službách, pretože môže vo veľkej miere napomôcť sociálne začlenenie a rozvoj potenciálu všetkých európskych občanov.
<P>
Na záver by som chcel vyjadriť svoju podporu rýchlemu prijatiu úplnej a účinnej rámcovej smernice o nediskriminácii, ktorá členským štátom umožní v tejto oblasti spojiť sily a prijať súdržné a účinné politiky s cieľom dosiahnuť, aby sa občania cítili skutočne chránení jasnými a komplexnými právnymi predpismi na európskej i vnútroštátnej úrovni.
<SPEAKER ID="088" NAME="Genowefa Grabowska  " AFFILIATION="PSE">
písomne. - (PL) Ako členka Výboru pre občianske slobody, spravodlivosť a vnútorné veci v plnej miere podporujem správu pani Lynneovej. Nepochybujem o tom, že medzinárodné právne normy, ktoré sú v platnosti, i naše vlastné rozhodnutia na úrovni Európskej únie, predstavujú z formálneho hľadiska žiadúce a dobré riešenia. Mrzí ma teda, že nadobudnutie platnosti týchto právnych noriem neustále naráža na mnoho prekážok, dokonca aj u nás v Európe, ktorá sa považuje za demokratickejšiu a menej diskriminačnú.
<P>
Je udivujúce, že musíme vyzývať členské štáty Európskej únie, aby v plnej miere dodržiavali ustanovenia smernice 2000/78/ES, a aby neustále a systematicky monitorovali pokrok v oblasti odstraňovania všetkých foriem diskriminácie z politického, sociálneho a hospodárskeho života.
<P>
Táto otázka je obzvlášť dôležitá pre občanov mojej vlasti, Poľska, ktorí využívajúc výhody spoločného trhu a voľného pohybu osôb žijú a pracujú v mnohých krajinách Európskej únie. Je mi veľmi ľúto, že musím vyhlásiť, že existuje čoraz viac dôkazov o tom, že sú moji spoluobčania diskriminovaní v dôsledku svojej národnosti. Podobné znepokojujúce informácie čoraz častejšie prichádzajú z Nemecka, Veľkej Británie a Írska. Bolo by paradoxné, keby sa Európsky parlament vehementne a účinne zapájal do bola proti prejavom diskriminácie vo svete, pričom by nebol schopný zabezpečiť dodržiavanie ľudských práv doma, t.j. v členských štátoch Európskej únie. Všetci občania Európskej únie si rozhodne zaslúžia rovnaké a nediskriminačné zaobchádzanie!
<SPEAKER ID="998" NAME="Anneli Jäätteenmäki  " AFFILIATION="ALDE">
písomne. - (FI) Predmetom tejto rozpravy sú rovnaké príležitosti a nediskriminácia v Európskej únii.
<P>
Rovnaké príležitosti a nediskriminácia v práci predstavujú základné zásady zamestnávania. Členské štáty by nemali mať žiadny problém s ich dodržiavaním. Podľa správy pani Lynneovej sa však smernice neuplatňujú účinne ani správne.
<P>
Ide o vážny problém, pretože ako sa uvádza v správe pani Lynneovej, boj proti diskriminácii a ľudské práva predstavujú v Európskej únii prioritu v súlade s článkom 13 Zmluvy o ES.
<P>
V prípade, ktorý by sme mohli označiť za modelový, nemala žena vo Fínsku nárok na dávky podpory v nezamestnanosti po tom, čo ukončila starostlivosť o svojho postihnutého syna. Nie je správne, že starostlivosť poskytovaná v domácnosti sa dostatočne neoceňuje, a že predpisy umožňujú takúto formu diskriminácie. Vzhľadom na uvedené skutočnosti podporujem bod č. 36 správy pani Lynneovej, v ktorom je uvedené, že vecná pôsobnosť zásad rovnosti a nediskriminácie by mala byť široká a mala by sa vzťahovať aj na sociálne zabezpečenie.
<P>
Schvaľujem aj návrh pani Lynneovej, v ktorom vyzýva Európsky parlament, aby odporučil členským štátom vyčleniť väčší objem zdrojov a posilniť orgány, ktoré pracujú na propagácii týchto zásad. Podporujem aj jej výzvu na posilnenie postavenia mimovládnych organizácií, aby aj ony mohli účinne a efektívne riešiť problémy v členských štátoch.
<SPEAKER ID="089" NAME="Katalin Lévai  " AFFILIATION="PSE">
písomne. - (HU) Je rozhodne primerané, že rozprava o správe pani Lynneovej o rovnakých príležitostiach je jedným z bodov dnešného programu. Len nedávno, 17. mája, sme vyjadrili našu solidaritu s transsexuálmi, bisexuálmi a homosexuálmi.
<P>
Vo významné dni a pri významných príležitostiach býva zvykom, že sa ľudia obzerajú do minulosti. Žiaľ, ako jasne vyplýva z tejto správy, čo sa týka rovnakých príležitostí, máme pred sebou ešte veľa práce. Nezamestnanosť žien, migrantov, osôb so zdravotným postihnutím, národnostných menšín a osôb s veľmi osobitnými, no neuznanými schopnosťami, je ešte stále neprijateľne vysoká. V oblasti zamestnanosti preto odporúčam zaviesť európsky systém na monitorovanie rovnakých príležitostí, ktorý by mohol poskytovať podporu vo forme daňových úľav a/alebo príležitostí v oblasti vzťahov s verejnosťou pre zamestnávateľov, ktorí uprednostnia úsilie o tvorbu rovnakých príležitostí.
<P>
Vytvorila by som aj "čiernu listinu" zamestnávateľov, ktorí vôbec nespĺňajú požiadavky. Takýto prístup by bol pre obchodné spoločnosti motivujúci, a zároveň by uchádzačom o zamestnanie poskytol nové možnosti a jasné podmienky. Extrémistická a populistická politika sa v strednej a východnej Európe, žiaľ, aj naďalej šíria, no niekedy je situácia smutná aj v západnej Európe. Zintenzívňuje sa negatívna diskriminácia Rómov, extrémistické skupiny nivočia rómske obydlia. Práve v tejto oblasti je najviditeľnejšie, že je veľmi potrebné, aby bola prijatá európska rómska stratégia navrhovaná socialistami, a že je tiež potrebné prijať naliehavé opatrenia na európskej úrovni. Právne predpisy v jednotlivých členských štátoch poskytujú rozličnú ochranu pred diskrimináciou.
<P>
Často neexistuje jednotná metóda uplatňovania právnych predpisov, výsledkom čoho je skutočnosť, že uplatňovanie predpisov je neuspokojivé. Úsilie uplatňovať právne predpisy musí byť koordinované, pričom je potrebné zohľadniť horizontálnu perspektívu Európskej únie, vnútroštátnych a miestnych orgánov. Musíme tiež zabezpečiť všeobecné dodržiavanie týchto právnych predpisov. Pred prijatím právnych predpisov je dôležité vykonať hodnotenie vplyvu v sociálnej oblasti. Každoročne je potrebné vykonávať hodnotenie uplatňovania právnych predpisov členskými štátmi.
<SPEAKER ID="090" NAME="Marianne Mikko  " AFFILIATION="PSE">
písomne. - (ET) Nediskriminácia a ľudské práva predstavujú základné hodnoty Európskej únie. Tvoria základ, na ktorom sa usilujeme vybudovať spoločnú budúcnosť, preto v tomto smere nie je možné pripustiť žiadne kompromisy. Jasne je to uvedené aj v článku 13, ktorý by mal byť smerodajný vo všetkých otázkach týkajúcich sa európskych občanov.
<P>
V oblastiach, akými sú napríklad sociálne zabezpečenie, tovary a služby, zdravotná starostlivosť a vzdelávanie, dnes chýba ochrana proti diskriminácii, ktorá vzniká v dôsledku veku, sexuálnej orientácie, náboženského presvedčenia, či zdravotného postihnutia. Žiaľ, neexistujú právne predpisy Európskej únie, ktoré by sa vzťahovali na tieto oblasti. Ak sú pre nás nediskriminácia a ľudské práva prvoradé, nemožno pochybovať o tom, že je potrebné vytvoriť jednu horizontálnu smernicu, ktorá odstráni hierarchické usporiadanie práv a ukončí stav, v ktorom je v jednej oblasti diskriminácia postavená mimo zákon, no v inej je povolená. Jednotná smernica tiež odstráni terajší stav, keď rasa a zdravotné postihnutie sú chránené v oveľa väčšej miere ako ostatné oblasti uvedené v článku 13. V súvislosti s touto správou vyzývam Komisiu, aby dodržala svoj sľub a vypracovala návrh komplexnej smernice na boj proti diskriminácii v súlade s článkom 13 Zmluvy o ES.
<P>
Nebývalé množstvo európskych neziskových organizácií vyjadrilo svoju podporu horizontálnej smernici, ktorá zabezpečí spomínanú ochranu. Svoju podporu tiež vyjadrilo viacero zastrešujúcich združení, ktoré v Bruseli pracujú v rôznych oblastiach, napríklad Európska lobistická skupina žien, AGE, a niekoľko ďalších. Horizontálna smernica o nediskriminácii vzťahujúca sa na sociálne zabezpečenie, tovary a služby, zdravotnú starostlivosť a vzdelávanie predstavuje jediný spôsob, ako podporiť ochranu ľudských práv v Európskej únii. Vo všetkých oblastiach existuje viac než dosť dôkazov o výskyte diskriminácie. Komisia nesmie zatvárať oči a opätovne vytvárať hierarchické usporiadanie práv v Európskej únii.
<SPEAKER ID="091" NAME="Csaba Sándor Tabajdi  " LANGUAGE="HU">
Ako predseda medziparlamentnej skupiny pre národnostné menšiny vítam správu pani Lynneovej, ktorá vychádza z toho, čo sa už v oblasti boja proti diskriminácii podarilo dosiahnuť, a popisuje aj to, čo je v tejto oblasti ešte potrebné vykonať.
<P>
Obzvlášť dôležité sú právne predpisy Spoločenstva týkajúce sa boja proti diskriminácii, pretože ochrana jednotlivca jednoducho nestačí. Ľudia nie sú diskriminovaní ako jednotlivci, ale ako členovia určitej skupiny, napríklad pretože sú príslušníkmi národnostnej menšiny, pretože sú starí, pretože sú ženského pohlavia, pretože sú zdravotne postihnutí, pretože majú menšinovú sexuálnu orientáciu, alebo pretože sú Rómovia. Preto jediným spôsobom ako účinne chrániť jednotlivcov, ktorí patria do rôznych menšinových skupín, je chrániť celú skupinu. Správa právom poukazuje na to, že dve existujúce smernice ustanovujú len minimálne požiadavky, preto je potrebné, aby sme pokročili vpred smerom k vytvoreniu politiky proti negatívnej diskriminácii na úrovni Spoločenstva a smerom k horizontálnej antidiskriminačnej smernici. Rovnako dôležitá je tá časť správy, ktorá vyzýva Komisiu, aby pracovala na vytvorení spoločného vymedzenia pojmu "pozitívna diskriminácia", ktoré by sa uplatňovalo v celej Európskej únii. Správa tiež upozorňuje na to, že je potrebné zabezpečiť osobitnú sociálnu ochranu pre menšinové komunity, najmä pre rómsku komunitu. V tejto súvislosti by som vám chcel pripomenúť článok č. 25 správy, ktorú predložila pani Ždanokaová, a ktorá sa tiež venuje tejto téme. Spomínaný článok poukazuje na to, že je dôležité, aby sa tradičné národnostné menšiny podieľali na procese tvorby politiky.
<P>
V článku sa uvádza, že národnostné menšiny potrebujú normatívny rámec, aby sa mohli efektívne zúčastňovať na procesoch rozhodovania týkajúcich sa ich identity, a musia byť chránené rôznymi formami samosprávy a autonómie.
