<CHAPTER ID="021">
Európsky rok tvorivosti a inovácie (2009) (rozprava) 
<SPEAKER ID="133" NAME="Predsedajúci">
Ďalším bodom je správa pani Kateriny Batzeliovej v mene Výboru pre kultúru a vzdelávanie o návrhu rozhodnutia Európskeho parlamentu a Rady týkajúceho sa Európskeho roka tvorivosti a inovácie (2009) - C6-0151/2008 -.
<SPEAKER ID="134" NAME="Katerina Batzeli" LANGUAGE="EL">
Vážený pán predsedajúci, pán komisár, vyhlásenie nasledujúceho roka za Európsky rok tvorivosti a inovácie je úplne v súlade so zámermi a prioritami EÚ rozvíjať európsku znalostnú spoločnosť ako kľúčovú reakciu Európy zloženej z 27 štátov na hospodárske a spoločenské výzvy globalizácie. Táto globalizácia sa očividne snaží do centra rozvoja umiestniť také hospodárstvo, ktoré je v skutočnosti veľmi často nedovoleným rozdeľovaním ziskov.
<P>
Ak sa má globalizácia rozvinúť na spravodlivú rozvojovú politiku schopnú prinášať hospodárske a sociálne výhody pre všetky regióny, musí byť jej centrom človek. Musí poskytovať rovnocenné príležitosti prístupu pre všetkých občanov v každom kúte sveta.
<P>
Rozhodli sme sa správne, keď sme zvolili kombináciu inovácie a tvorivosti za kľúčovú dimenziu Európskeho roka 2009. Takzvaný znalostný trojuholník - vzdelávanie, výskum a inovácia spolu s tvorivosťou - tak posúvajú občana do pozície ústredného piliera rozvojového modelu EÚ.
<P>
Zvolenie roka 2009 za rok tvorivosti a inovácie je okrem toho z pohľadu politiky jasným rozšírením Európskeho roka medzikultúrneho dialógu. Dovoľte mi dodať, že za vašej účasti, pán Figeľ, sa ukazuje ako veľmi úspešný.
<P>
Mobilita znalostí a tvorivosti je neoddeliteľnou súčasťou otvoreného medzikultúrneho dialógu. Cieľom tohto dialógu je obsiahnuť kultúrnu rozmanitosť, partnerstvá v podnikaní, profesionálnu spoluprácu, sociálnu konvergenciu a väčšie zladenie v oblasti vzdelávania medzi občanmi EÚ.
<P>
Je preto rozhodujúce, aby existoval jasný záväzok a mobilizácia všetkých sociálnych partnerov, malých a stredných podnikov, vzdelávacích a profesionálnych orgánov, ako aj Spoločenstva, národných a regionálnych úradov.
<P>
Hlavnou hnacou silou všetkých akcií v roku 2009 bude zahrnúť do tohto roka vzdelávacie programy na vnútroštátnej a európskej úrovni, programy Spoločenstva v oblasti celoživotného vzdelávania, akcie prepojené so školeniami a vzdelávaním s využitím sociálneho aj ostatných štrukturálnych fondov, ako aj národné vzdelávacie programy.
<P>
Zahrnuté sú oblasti kultúry, komunikácie, pracovného trhu, mládeže, žien, prisťahovalcov, miestnych a regionálnych subjektov, kultúrneho sektora a malých a stredných podnikov.
<P>
Rozhodlo sa, že by sa táto spolupráca mala opierať o viacročné a jednoročné programy s definovaným financovaním projektov, aj keď Parlament by uprednostnil, aby mal tento rok svoj vlastný rozpočet tak, ako je to v prípade Roka medzikultúrneho dialógu. Parlament predložil pozmeňujúce a doplňujúce návrhy, ktoré zaistia minimálne to, že tento rok nebude financovaný primárne prostredníctvom programov Spoločenstva v oblasti celoživotného vzdelávania, ale prostredníctvom jednotlivých programov a akcií na základe sektorov. Podľa tohto návrhu nebude inovácia a tvorivosť predstavovať prekážku pre vzdelávacie programy, ale bude tvoriť ústrednú časť všetkých politík Spoločenstva.
<P>
Dovoľte mi zakončiť poďakovaním pánovi komisárovi, útvarom Komisie a slovinskému a francúzskemu predsedníctvu za otvorený dialóg a spoluprácu, ktorá medzi nami prebehla.
<SPEAKER ID="135" NAME="Ján Figeľ">
člen Komisie. - Vážený pán predsedajúci, chcem vyjadriť svoju vďaku pani Batzeliovej, Výboru pre kultúru a vzdelávanie a všetkým poslancom za ich podporu a za pozmeňujúce a doplňujúce návrhy a zlepšenia pôvodného textu zamerané na posilnenie a zdôraznenie niekoľkých aspektov potenciálu Európskeho roka tvorivosti a inovácie.
<P>
Komisia môže text v jeho súčasnej podobe bezvýhradne podporiť. Táto iniciatíva je reakciou na výzvy Parlamentu a členských štátov na posilnenie prepojení medzi vzdelávaním a kultúrou. Zameraním sa na tvorivosť a ľudský talent chce Komisia zdôrazniť, že aj keď môžeme čerpať inšpiráciu z minulosti a učiť sa z nášho bohatého európskeho a svetového dedičstva, byť súčasťou kultúry by malo byť predovšetkým skúsenosťou, ktorá pomáha odhaľovať vrodené schopnosti ľudí a aktívne ich zapájať. Tvorivosť a inovačné nadanie sú prepojenými schopnosťami, ktoré musíme v maximálnej možnej miere rozvíjať prostredníctvom celoživotného vzdelávania.
<P>
Tvorivosť a inovačné schopnosti sú v každom z nás a každý má talent na niečo iné, či už sú to profesionálni umelci alebo amatéri, učitelia alebo podnikatelia, ľudia z bohatých či chudobných rodín.
<P>
Rozvíjanie tohto potenciálu môže pomôcť pri riešení spoločenských výziev a zároveň formovať budúcnosť Európy v globalizovanom svete, ako práve povedala pani Batzeliová. Európsky rok poskytne príležitosť poukázať na to, že Parlament spolu s Radou a členskými štátmi už vypracovali chartu vyváženého prístupu k vzdelávaniu vo forme odporúčaní o kľúčových schopnostiach pre celoživotné vzdelávanie. Túto chartu sme prijali v decembri 2006 a počas celého roka sa ňou budeme riadiť. Jednou z jej neobyčajných vlastností je definovanie schopností ako "znalostí, zručností a postojov" a tento rok plánujeme využiť hlavne na zdôraznenie otázky postojov, čo je pravdepodobne myšlienka, na ktorej musí Európa pracovať najviac.
<P>
Keď sa prvýkrát veľmi neformálne diskutovalo o návrhu tohto európskeho roka spolu s Výborom pre kultúru, pani Packová zdôraznila, že ide o európsky úspech, ktorý je vhodné ukázať voličom vo volebnom roku - 2009. V záujme toho naliehavo žiadam Parlament a všetkých z nás, aby sme sa stali ozajstnými vyslancami tvorivosti a inovácie, a to nielen v roku 2009, ale aj po jeho skončení.
<SPEAKER ID="136" NAME="Mihaela Popa">
v mene skupiny PPE-DE. - (RO) Ako viete, návrh Komisie, že rok 2009 by mal byť Európskym rokom tvorivosti a inovácie, je súčasťou iniciatívy na zdôraznenie významu rôznych tém tak, že sa priradia k jednotlivým rokom. Európa musí zdôrazniť tvorivosť a inovačnú schopnosť, aby dokázala zvládnuť mobilnú Európu, a zvolenie tejto témy za európsky rok je dobrou príležitosťou informovať verejnosť o osvedčených postupoch v danej oblasti a podnietiť politickú rozpravu.
<P>
Všeobecným cieľom európskeho roka 2009 je propagovať tvorivosť ako hnaciu silu inovácie a kľúčový faktor v rozvoji osobných, odborných, podnikateľských a spoločenských zručností počas života. Tvorivosť a inovačná schopnosť predstavujú dve hodnoty, ktoré svojím využívaním naberajú na vzácnosti. Čím viac ich využívame, tým sú účinnejšie. Vrcholová výkonnosť však vyžaduje špeciálnu pozornosť a priaznivé podmienky.
<P>
V roku 2009 bude veľmi dôležité, aby každý členský štát v súlade so zásadami subsidiarity a proporcionality podporoval činnosti, do ktorých sú zapojení mladí ľudia, muži aj ženy, keďže vieme, že ženy sú v rámci vedy a výskumu zastúpené nedostatočne. Do týchto činností by sa mali zapájať aj zdravotne postihnuté osoby s vyšším tvorivým potenciálom.
<P>
Európska ľudová strana podporuje európske inovácie a za prioritu považuje zriadenie Európskeho inovačného a technologického inštitútu. Domnievame sa však, že spoliehať sa na vrodenú tvorivosť a inovačnú schopnosť ľudí nestačí. Mali by sme organizovať aktivity a pripravovať akcie. V tejto súvislosti podporujeme prijatie návrhu správy o Európskom roku tvorivosti a inovácie, o ktorom rokovala aj Európska komisia a Rada. Navyše je rozhodujúce, aby sme zaviedli množinu následných opatrení, ktorých účelom bude pokračovať v týchto snahách aj po skončení roka. Ako spomínal pán komisár, v rámci našej funkcie poslancov Európskeho parlamentu by sme naozaj mali konať ako vyslanci tvorivosti.
<SPEAKER ID="137" NAME="Christa Prets">
v mene skupiny PSE. - (DE) Vážený pán predsedajúci, pán komisár, ešte stále tu máme Európsky rok medzikultúrneho dialógu a rozmýšľame o roku tvorivosti a inovácie, čo je dobré, pretože tieto dve témy sa navzájom dopĺňajú. Je to veľmi dôležité, pretože zabezpečiť medzikultúrny dialóg, uplatňovať ho a urobiť z neho súčasť našich životov vyžaduje veľkú dávku tvorivosti a inovácie. Mali by sme ho uplatňovať v praxi, aby sme sa potom mohli bez prerušenia presunúť do ďalšieho roka a k novým požiadavkám, pretože na tvorivosť sa musíme pozerať ako na hnaciu silu inovácie a kľúčový faktor rozvoja osobných, odborných, podnikateľských a spoločenských schopností.
<P>
Mimoriadny význam má v tejto súvislosti celoživotné vzdelávanie. Európa sa musí stať tvorivejšou a inovatívnejšou, ak sa chce postaviť výzvam globálnej konkurencie a prispôsobiť sa prudkým technologickým zmenám a rozvoju a reagovať na ne. V tomto smere je stále ešte veľa toho, čo je potrebné urobiť. Ak vezmeme do úvahy program výskumu a rozvoja a rozpočet, ktorý má každá krajina zabezpečiť, konkrétne 3 % HDP, nedá sa nevidieť, že sme stále veľmi ďaleko od cieľa. Ak sa pozrieme na iné krajiny, ako napríklad Spojené štáty a Čínu, ktoré investujú do výskumu a vývoja omnoho viac, vidíme, kde má Európa medzery, ktoré sa musia vyplniť.
<P>
Vytvorenie finančných balíkov tiež vyžaduje veľkú dávku tvorivosti a inovácie. Tento program by si bol určite vystačil s jedným. Bohužiaľ, musel si poradiť bez finančných prostriedkov. Členské štáty - a aj organizácie a inštitúcie - musia teraz samy vypracovať plán, v akých oblastiach stanovia svoje priority a ako ich budú financovať, a na tento účel budú musieť samozrejme využiť príslušné podporné programy EÚ. Na ďalšie inovácie a činnosti by sa nám však bolo zišlo dodatočné financovanie. To bolo určite podstatné.
<P>
Rovnako dôležité je vytvoriť úzke prepojenie medzi umeleckou tvorbou a školami a univerzitami. Aj umenie a kultúra potrebujú podporu a povzbudenie, ak majú byť tvorivé. Nápady veľmi často sú, no peniaze na ich realizáciu chýbajú. Veľmi dôležité je aj to, aby sme v súvislosti s rokom medzikultúrneho dialógu, rokom mobility a všetkými vecami, ktoré sú v skutočnosti prepojené, nezanedbali vyhodnotenie, aby sme na konci vedeli, aké výhody z toho vyplývajú pre populáciu a ako našim občanom jasne a zrozumiteľne povedať, že všetky tieto priority im nakoniec prinášajú osobný úžitok, a ako podporovať vývoj Európskej únie.
<SPEAKER ID="138" NAME="Hannu Takkula">
v mene skupiny ALDE. - (FI) Vážený pán predsedajúci, mám mimoriadnu radosť z toho, že tu dnes vystupujem, pretože zasadnutiu dnes predsedá najlepší podpredseda Parlamentu, Marek Siwiec, a je tu aj vynikajúci pán komisár, Ján Figeľ, a pretože téma je veľmi zaujímavá: tvorivosť a inovácia. Aj keď pri diskutovaní o takýchto veciach sa vždy niekto môže opýtať, čo to vlastne tvorivosť a inovácia je.
<P>
Často sa zdá, že sú to len slová bez veľkého obsahu. Ak by som mal odpovedať na otázku, čo je to tvorivosť, poznám aspoň jednu odpoveď, ktorá sa prisudzuje fínskemu skladateľovi Sibeliovi. Podľa neho bola tvorivosť bolesť.
<P>
Samozrejme, my v Európe nemáme strach z bolesti, ak prináša pridanú hodnotu, niečo, čo nás ako skupinu národov a Európu ako celok posunie dopredu. Práve tak vidím ja hlavný účel tohto európskeho roka: priniesť pridanú hodnotu do európskej reality.
<P>
Ako chceme propagovať tvorivosť a inováciu? Ako pán predsedajúci vie, vaša krajina, Poľsko, bude mať Európsky inovačný a technologický inštitút. V tejto oblasti je toto určite faktor, ktorý povzbudí členské štáty Európskej únie k vytváraniu novej pridanej hodnoty a inovácií pomocou rôznych stimulov.
<P>
Vieme však, že inováciu a tvorivosť nevyvolávajú vládne rozhodnutia. Nech sa už tu rozhodneme o čomkoľvek, tvorivosť a inovácia nevyplynie z našich rozhodnutí. Namiesto toho potrebujeme prostriedky a správne podmienky na univerzitách, školách a v rôznych sektoroch našej spoločnosti, aby sa ľudia mohli sústrediť na vytváranie niečoho nového a na výmenu osvedčených postupov, aby sa mohli oslobodiť od stereotypného myslenia, ktoré im bráni pristúpiť k veciam novým spôsobom.
<P>
Myslím, že je to veľká výzva. Všetci totiž vieme, že v mnohých prípadoch sa vzdelávacie inštitúcie v našich vlastných krajinách vyvinuli ako výsledok veľmi dávnych tradícií. Učia sa určité tradície, určitá pravda, no je potrebné do istej miery spochybňovať záležitosti a skúmať ich z viacerých uhlov. Musíme si uvedomiť, že ak budeme kritickí a nebudeme súhlasiť, ak budeme pochybovať o paradigmách a istých "pravdách", môžeme uspieť vo vytváraní novej pridanej hodnoty.
<P>
Viem, že pán komisár bude určite naliehať na všetky členské štáty, aby predložili národné inovačné stratégie, akým spôsobom budú pomáhať študentom prinášať nové nápady a poskytovať priestor novým spôsobom myslenia už od ranného školského veku až po univerzitu na základe programu celoživotného vzdelávania.
<P>
Táto problematika je dôležitá. Myslím, že hlavný prínos tohto európskeho roka bude spočívať v tom, že tvorivosť, inovácia a nové spôsoby myslenia sa stanú jadrom rozpravy. Možno povedie k inovácii a novej pridanej hodnote a možno bude jeho výsledkom tvorba komplexných produktov, pretože hospodárstvo Európskej únie je dôležitá vec. Ďakujem vám, pán predsedajúci.
<SPEAKER ID="139" NAME="Mieczysław Edmund Janowski">
v mene skupiny UEN. - (PL) Vážený pán predsedajúci, pán komisár, Paul Gauguin povedal: "Zavieram oči, aby som videl". Chceme lepšie vidieť, lepšie rozumieť a lepšie konať. Musíme prebudiť talent, ktorý tkvie v nás samých. Je dôležité využiť všetky tvorivé sily, ktoré má európska spoločnosť, aby sme dokázali čeliť výzvam, ktoré nám svet prináša. Tvoríme menej než 8 % populácie našej planéty. Ostatní nie sú ani pasívni, ani menej nadaní. Práve preto by som chcel v mene skupiny Únie za Európu národov podporiť ustanovenie Európskeho roka tvorivosti a inovácie.
<P>
Nechcel by som však, aby z toho bola činnosť len preto, aby sme niečo robili. Musíme urobiť všetko preto, aby sme zabránili mrhaniu príležitostí a schopností, ktoré máme na vytvorenie nových a pozitívnych hodnôt vo všetkých oblastiach: v technológii, podnikateľskom sektore, vo finančníctve, ako aj v spoločenskej oblasti a iných. Nemôžeme si dovoliť plytvať zručnosťami, schopnosťami a veľkou pracovitosťou talentovaných Európanov, mladých či starých, ani zdravotne postihnutých. Musíme urobiť všetko v záujme zjednodušenia postupov zavádzania inovatívnych riešení. Využime na tento účel ciele siedmeho rámcového programu.
<SPEAKER ID="140" NAME="Mikel Irujo Amezaga">
v mene skupiny Verts/ALE. - (ES) Chcel by som začať blahoželaním Komisii k jej návrhu a spravodajkyni, pani Batzeliovej, k správe, ktorá má takmer jednohlasnú podporu s tradičnou výnimkou jedného člena nášho výboru za celú správu.
<P>
Na jednej strane by som chcel poznamenať, že môj región, Baskicko, tento rok usporadúva Rok inovácie. Prebieha pritom na základe kritérií schválených v roku 2007 a domnievam sa, že by sa aspoň z niektorých z nich malo dať čerpať.
<P>
Konkrétne, jedným kritériom by mohlo byť propagovanie kritických a slobodných myšlienok v spoločnosti. Tento rok by mal obsahovať takýto aspekt. Myšlienok, ktoré poháňajú vedeckého ducha vpred a rozvíjajú schopnosť uvažovať s cieľom umožniť zmenu v organizáciách a inštitúciách na našom území, ako aj to, aby prispievali k výstavbe moderného, solidárneho, otvoreného a inovatívneho kontinentu.
<P>
Na druhej strane, rok tvorivosti a inovácie by mal podporovať myšlienku otvorenej inovácie. Inovácie, ktorá je založená na vnútorných schopnostiach, no zároveň začleňuje všetky možné zdroje - používateľov, dodávateľov a siete - a ktorá smeruje nad rámec produktu a technológie a zahŕňa nehmotné a všeobecne rozmanité aspekty vedúce k tvorbe hodnoty.
<P>
Tento rok by mal tiež priniesť inováciu do všetkých sfér: inováciu, ktorá sa dostane do všetkých vlád - a nehovorím len o vládach členských štátov - regiónov a neštátnych orgánov, ktoré majú počas roka veľa čo povedať. Chcel by som požiadať Komisiu, aby zohľadnila aj tieto skutočnosti.
<P>
Inovácia by sa mala rozšíriť aj do všetkých organizácií a inštitúcii, či už verejných alebo súkromných, ziskových alebo neziskových, a do všetkých aspektov života. Mala by propagovať hlavne sociálnu inováciu a inováciu pri podpore trvalej udržateľnosti životného prostredia.
<SPEAKER ID="142" NAME="Vladimír Železný">
v mene skupiny IND/DEM. - (CS) Vážený pán predsedajúci, do Európskeho parlamentu som bol zvolený v bývalej komunistickej krajine. To, o čom sme boli presvedčení, že je už dávno za nami, prekvapivo zažívame opäť tu v EÚ. Je to podivné déjà vu. Prežil som úplne celú komunistickú éru vo svojej krajine a náš život bol starostlivo rozdelený na roky, mesiace, týždne a dni, ktoré boli zasvätené niekomu alebo niečomu. Mali sme rok ľudovej kultúry, mesiac knihy, mesiac československo-sovietskeho priateľstva, mali sme týždeň vesmíru, deň baníkov, kedykoľvek sme sa ráno prebudili, patril náš deň, týždeň alebo mesiac niekomu inému než nám. Naše životy plynuli ako jedna veľká nekonečná kampaň. Kampane mali zastrieť nedostatok slobody, aj nedostatok pomarančov a mäsa. V Európskej únii máme dostatok pomarančov i mäsa, ale Únia aj napriek tomu prepadá rovnakému pokušeniu dosahovať výsledky nie pomocou trpezlivej a pokojnej práce, ale pomocou kampaní.
<P>
Ako hodlá Európska únia vykresať viac tvorivosti, ktorej zdrojom je invencia, talent, geniálny alebo aspoň dobrý nápad? Jediné, čo dosiahneme, bude spokojnosť stoviek ďalších mimovládnych organizácií. Mimovládne organizácie, táto podivná choroba našej demokracie, keď nevolení a nikým neautorizovaní môžu čerpať naše peniaze, pretože predsa konajú všeobecné dobro. Radi spotrebujú rozpočet na túto ročnú kampaň. Spotrebujú peniaze daňových poplatníkov na tisíce letákov, množstvo plagátov, akcií a seminárov. Len tvorivosť zostane po tom roku rovnaká, ako bola. Pán predsedajúci, mám návrh. Poďme namiesto roka inovácie a tvorivosti vyhlásiť rok obyčajnej, žiadnou kampaňou nerušenej práce. Rok bez kampaní a bude to úľava. Ďakujem.
<SPEAKER ID="143" NAME="Thomas Wise" AFFILIATION="NI">
Vážený pán predsedajúci, všeobecným cieľom európskeho roka 2009 je "propagovať tvorivosť pre všetkých ako hnaciu silu inovácie a ako kľúčový faktor rozvoja osobných, odborných, podnikateľských a spoločenských schopností prostredníctvom celoživotného vzdelávania". No vždy hovoríme o novej legislatíve. Antagonistický štát zapadnutý do legislatívy a byrokracie potláča tvorivosť a podnikanie medzi svojimi ľuďmi. V Belgicku by napríklad asi nikdy nevyrástol Joe Meek či Richard Branson a buďme úprimní, Singing Nun sa nikdy nedala porovnať s The Beatles alebo Rolling Stones.
<P>
A ako sa Komisia ponára do pominuteľnosti, pred tým, než sa stratí v temnote, veľké diela európskej kultúry zostanú ako postavené majáky. Nezadusme našich umelcov ďalšou legislatívou. Ako raz zanariekal veľký Ral Donner: "Nevieš, čo máš, až kým to nestratíš!"
<SPEAKER ID="144" NAME="Pál Schmitt" AFFILIATION="PPE-DE">
(HU) Vážený pán predsedajúci, pán komisár, Európsky rok tvorivosti a inovácie je výbornou príležitosťou upriamiť pozornosť občanov na aktivity Únie v oblasti vzdelávania a výskumu, najmä s ohľadom na program celoživotného vzdelávania.
<P>
Celoživotné vzdelávanie je neoddeliteľnou súčasťou lisabonského programu a medzi jeho najdôležitejšie ciele patrí rozvoj znalostnej spoločnosti, zvýšená konkurencieschopnosť, stimulácia hospodárstva a vytváranie pracovných miest.
<P>
Ak hovoríme o tvorivosti, máme sklon myslieť výlučne na vedcov, inžinierov, staviteľov alebo remeselníkov. Myšlienka tvorivosti má však okrem hospodárskej a technologickej inovácie aj inú, jednoduchšiu interpretáciu, ktorá je nám azda aj bližšia, a to tvorivosť v umeleckom zmysle slova.
<P>
Umelci, ktorí nás oslňujú, do veľkej miery opakovane prispievajú k tomu, aby boli naše životy úplné, či už je to maľba, sochárstvo, literatúra, piesne, divadlo, grafika, fotografia, dizajn alebo aj film, ktorý oslovuje obrovské masy ľudí. Umelci a nimi vytvorené diela definujú našu kvalitu života.
<P>
Rok tvorivosti ponúka dobrú príležitosť vyjadriť uznanie a ocenenie týmto ľuďom, vďaka ktorým je naše bezprostredné okolie obývateľné a ktorí pozitívne ovplyvňujú vkus, posudzovanie hodnôt a požiadavky mladých Európanov.
<P>
Uvedomujem si, že existuje veľká potreba inovatívnych a tvorivých technológií, ktoré prinášajú revolučné zmeny. Oslňujú nás rozprávkové autá, zázračné spôsoby komunikácie a výsledky inovácie, vedeckého výskumu, akú cenu by mal však život bez nádherných umeleckých diel, sôch, grafických, textilných či tvorivých diel v oblasti hudby a literatúry, ktoré nás obklopujú?
<P>
Dúfam, že programy Európskej únie budú obsahovať etické a materiálne ocenenie kultúry, najmä diel, ktoré prispievajú k pocitu hrdosti na európsku identitu a v dôsledku ktorých môžeme byť o niečo radšej, že sme Európania.
<P>
Aj keď som doteraz hovoril o umení, dovoľte mi na záver vyjadriť svoju nádej, že Európsky inovačný a technologický inštitút, ktorý bol nedávno otvorený v Budapešti, účinne prispeje k úspechu tohto roka. Ďakujem za vašu pozornosť.
<SPEAKER ID="145" NAME="Leopold Józef Rutowicz" AFFILIATION="UEN">
(PL) Vážený pán predsedajúci, rast spotreby, ako aj nárast prostriedkov na hospodársky rast, zdravotnú starostlivosť a kultúru v nastupujúcom procese globalizácie v čoraz väčšej miere závisí od efektívnosti vzdelávania, od aktivít na podporu každodennej tvorivosti a inovácie ľudí, od vytvárania lepších organizačných a finančných modelov na zavádzanie inovácií a od nápadov, ktoré zvyšujú produktivitu, zlepšujú kvalitu, vytvárajú pracovné miesta, znižujú náklady a zlepšujú konkurencieschopnosť.
<P>
V tomto celom procese je dôležitý rozvoj vzdelávania. Patrí doň aj povinné vzdelávanie, ktoré by malo podnecovať tvorivé myslenie. Aj médiá by mali podporovať inovatívne myslenie ukazovaním úspechov a úcty voči ľuďom zodpovedajúcim za tieto úspechy. Inovácia v hospodárstve, na rôznych úrovniach miestnych vlád a podobne, by mohla rozpútať veľkú mieru angažovanosti, ak sa nám podarí odstrániť administratívne bariéry a dosiahneme úplnú sociálnu integráciu, čo do veľkej miery závisí od politikov.
<P>
Rok 2009, Európsky rok tvorivosti a inovácie, by nemal byť rokom myslenia, ale rokom konkrétnej a tvorivej činnosti. Návrh smernice je dôležitým dokumentom a predložené zmeny nemenia jeho podstatu. Ďakujem, pani Batzeliová, za vašu správu.
<SPEAKER ID="146" NAME="Małgorzata Handzlik" AFFILIATION="PPE-DE">
(PL) Vážený pán predsedajúci, tvorivosť a inovácia predstavujú kľúčové faktory hospodárstiev založených na znalostiach a európske hospodárstvo k takým určite patrí. Čeliť výzvam globalizácie a využiť príležitosti, ktoré predstavuje, si vyžaduje inovatívny a tvorivý prístup.
<P>
Hospodárska činnosť je len jednou z oblastí, v ktorej sú tvorivosť a inovácia dôležitými faktormi úspechu a v ktorej často poskytujú rozhodujúcu konkurenčnú výhodu. Bez nich je len ťažké prestaviť si produkty alebo služby, ktoré by napĺňali rastúce požiadavky spotrebiteľov. Práve preto sa domnievam, že by sa v plánoch Európskej komisie mal klásť veľký dôraz na zvýšenú angažovanosť medzi spoločnosťami, hlavne z pohľadu ich skúseností pri využívaní potenciálu, ktorý ponúkajú ľudské inovácie a tvorivosť.
<P>
Tvorivosť a inovácia sú schopnosťami, ktorým je ťažké naučiť sa, no určite je možné ich podporiť. Veľmi dôležitým faktorom pri podnecovaní ich rozvoja je vzdelávanie. To by sa však nemalo obmedzovať len na vzdelávanie na školách či v akademických inštitúciách. Dôležité je, aby sa tvorivosť a inovácia propagovali na každej úrovni vzdelávania, počínajúc rôznymi formami vzdelávania cez profesionálny život človeka až po dôchodok. Pri podpore inovácie a tvorivosti je vhodné využiť výhody v podobe skúseností získaných z existujúcich programov v oblasti vzdelávania, ako aj z ostatných iniciatív, hlavne z iniciatív s cezhraničným charakterom.
<P>
Verím, že vyhlásenie roka 2009 za Európsky rok tvorivosti a inovácie pomôže účinne zvyšovať povedomie ľudí, rozširovať informácie o dobrých postupoch a podnecovať výskum a tvorivosť a že predovšetkým podnieti diskusiu o politike a zmenách, ktoré by sa mali iniciovať, aby tvorivosť a inovácia získali väčšiu podporu zo strany spoločností, európskych inštitúcií aj členských štátov.
<SPEAKER ID="147" NAME="Jerzy Buzek" AFFILIATION="PPE-DE">
(PL) Vážený pán predsedajúci, je pre mňa naozaj zriedkavým javom, ak poviem, že súhlasím so všetkými, ktorí hovorili predo mnou. Všetci ste jasne a presvedčivo vysvetlili, prečo je tento rok dôležitý. Pán Janowski to vysvetlil obzvlášť výrečne len pred niekoľkými minútami. Súhlasím však zároveň aj s tými, čo hovoria, že by to mohol byť len ďalší z rokov, ktoré nepriniesli žiadne reálne výsledky. Ak teda nechceme skonštatovať práve toto o rok či dva, musíme pripraviť konkrétne kroky.
<P>
Jedným konkrétnym krokom by bolo vyhlásiť, že si uvedomujeme, čo je našou hlavnou prioritou. A tou je lisabonská stratégia. Nepočul som, že by to bol niekto spomenul. Ide o mimoriadne dôležitú otázku. V lisabonskej stratégii sme po prvýkrát prepojili technologické a hospodárske otázky s umeleckými. Ak teda máme hovoriť o konkrétnych krokoch, domnievam sa, že by sme tak mali urobiť na dvoch úrovniach.
<P>
Prvou úrovňou (využívam to, že pán komisár Figeľ je tu s nami a že zodpovedá za vyučovanie a vzdelávanie) je vzdelávanie. Mali by sme zanalyzovať situáciu v Európskej únii. Predstavuje maturitná skúška na našich stredných školách naozaj základ kreatívneho myslenia u mladých ľudí, ktorí túto skúšku podstupujú? Musí to byť pravdivý prehľad toho, čo sa deje v Európe. Na jednej strane estetická citlivosť a na druhej matematické schopnosti a veda - práve toto nám chýba. Tradičné humanitné predmety to neumožňujú. Asociácia európskych univerzít často o tejto problematike hovorí.
<P>
A ešte posledná otázka, ktorá je veľmi dôležitá. Ak máme hovoriť o prostriedkoch, musíme hovoriť o pridelení určitých prostriedkov na úrovni Európskej únie. Musíme sa pokúsiť vytvoriť takú situáciu, aby sme na konci tohto roka mali nejakú správu, nejaké konkrétne údaje o situácii v jednotlivých členských štátoch, o tom, čo chýba, ako sa dá porovnávať. Tento typ porovnávania sme totiž na európskej úrovni nikdy nerobili, aspoň nie správne. Pomôže nám to s lisabonskou stratégiou.
<SPEAKER ID="148" NAME="Zita Pleštinská" AFFILIATION="PPE-DE">
(SK) Vážený pán komisár Figeľ, teším sa vašej prítomnosti na dnešnej diskusii, pretože nás spájajú spoločné príbehy v rôznych oblastiach života.
<P>
Vychádzajúc z vlastných umeleckých skúseností môžem konštatovať, že zacielenie európskych rokov na určitú tému prispieva nepochybne k zvyšovaniu informovanosti a k aktivizácii verejnosti.
<P>
Keďže Európa musí v súčasnosti reagovať na výzvy a príležitosti globalizácie posilnením svojich tvorivých a inovačných schopností, vítam rozhodnutie Komisie, aby sa rok 2009 stal rokom tvorivosti a inovácie.
<P>
Hybnou silou inovácie sú ľudia, ich odborné, podnikateľské a spoločenské zručnosti, z tohto dôvodu je potrebné, aby sa oblasti celoživotného vzdelávania venovala osobitná pozornosť. Vítam opatrenia navrhované na podporu tvorivosti a inovačných schopností vo všetkých etapách celoživotného vzdelávania počas pracovného života až po dôchodok.
<P>
Aby sa cieľ roka 2009 v prospech inovatívnej Európy naplnil, som presvedčená, že súbor opatrení musí byť v súlade s ďalšími politikami, ktoré by mali platiť aj po skončení roka tvorivosti a inovácie.
<SPEAKER ID="149" NAME="Silvia-Adriana Ţicău" AFFILIATION="PSE">
(RO) Vyhlásenie roka 2009 za Európsky rok tvorivosti a inovácie sa stalo naším pevným záväzkom. 42 % podnikov v priemysle a službách v rámci EÚ vykázalo inovačné činnosti. V roku 2003 inovovalo 65 % nemeckých spoločností a bolo udelených 312 patentov na 1 milión obyvateľov v porovnaní s európskym priemerom 128 na 1 milión obyvateľov. V Rumunsku inovuje jedna pätina spoločností. V roku 2006 dosiahli európske investície do výskumu a inovácií len 1,84 % HDP, pričom cieľom podľa lisabonskej stratégie sú 3 %.
<P>
Investície do výskumu a inovácií sa nezvyšovali rovnakým tempom ako HDP Európy. Domnievam sa, že výskumy, prieskumy, konferencie a informačné kampane nestačia. Európsky rok tvorivosti a inovácie musí byť rokom, v ktorom sa budú plniť sľuby. Zvyšovanie tvorivosti si vyžaduje primeranú podporu z rozpočtu Spoločenstva, ako aj národných rozpočtov. Vážený pán komisár, spolu s nami, s Európskym parlamentom a členskými štátmi, sa zaväzujete zvyšovať tvorivosť a inováciu v Európe v roku 2009.
<SPEAKER ID="150" NAME="Dumitru Oprea" AFFILIATION="PPE-DE">
(RO) Ďakujeme všetkým tým, vďaka ktorým jedna krajina strednej a východnej Európy oslavovala tvorivosť už o rok skôr. Budapešť je naozaj hlavným mestom tohto nového európskeho trendu tvorivosti a inovácie. V rámci tohto cieľa navrhujeme, aby mali popredné univerzity príležitosť propagovať európsku politiku pomocou organizovania špeciálnych akcií minimálne na jednej univerzite v každej krajine z posledných dvoch vĺn rozšírenia EÚ a aby na týchto akciách mohli vystúpiť znalci a odborníci. Zároveň navrhujeme, aby dvaja alebo traja najlepší výskumníci v krajinách z dvoch posledných vĺn rozšírenia mali možnosť prezrieť si päť najlepších univerzít a výskumných centier v Európe.
<SPEAKER ID="151" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, pán komisár, určenie roka 2009 za Európsky rok tvorivosti a inovácie poskytuje príležitosť propagovať kultúrnu, vedeckú a hospodársku spoluprácu, možnosti rozvíjať vlastný národný program na podporu tvorivého potenciálu u ľudí, ktoré sa otvárajú každej krajine.
<P>
Rovnaký význam ako celoživotné vzdelávanie má aj tvorivosť, ktorá je základom každej inovačnej politiky a je rozhodujúca pre tvorbu novej pridanej spoločenskej hodnoty. Táto politika dokazuje, že počítame s ľudskými zdrojmi a rozvíjame ich a že sú stredobodom nášho záujmu. Dôležité je vytvoriť priamu väzbu medzi vzdelávaním, kultúrou a vedou. Dôležité je, aby inštitúcie navzájom komunikovali s cieľom rozšíriť svoj záber. Tvorivosť a inovácia sa vzťahujú na každý vek. Dôležité je tiež prideliť primerané prostriedky a získať verejnú podporu na povzbudenie talentu. Talenty sa rozvíjajú, no potrebujú podporu, pretože hnacou silou v spoločnosti sú práve schopné a talentované tvorivé osobnosti.
<SPEAKER ID="152" NAME="Ján Figeľ">
člen Komisie. - (SK) Chcem veľmi pekne poďakovať za veľmi zaujímavú reflexiu, diskusiu, ktorá je potvrdením záujmu o inovácie, o tvorivosť a podpory zo strany Parlamentu pre túto agendu. Všimol som si, že dominovali poslanci z nových členských krajín, čo je tiež taký príspevok a možno dobrý signál, že rozširovanie Únie vlastne znamená aj pohľad na nové témy a reálie aj v globálnom svete, ale aj v lokálnych potrebách.
<P>
Americký sociológ Richard Florida povedal, že pre inovatívnu spoločnosť je potrebné kombinovať tri T, a to je: talent, technológia, tolerancia. Talent má každý v rôznej miere, v rôznom zábere alebo charakteristike. Technológia, to je počítač alebo hudobný nástroj, možno invalidný vozík, aby sme mohli niečo rozvíjať. A to tretie je tolerancia, umožniť všetkým, aj tým okrajovým, aj tým slabším, účasť na procesoch, ktoré vedú k zlepšeniam, k sociálnej inklúzii, k novým poznaniam.
<P>
Som rád, že zaznela kontinuita s rokom 2008, lebo práve o to ide, aby z kultúrnej rozmanitosti a dialógu medzi kultúrami sme rozvinuli aj ďalšiu dimenziu kultúrnej agendy, ktorou je kreatívny priemysel, tvorivý priemysel. Pomáha to vidieť kultúru ako tvorivú súčasť spoločnosti, nie ako konzumenta, nie ako niečo, niekedy, ale permanentnú účasť aj na formovaní ekonomiky. Kultúra prináša. Kultúra, to nie je spotreba. A keď budeme takto vnímať kultúru, tak sa bude dariť aj našim tvorivým priemyslom, ktoré produkujú dobré zamestnanie, výrazný hospodársky rast, a to je vlastne lisabonská stratégia. Takže nie dichotómia - buď biznis, alebo kultúra, ale spojenie, samozrejme vyvážené, rozumné.
<P>
Po ďalšie, čo je veľmi dôležité pre vzdelávanie, je prenos poznatkov do praxe. Naše vzdelávanie je často izolované, roztrieštené a málo relevantné pre potreby reálnej praxe. Nechcem veľa hovoriť, zaznelo tu konkrétne povzbudenie pre podnikateľskú sféru, pre vzdelávanie k podnikaniu, pre zodpovednosť nielen Európskej únie, ale aj členských štátov propagovať, podporovať talenty a inovácie. To všetko je o modernizácii školstva, o celoživotnosti vo vzdelávaní.
<P>
A čím chcem uzavrieť: inovácie, to nie sú natoľko len výsledné produkty, alebo nové služby, ale hlavne nové prístupy, nové postupy, inovatívna mentalita, a o to ide pri roku 2009, aby to menilo naše vnímanie dôležitosti inovácií a hodnoty talentov a kreativity. Takže ďakujem veľmi pekne. a teším sa na spoluprácu.
<SPEAKER ID="153" NAME="Katerina Batzeli" LANGUAGE="EL">
Vážený pán predsedajúci, myslím, že všetci tu, v Parlamente, jednohlasne a na základe politickej dohody podporujeme názor, že rok 2009 by mal byť rokom tvorivosti a inovácie. Pokúsili sme sa podporiť našu dôveru v úspech programu roku 2009 a to sa nám podarilo ešte viac vďaka spolurozhodovaciemu postupu. Európsky parlament trval na tom, aby sa takýto postup stal politikou na základe medziinštitucionálnej dohody, a to nielen pri rozhodovaní, ale aj pokiaľ ide o vykonávanie a účinnosť programu.
<P>
Dovoľte mi zdôrazniť, že Komisia musí zohľadňovať obavy všetkých našich poslancov týkajúce sa vykonávania programu a jeho úspechu počas sledovania a predkladania návrhov vnútroštátnymi orgánmi a zapojenými stranami. Táto kreativita a inovácia sa naozaj stanú hlavnou myšlienkou všetkých politík. Rovnako napomôžeme mobilite medzi umelcami, v rámci kultúrneho sektora, medzi pedagógmi a učiteľmi.
<P>
Vyžaduje si to oveľa rozsiahlejší audit než počas roka medzikultúrneho dialógu, keď bolo financovanie jasné a zaručené v rámci ročného rozpočtu Európskych spoločenstiev. Ak zohľadním odkaz pána komisára Figeľa a ostatných poslancov, že by sme mali sledovať vykonávanie programu, chcem v tomto Parlamente poukázať na to, že medzikultúrny dialóg a rok tvorivosti a inovácie musia byť vzhľadom na európske voľby vedúcou silou našej komunikačnej politiky. Takto môžeme aspoň trochu prispieť k mobilizácii našich občanov smerom k podnikaniu, kreativite a kultúre.
<P>
(potlesk)
<SPEAKER ID="154" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="155" NAME="Bogdan Golik  " AFFILIATION="PSE">
písomne. - (PL) Pred tým, než som sa stal poslancom Európskeho parlamentu, mal som tú možnosť dozvedieť sa o zásadách fungovania vzdelávacieho systému a súkromných spoločností. Získané skúsenosti mi ukázali, že Európa potrebuje rozvíjať svoje tvorivé a inovačné schopnosti ako zo spoločenských, tak aj z hospodárskych dôvodov.
<P>
Nadchádzajúci rok tvorivosti a inovácie mi pripadá ako skvelá príležitosť zlepšiť konkurencieschopnosť EÚ v globalizovanom svete. Projekty súvisiace s pokračujúcim rastom spolupráce medzi členskými štátmi v oblasti vzdelávania, výmeny osvedčených postupov, ako aj Európy znalostí a inovácií, podporuje poľská vláda aj orgány EÚ. Veľmi ma tešilo posilnenie myšlienky Európskeho technologického inštitútu (ETI) prostredníctvom zriadenia jeho centrály v Budapešti v júni 2008.
<P>
Ak chceme naplno využiť schopností ľudí a v plnej miere využiť nápady ako napríklad ETI, potrebujeme nielen dobre rozvinutú infraštruktúru, ktorá podporí tvorivosť ľudí, ale aj podporný systém, ktorý zaistí dobré pracovné podmienky umožňujúce osobný rozvoj. Chcel by som využiť túto príležitosť a upozorniť vás na iniciatívu z Poľska, konkrétne z mesta Lodž, kde sa nachádza jedna z pobočiek ETI. Lodž v Európe vyniká vďaka svojej inovácii a výnimočným zručnostiam v oblasti moderného vzdelávania a myšlienok zavedených do podnikania. Dobré využitie priaznivých okolností, ako napríklad roka tvorivosti a inovácie, ako aj nedoceneného potenciálu miest ako Lodž by mohlo priniesť výhody nám všetkým!
<SPEAKER ID="156" NAME="Zita Gurmai  " AFFILIATION="PSE">
písomne. - (HU) Tvorivosť a inovácia hrajú mimoriadne dôležitú úlohu v schopnosti Európy efektívne reagovať na výzvy a príležitosti globalizácie. Efektívnejšie využívanie znalostí a rozvoj inovácií sú hlavnými prvkami európskeho hospodárstva, preto na ne potrebujeme klásť zvýšený dôraz. Európsky rok, ktorý sa zameriava na rozvoj tvorivosti a inovácie, chce upozorniť práve na tieto skutočnosti.
<P>
Dynamika európskeho hospodárstva vo veľkej miere závisí od jej inovačnej schopnosti. Európa sa musí sústrediť na svoje tvorivé a inovačné schopnosti ako zo sociálnych, tak aj z hospodárskych dôvodov. Práve preto sa domnievam, že je veľmi dôležité, aby sa v rámci európskeho roka hovorilo aj o praktických opatreniach a podpore rozvoja inovácií.
<P>
O výsledkoch kreativity a inovácie sa musí dozvedieť širšia verejnosť. Práve preto sa kladie osobitná požiadavka na začatie informačných a propagačných kampaní, na konanie akcií na spoločnej európskej úrovni, na úrovni členských štátov a na regionálnych a miestnych úrovniach, na ktorých sa bude formulovať kľúčový odkaz a informovať o osvedčených postupoch.
<P>
Musia sa podporovať siete zoskupení, ktoré sú uznávané ako hnacia sila inovácie, ako aj vytváranie znalostných trojuholníkov a napredovanie v rámci rôznych foriem vzdelávania. Ak chceme podporovať inováciu, členské štáty sa musia sústrediť na rozvoj dosiahnutý v oblasti služieb na podporu inovácie, hlavne na účely prevodu technológií, na vytváranie inovačných skupín a sietí prostredníctvom kontaktov s univerzitami a podnikmi, na prevod znalostí a lepší prístup k financovaniu.
<SPEAKER ID="157" NAME="Nicolae Vlad Popa  " AFFILIATION="PPE-DE">
písomne. - (RO) Rozmanitosť je jedným zo zdrojov inovácie a politika rozširovania EÚ priniesla do Európy niekoľko nových zdrojov rozmanitosti, a teda nových zdrojov inovácie. Bohužiaľ však cena za účasť v programe Erasmus bráni mnohým študentom v Rumunsku a Bulharsku zúčastniť sa ho, čo znižuje ich mieru zapojenia.
<P>
Program Erasmus bol vytvorený v roku 1987 s cieľom poskytnúť študentom európsku mobilitu a možnosti lepšej kariéry. O 21 rokov neskôr program nielenže prilákal 2 milióny študentov a 3 100 vyšších vzdelávacích inštitúcií, no zároveň aktívne prispel k zlepšeniu akademického života študentov tým, že im pomohol získať medzinárodné schopnosti a sebadôveru.
<P>
A aj keď to nepatrilo medzi jeho zjavné ciele, program Erasmus uspel v tom, že študenti začali chápať samotnú podstatu Európskej únie: slobodu pohybu v rámci tejto rozmanitej, aj keď spojenej rodiny.
<P>
Preto sa na základe blížiaceho sa roka tvorivosti a inovácie domnievam, že by pridelenie dodatočných finančných prostriedkov do rozpočtu pre študentov pochádzajúcich z najnovších členských štátov viedlo k zvýšenej účasti v programe a následne k zvýšeniu rozmanitosti ako zdroja inovácie a kreativity.
