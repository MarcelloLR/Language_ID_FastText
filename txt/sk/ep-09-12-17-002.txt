<CHAPTER ID="002">
Vzájomné uznávanie odborných kvalifikácií (rozprava) 
<SPEAKER ID="006" NAME="Predsedajúci">
Ďalším bodom programu je otázka na ústne zodpovedanie o transpozícii smernice 2005/36/ES o uznávaní odborných kvalifikácií (O-0108/2009/rev.2 - B7-0217/2009), ktorú Komisii predložili Malcolm Harbour, Andreas Schwab, Evelyne Gebhardtová, Cristian Silviu Buşoi, Heide Rühleová, Adam Bielan a Kyriacos Triantaphyllides v mene Výboru pre vnútorný trh a ochranu spotrebiteľa.
<SPEAKER ID="007" NAME="Malcolm Harbour">
autor. - Vážený pán predsedajúci, s vaším dovolením by som chcel navrhnúť, aby sme chvíľu počkali, pretože toto je otázka na ústne zodpovedanie pre Komisiu a dúfali sme, že pán McCreevy bude prítomný. Vidím však, že bude hovoriť pán Samecki. Pána Sameckého som ešte nestretol, a preto ma zaujíma, či je tu preto, aby nám poskytol odpoveď na otázku, na ktorej pracovali pán McCreevy a jeho tím. Ďakujem veľmi pekne.
<P>
Pôvodne som tu chcel privítať pána McCreevyho a poďakovať mu za jeho prácu, preto dúfam, že mu odovzdáte naše srdečné priania, keďže toto mohlo byť jeho posledné vystúpenie. Som však veľmi rád, že sa k nám na túto rozpravu pridal pán Barnier, keďže je veľmi aktívnym členom nášho výboru a tento dokument bude predovšetkým jeho zodpovednosťou, samozrejme, za predpokladu, že Parlament schváli jeho nomináciu a Komisia ju posunie ďalej. Je však veľmi dobré, že je prítomný.
<P>
Voľný pohyb odborníkov a smernica o vzájomnom uznávaní odborných kvalifikácií patria medzi hlavné otázky, ktorými sa náš výbor najviac zaoberá pri celkovom budovaní jednotného trhu. Je veľmi vhodné, že tu dnes ráno diskutujeme o otázke pre Komisiu, ktorá sa v zásade týka žiadosti o najnovšie informácie o pokroku transpozície revidovanej smernice, na ktorej náš výbor pracoval v rokoch 2004 - 2005, ako aj vykonávaní tejto smernice v jednotlivých členských štátoch. Táto rozprava je tiež veľmi dobre načasovaná, pretože v pondelok náš výbor navštívil profesor Monti s cieľom hovoriť o svojej úlohe pre predsedu Komisie, pokiaľ ide o budúce smerovanie vnútorného trhu. Veľmi dobre poukázal na to, že súčasťou problému vnútorného trhu nie je nedostatok právnych predpisov, ale nedôsledné presadzovanie a nedostatočná účinnosť existujúcich nástrojov, ktoré uplatňujeme pri vytváraní vnútorného trhu.
<P>
Pokiaľ ide o vzájomné uznávanie odborných kvalifikácií, už vieme, že občania v celej Európskej únii čelia značnému množstvu problémov v súvislosti s uznávaním odborných kvalifikácií, čo celkom jasne vyjadruje text našej otázky. Tento problém má jednu z najvyšších mier sťažností v mechanizme SOLVIT, ktorý na úrovni vlád členských štátov veľmi podporujeme. Mnohí ľudia sú frustrovaní z nedostatku jasných rozhodnutí, ako aj z nedostatočného kontaktu medzi schvaľovacími orgánmi v jednotlivých členských štátoch. Náš vlastný prieskum, ktorý si výbor na túto tému nechal urobiť, poukázal okrem iného na to, že pokiaľ ide o vzájomné uznávanie, neexistuje dostatok koordinovaných činností na pomoc ľudom pri uznávaní ich práv. Ďalším aspektom, ktorý je tiež zjavný z našej práce a z práce iných, je, že len v málo profesiách sa skutočne uvažuje o prechode na európsky kvalifikačný rámec. Musíme si položiť vážne otázky o mechanizme, o jednoduchosti prístupu do mechanizmu a o jeho účinnosti z praktického hľadiska. Zo štatistík a informácií vieme, že všetky členské štáty odložili transpozíciu tohto nástroja, a som presvedčený, že to isté nám o chvíľu povie aj Komisia. Tento nástroj začal fungovať oveľa neskôr, ako ľudia očakávali, a to samo osebe vyvoláva obavy, pokiaľ ide o zložitosť samotného nástroja.
<P>
Aby som to všetko zhrnul v súvislosti s prácou Výboru pre vnútorný trh na nasledujúcich päť rokov, mám radosť z toho, že, ako sa zdá, všetci koordinátori výboru sú dnes tu, a chcem im poďakovať za prácu, ktorú spolu so mnou urobili pri formovaní budúceho programu výboru. Otázka vzájomného uznávania odborných kvalifikácií nie je jednorazová záležitosť. Je súčasťou nášho pocitu, že úlohou nášho výboru je pokračovať v skúmaní, podpore a príprave odporúčaní o budúcom vývoji kľúčových právnych predpisov, ktoré sú kľúčovými stavebnými kameňmi jednotného trhu.
<P>
Vieme, že v roku 2011 by Komisia mala preskúmať smernicu o vzájomnom uznávaní. Plánujeme stretnutie národných parlamentov a poslancov s cieľom diskutovať o tomto návrhu. Vypočutie na túto tému sa už uskutočnilo a máme aj výskumnú správu. Toto sú nástroje, ktoré náš výbor môže použiť, a som presvedčený, že v prípade súhlasu koordinátorov vypracujeme v priebehu roka 2010 správu z vlastnej iniciatívy, ktorú zahrnieme do diskusie Komisie.
<P>
To je kontextom otázky. Tešíme sa na odpoveď Komisie a stanovenie rámca k tejto otázke. Je to však iba začiatok procesu, no som presvedčený, že nový komisár bude v tejto záležitosti aj naďalej pokračovať a spolupracovať s nami na vypracovaní tohto mimoriadne dôležitého právneho predpisu a na zlepšení fungovania jednotného trhu.
<SPEAKER ID="008" NAME="Paweł Samecki">
člen Komisie. - Vážený pán predsedajúci, chcel by som sa poďakovať členom Výboru pre vnútorný trh a ochranu spotrebiteľa za predloženie týchto dôležitých otázok.
<P>
Pred tým, ako odpoviem na jednotlivé otázky, dovoľte mi začať s prehľadom. Cieľom smernice o odborných kvalifikáciách je uľahčiť voľný pohyb našich občanov na vnútornom trhu. Dva roky po skončení obdobia transpozície smernice transpozíciu dokončilo 22 členských štátov a štyri členské štáty ju, dúfajme, dokončia do konca tohto roka. V tejto chvíli mám však obavy o Grécko, od ktorého sme ešte nedostali žiadne transpozičné opatrenie.
<P>
Dovoľte mi teraz prejsť k prvej otázke. Transpozícia spôsobila členským štátom problém najmä preto, lebo ovplyvňuje vyše 800 rôznych profesií. Tieto profesie často regulovali federálne alebo regionálne právne predpisy. Toto však nemôže ospravedlniť žiadne oneskorenia a Súdny dvor zatiaľ neprijal takéto dôvody oneskorení v šiestich prípadoch.
<P>
Pokiaľ ide o druhú otázku, hlavné problémy súvisia so zdravotníckymi profesiami a s profesiami architektov, pretože v súvislosti s týmito profesiami je na európskej úrovni zavedená vyššia miera harmonizácie požiadaviek na odbornú prípravu. Problémy sa tiež vyskytujú pri profesiách s vyššou úrovňou cezhraničnej mobility pracovníkov, ako sú napríklad učitelia alebo turistickí sprievodcovia.
<P>
Pokiaľ ide o tretiu otázku, prioritou Komisie je zabezpečiť správne a dôsledné vykonávanie smernice. V tomto smere sme vypracovali kódex správania pri administratívnych postupoch a užívateľskú príručku adresovanú občanom, čo podporí väčšiu súdržnosť.
<P>
Pokiaľ ide o prekážky, ktoré zistil SOLVIT, sme si plne vedomí problémov v tejto oblasti, ako sú napríklad oneskorenia pri postupe uznávania, nedostatočná odozva príslušných vnútroštátnych orgánov, neodôvodnené rozhodnutia, stratené spisy atď. Niekedy sa dokonca stáva, že migranti dostanú chybné informácie a pokyny, ktoré ich nasmerujú na nesprávne postupy. Sieť SOLVIT sa však ukázala ako účinná pri riešení mnohých z týchto problémov.
<P>
Nejde však len o SOLVIT. V každom členskom štáte sa vytvorili vnútroštátne kontaktné miesta určené na informovanie a pomoc občanom a Komisia očakáva, že v budúcnosti budú ešte aktívnejšie. Okrem toho informačný systém o vnútornom trhu tento rok poskytol prostriedok na podporu vyše 1 200 výmen informácií pre mnohé z regulovaných profesií. Toto prinieslo zlepšenia každodennej administratívnej spolupráce medzi členskými štátmi.
<P>
Na záver, čo sa týka poslednej otázky, Komisia nemôže posúdiť, či je v súčasnosti potrebná reforma. To sa posúdi počas výkonu hodnotenia ex post stanoveného smernicou. Naším zámerom je, samozrejme, dodržiavať harmonogram stanovený v smernici. Úlohou novej Komisie bude rozhodnúť, ako pokračovať v tejto oblasti.
<SPEAKER ID="009" NAME="Kurt Lechner" LANGUAGE="DE">
Vážený pán predsedajúci, dámy a páni, táto smernica bola prijatá a nadobudla účinnosť v roku 2005 po niekoľkých rokoch práce a po rozprave v Parlamente. Bola zavedená v roku 2007. Teraz je rok 2009 a je ťažké akceptovať, že sa smernica nezaviedla vo všetkých členských štátoch, najmä preto, lebo nebola úplne nová, keďže návrhy už boli prijaté. Môžem len povzbudiť Komisiu, aby vyvinula väčší tlak na členské štáty.
<P>
Očakával som, že problémy budú spočívať v praktickom riadení smernice. Preto je hlavným predmetom nadchádzajúcich vyšetrovaní zistiť, v čom spočívajú špecifické miestne problémy a čo sa v skutočnosti deje. Už sme počuli zmienku o tom, že 20 % sťažností v sieti SOLVIT sa týka tejto témy. Ide o veľmi vážnu vec. Nechcem opakovať to, čo povedal pán Harbour, správne však poukázal na dôležitosť tohto problému pre vnútorný trh z hospodárskeho hľadiska.
<P>
Okrem hospodárskych otázok ide tiež o jednu zo základných slobôd občanov mať možnosť vykonávať svoju profesiu a rozvíjať svoj potenciál v inom štáte, napríklad ak uzavrú manželstvo alebo sa z iného dôvodu presťahujú do iného štátu. Toto je pre občanov Európy skutočným problémom.
<P>
Je dôležité, aby sme si uvedomili, že z toho nevyhnutne vyplývajú problémy. Ide o komplexnú záležitosť a zavedenie si vyžaduje čas, keďže zahŕňa rôzne kultúry a tradície, najmä v súvislosti s profesiami a s chápaním kvality a kvalifikácií v rámci daných profesií. Z tohto dôvodu nemožno bez pochýb uznať každú kvalifikáciu z jedného štátu v druhom štáte. Podľa mňa a podľa nás tu nejde o riešenie jednotlivých prípadov núdze, ku ktorým nevyhnutne dôjde, ale skôr o preskúmanie, či existujú chyby v štruktúre alebo v systéme a či a akým spôsobom zaviesť zlepšenia, a tu prichádza na rad SOLVIT.
<P>
Chcel by som zdôrazniť, že túto otázku nikdy nebude možné uzavrieť. Ide o dlhodobú problematiku, pretože, samozrejme, neustále vznikajú nové profesie a nové popisy práce. Z tohto dôvodu sa jedná o stálu úlohu pre Komisiu a Parlament, ale aj pre členské štáty, ktoré by som chcel v tejto chvíli požiadať o dobrú vôľu.
<SPEAKER ID="010" NAME="Evelyne Gebhardt">
v mene skupiny S&D. - (DE) Vážený pán predsedajúci, v prvom rade by som chcela povedať, že neprítomnosť členov Komisie je maximálne poburujúca, pretože tu ide o otázku Európskej komisii. Toto je prejavom pohŕdania Parlamentom. Je to jednoducho škandalózne a považujeme to za úplne neprijateľné.
<P>
(protestné pokrikovanie)
<P>
Áno? Áno, nepostavil sa. Nuž, je mi ľúto, ale nemôžem to akceptovať.
<P>
Prejdime k veci, dámy a páni, toto je celé o občianstve Únie a o ľuďoch, ktorí majú právo na voľný pohyb v celej Európskej únii a na výkon svojich profesií tam, kde žijú a kde sa rozhodnú pracovať. Tieto právne predpisy sme zaviedli z toho dôvodu, aby sme tento pohyb uľahčili a aby sa proces uznávania odborných kvalifikácií naozaj aktualizoval. Skutočnosť, že členské štáty v mnohých prípadoch nepodnikli potrebné kroky na zavedenie týchto právnych predpisov a na zabezpečenie skutočnej slobody pohybu občanov, považujem za jednoducho hanebnú. V tomto smere musí Európska komisia ešte veľa urobiť.
<P>
Chcela by som upozorniť na jednu vec, ktorá je pre mňa veľmi dôležitá a o ktorej sme v Parlamente opakovane hovorili. Musíme zabezpečiť, aby sa na základe nášho návrhu zaviedol európsky profesijný preukaz. Tak budú mať občania v rukách niečo, čo im umožní pohybovať sa v celej Európe. Existujú organizácie, ktoré sa o to snažia. Ja však považujem za dôležité opýtať sa Európskej komisie, či ide o oblasť, do ktorej by sa mohla zapojiť s cieľom urýchliť tento proces.
<SPEAKER ID="011" NAME="Cristian Silviu Buşoi" LANGUAGE="RO">
Voľný pohyb osôb je jednou zo základných slobôd občanov Európskej únie. Táto sloboda tiež zahŕňa voľný pohyb odborníkov, čo je nevyhnutnou podmienkou na zabezpečenie čo najúčinnejšieho fungovania vnútorného trhu.
<P>
Ako už bolo spomenuté vo všetkých doterajších vystúpeniach, aj napriek prijatiu smernice o uznávaní odborných kvalifikácií v roku 2005 sa odborníci, ktorí si želajú uplatniť svoje právo na voľný pohyb, ešte stále stretávajú s mnohými prekážkami. Osobne som sa stretol s viacerými prípadmi tohto typu týkajúcimi sa rôznych profesií, o ktorých ma informovali nielen rumunskí, ale aj európski občania.
<P>
Moji kolegovia z Výboru pre vnútorný trh a ochranu spotrebiteľa mi preukázali česť a vymenovali ma za spravodajcu pre európsku sieť SOLVIT. Ako bolo doteraz povedané, veľká časť prípadov, ktoré musí SOLVIT riešiť, sa týka zlyhaní systému vzájomného uznávania odborných kvalifikácií.
<P>
Vážené kolegyne, vážení kolegovia, som presvedčený, že problémy, ktoré boli predložené centrám siete SOLVIT, sa musia podrobne analyzovať, aby sme zistili, čo sa dá zlepšiť.
<P>
Na podporu vzájomného porozumenia medzi členskými štátmi je tiež potrebná lepšia komunikácia medzi kontaktnými miestami. Členské štáty musia pochopiť, ako fungujú ostatné systémy v Európskej únii, aby sa pri uplatňovaní smernice mohla využiť maximálna flexibilita a aby sa predišlo administratívnym prekážkam, ktoré blokujú cestu profesionálom.
<P>
Napokon by bolo veľmi vhodné, aby sa rýchlo vyriešila situácia v piatich členských štátoch, ktoré ešte nedokončili transpozíciu smernice, alebo v ktoromkoľvek štáte z 22 štátov, ktoré ju transponovali, ale ešte stále majú s transpozíciou problémy alebo smernicu transponovali nesprávne. Konečným cieľom je uľahčiť hladké fungovanie vnútorného trhu pre poskytovanie služieb, ktoré sú priamo ovplyvnené problémami súvisiacimi s uznávaním odborných kvalifikácií.
<SPEAKER ID="012" NAME="Heide Rühle" LANGUAGE="DE">
Vážený pán predsedajúci, pán komisár, som presvedčená, že tu všetci máme spoločný cieľ. Všetci, samozrejme, chceme, aby sa občania Európy mohli voľne pohybovať a mohli vykonávať svoje profesie. Otázkou je, prečo sa po štyroch alebo teraz už po piatich rokoch táto smernica ešte stále náležite nevykonáva. Som presvedčená, že by bolo rozumné, keby sa výbor zapojil nielen do vypracúvania a prijímania právnych predpisov, ale aj do uskutočňovania následnej analýzy dôvodov, prečo sa transpozícia takto oneskorila.
<P>
Smernica o uznávaní odborných profesií nie je jedinou smernicou, ktorá spôsobuje problémy. Skutočnosť, že Európsky súdny dvor sa zaoberá toľkými prípadmi, že sa rieši toľko sťažností a že SOLVIT sa tak intenzívne zapája do tejto problematiky, by mala byť pre nás budíčkom. Musíme sa bližšie pozrieť na dôvody týchto problémov. Existuje niekoľko príčin. Na jednej strane je vždy veľmi jednoduché tvrdiť, že za oneskorenie sú zodpovedné členské štáty. Protekcionizmus je, nepochybne, ďalším z dôvodov. Rôzne kultúry a právne systémy určite tiež zohrávajú úlohu. Aký vplyv majú európske právne predpisy na tieto odlišné právne systémy? To je ďalšia otázka, ktorej sa budeme musieť venovať.
<P>
Okrem toho musíme zvážiť, či má smernica plánovaný účinok alebo či nedokázala dosahovať určité výsledky už od svojho vzniku. Domnievam sa, že je veľmi dôležité, aby sme sa touto otázkou znova zaoberali. Táto analýza ex ante je jednou z najdôležitejších tém, ktorými sa tento výbor bude musieť zaoberať a v ktorých bude musieť napredovať.
<P>
Mám však tiež otázky pre Komisiu. Som prekvapená, že sa tieto usmernenia objavujú až po vyše štyroch rokoch. Mali sa objaviť oveľa skôr. Vítam však tieto usmernenia. Čítala som ich a sú určite užitočné. Napriek tomu by bolo lepšie, keby sa objavili už skôr. Pripájam sa k otázke pani Gebhardtovej, ktorá sa pýtala, čo sa robí v súvislosti s európskym profesijným preukazom. To bude druhý dôležitý krok.
<SPEAKER ID="013" NAME="Adam Bielan" LANGUAGE="PL">
Vážený pán predsedajúci, kríza, ktorá v posledných mesiacoch ovplyvnila celú Európsku úniu, nezvratne poukázala na dôležitosť vnútorného trhu pre fungovanie celej Únie. Nepodarí sa nám dokončiť jeho budovanie, ak ľudom neumožníme určitú slobodu pohybu, ktorú okrem iných slobôd zaručuje smernica o vzájomnom uznávaní odborných kvalifikácií. Preto je naozaj smutné a znepokojivé, že štyri roky po prijatí smernica ešte stále nenadobudla účinnosť v štyroch štátoch a ani jeden z členských štátov ju neprijal pred termínom stanoveným v smernici na 20. októbra 2007.
<P>
V tejto súvislosti je moja prvá otázka Komisii táto: nebola Komisia počas posledných štyroch rokov príliš pasívna a čo presne urobila pre to, aby sa všetkým štátom podarilo transponovať smernicu načas? Po druhé, chcel by som sa opýtať, kedy Komisia uverejní správu o hodnotení transpozície smernice a čo použije ako základ pre vypracovanie záverov správy? Na konci roka by sa mala zavádzať smernica o službách. Dnes už však v Parlamente vieme, že mnohým štátom sa nepodarí prijať zákony v tejto oblasti v danom termíne. Chcel by som sa opýtať, akú spojitosť vidí Komisia medzi týmito dvoma dokumentmi.
<P>
Na záver spomeniem záležitosť, ktorá je veľmi dôležitá pre krajinu, ktorú zastupujem, a tou je otázka migrácie zdravotných sestier. Smernica zavádza harmonizáciu požiadaviek na odbornú prípravu zdravotných sestier. Chcel by som sa opýtať, aké konkrétne kroky Komisia podnikla na pomoc zdravotným sestrám zo štátov strednej a východnej Európy vrátane zdravotných sestier z Poľska.
<SPEAKER ID="014" NAME="Andreas Schwab" AFFILIATION="PPE">
- (DE) Vážený pán predsedajúci, pán komisár, v prvom rade by som chcel vyjadriť úprimné poďakovanie Komisii za vyjadrenie stanoviska. Chcel by som však upozorniť na skutočnosť, že na základe medziinštitucionálnej dohody medzi Komisiou a Parlamentom má Parlament právo požadovať, aby sa príslušný komisár zúčastnil rozpravy a odpovedal na zložité otázky. Bol som toho svedkom pri diskusii o smernici o službách, o ktorej sme pred mesiacom diskutovali v Bruseli. Nemyslím si, že túto otázku vyriešime za prítomnosti tejto Komisie, a nemá žiadny význam pokúšať sa o to.
<P>
V mene Parlamentu by som chcel vysvetliť prítomnému predstaviteľovi Komisie náš názor, že táto časť medziinštitucionálnej dohody je mimoriadne dôležitá. Prečo je to tak? Nejde len o čisto formálne dôvody, ale o to, že táto politická otázka je pre občanov Európskej únie veľmi dôležitá. Pán Bielan práve hovoril o smernici o službách, ktorá môže fungovať, iba ak sú na oboch stranách uznané odborné kvalifikácie. Je to veľmi dôležité, ale pre mnohých ľudí sa to tiež spája s pocitom bezmocnosti, ak sa im zdá, že ich zamestnávateľ využíva rozdiely v cezhraničnom vzájomnom uznávaní odborných kvalifikácií z jednoduchého dôvodu znížiť im príjem.
<P>
Títo ľudia sa cítia opustení a bezmocní. Sám som bol svedkom niekoľkých takýchto prípadov tu na hranici Nemecka a Francúzska. Toto však zjavne nie je jediná problémová oblasť. Je pravda, že všetky problémy sa nedajú vyriešiť zo dňa na deň a že tento proces bude stálou otázkou aj v budúcnosti, ako povedal pán spravodajca Lechner. Napriek tomu je našou úlohou ukázať občanom, že ich obavy berieme vážne, a podľa môjho názoru by mala tejto otázke prikladať dostatočnú dôležitosť aj Komisia.
<P>
Dúfam, že v tejto oblasti dokážeme s novou Komisiou spolupracovať s cieľom dosiahnuť pokrok. Chcel by som vás požiadať, aby ste to postúpili Generálnemu riaditeľstvu zodpovednému za túto oblasť.
<SPEAKER ID="015" NAME="Bernadette Vergnaud" AFFILIATION="S&amp;D">
(FR) Vážený pán predsedajúci, dámy a páni, o obavách spojených s transpozíciou smernice o službách sme už hovorili. V tomto zmysle je príklad smernice o uznávaní odborných kvalifikácií symbolický. Niektorým štátom sa nepodarilo dodržať termín transpozície a majú problémy z dôvodu medzier v texte. Aj keď táto smernica tvorí pevný základ pre vzájomné uznávanie, konkrétne charakteristiky určitých profesií sa nezohľadnili. Skutočnosť je taká, že bez vytvorenia skutočných spoločných úrovní kvalifikácie a odbornej prípravy vrátane spoločných úrovní vyššieho vzdelania môže uznávanie kvalifikácií spôsobiť iba komplikácie a vytvoriť nedôveru na strane členských štátov, odborníkov a občanov.
<P>
Najjasnejším príkladom sú lekárske profesie. Francúzske pôrodné asistentky sú napríklad oprávnené vydať lekársky predpis a sú na to vyškolené, čo však neplatí v ostatných štátoch. Čo sa stane v prípade, ak pôrodná asistentka, ktorá nemá takéto oprávnenie a neabsolvuje doplňujúcu odbornú prípravu, príde do Francúzska a bude musieť vydať lekársky predpis? Podobne je to aj s určitými odbormi, ktoré neexistujú vo všetkých členských štátoch.
<P>
Táto smernica je v súvislosti s voľným pohybom pracovníkov rozhodujúca a je základom európskeho projektu. Musí sa však zlepšiť a skvalitniť a problémy, ktoré sa vyskytnú, musia slúžiť na identifikáciu profesií, ktorých sa týka potreba vyučovania jazykov a harmonizovanej odbornej prípravy.
<P>
Chcela by som spomenúť pozoruhodnú iniciatívu vytvoriť európsky preukaz, ktorú podporujú všetci zdravotnícki pracovníci. Je to skutočná záruka pre držiteľa, ako aj pre zákazníka alebo pacienta, a preto vyzývam Komisiu, aby ho rozšírila aj na ďalšie profesie, keďže nám to umožní zlepšiť vzájomné uznávanie a získať dôveru občanov.
<SPEAKER ID="016" NAME="Antonyia Parvanova" AFFILIATION="ALDE">
Vážený pán predsedajúci, keď hovoríme o vzájomnom uznávaní odborných kvalifikácií a o dobrom fungovaní vnútorného trhu, mali by sme sa pozrieť na súčasnú situáciu v sektore zdravotníctva, ktorá je dôvodom na ďalšiu diskusiu o tejto smernici a jej vykonávaní.
<P>
Okrem úplného vykonávania tejto smernice je mimoriadne dôležité zaviesť ďalšie opatrenia, ktoré sa budú uplatňovať nielen pri vzájomnom uznávaní diplomov, ale aj pri kvalifikácií zdravotníckych pracovníkov. Poskytovanie zdravotných služieb si vyžaduje primerané jazykové zručnosti, registráciu na vnútroštátnom regulačnom úrade a, čo je najdôležitejšie, schopnosť poskytnúť bezpečnú a vysoko kvalitnú starostlivosť.
<P>
Pokiaľ ide o registráciu zdravotníckych pracovníkov, myslím si, že je potrebné zlepšiť výmenu informácií medzi členskými štátmi, napríklad prostredníctvom spoločnej databázy EÚ. Systém zabezpečenia kvalifikácií je takisto kľúčovým prvkom bezpečného poskytovania služieb zdravotnej starostlivosti, a preto by sme sa mali zamyslieť nad spoločnými normami na hodnotenie kvalifikácií a zručností.
<P>
Mobilita zdravotníckych pracovníkov je tiež otázkou verejného zdravia a bezpečnosti verejnosti. Z tohto dôvodu Európsky súdny dvor schválil ďalšie vnútroštátne opatrenia na pohyb tovaru. Uplatňovanie takýchto opatrení pri poskytovaní zdravotných služieb má svoje opodstatnenie najmä v prípadoch, keď nové komunikačné technológie umožňujú kontroverzné postupy, ako napríklad elektronické konzultácie s lekárom. Musíme čeliť problému starnúceho obyvateľstva, čo vytvorí ešte väčší tlak na európskych zdravotníckych pracovníkov.
<P>
Pri zabezpečovaní mobility zdravotníckych pracovníkov musíme tiež vedieť zaručiť všetkým európskym občanom dostupné zdravotné služby, ktoré budú poskytnuté načas a v najvyšších štandardoch kvality. Je to zodpovednosť pre nás všetkých. Dúfam, že európske inštitúcie a členské štáty to dôsledne zvážia vzhľadom na to, že niektoré vnútroštátne systémy zdravotnej starostlivosti majú nedostatok odborníkov, čo spôsobuje mimoriadne problémy pri poskytovaní základných služieb zdravotnej starostlivosti.
<SPEAKER ID="017" NAME="Małgorzata Handzlik" AFFILIATION="PPE">
(PL) Vážený pán predsedajúci, ak chceme, aby naši občania boli mobilní, a to naše hospodárstvo potrebuje, musia mať istotu, že po získaní kvalifikácie, napríklad v Poľsku, nebudú mať problémy s uznávaním týchto kvalifikácií v ostatných členských štátoch. Veľmi dobre rozumiem rozsahu problému. Až 800 regulovaných profesií, o ktorých hovoril pán Samecki, spolu s mnohými nariadeniami pre tieto profesie na vnútroštátnej a regionálnej úrovni predstavuje vážny problém pre správne orgány v členských štátoch. Avšak úlohou pre našich občanov, ktorí majú problémy s uznávaním kvalifikácií, je najmä vyznať sa v zložitosti celého systému. Toto potvrdzujú údaje siete SOLVIT, a preto je včasné vykonávanie smernice len jedným aspektom našej diskusie.
<P>
Nesmieme však zabúdať na to, že mnoho problémov vzniká z dôvodu nedostatočnej dôvery členských štátov voči vzdelávacím systémom a systémom odbornej prípravy v iných členských štátoch. Okrem toho nám chýba spolupráca, prostriedky a zapojenie vnútroštátnych správnych orgánov. Zavedenie európskeho profesijného preukazu je dobrý nápad a mali sme príležitosť diskutovať o ňom počas predchádzajúceho volebného obdobia Európskeho parlamentu. Takýto preukaz však musí uľahčiť pohyb ľudí a nie ho ešte viac skomplikovať. Chcela by som veľmi silne zdôrazniť, že zavedenie tohto preukazu by sa nemalo stať ďalšou prekážkou na vnútornom trhu.
<P>
Dámy a páni, už o desať dní uplynie termín transpozície smernice o službách. Spomínam to preto, lebo je to dôležité aj v kontexte našej dnešnej rozpravy. Tieto dve smernice sa do určitej miery navzájom dopĺňajú. Transpozíciu smernice o uznávaní odborných kvalifikácií nemôžeme nazvať úspechom, a preto si na tomto mieste ešte raz dovolím požiadať o zintenzívnenie práce na obidvoch týchto smerniciach, pretože bez nich nedosiahneme pokrok na vnútornom trhu.
<SPEAKER ID="018" NAME="António Fernando Correia De Campos" AFFILIATION="S&amp;D">
(PT) Vážený pán predsedajúci, ako všetci vieme, 15 smerníc sa zjednotilo do jedného legislatívneho aktu o vzájomnom uznávaní odborných kvalifikácií. To vyvolalo viacero praktických problémov s transpozíciou v rôznych členských štátoch. Problémy sú dobre známe a Komisia by mala vytvoriť zoznam sporných bodov a analyzovať problémové oblasti, ktoré sa objavili pri transpozícii tohto dôležitého právneho predpisu vnútorného trhu.
<P>
Protekcionizmus, ktorý sa objavuje na rôznych úrovniach, predstavuje nielen prekážku voľného pohybu osôb, ale aj prekážku pre vnútorný trh. Musíme sa pokúsiť identifikovať nejasné oblasti, aby sa neznižovala účinnosť tejto smernice z dôvodu nedôvery. Nežiadame Úniu, aby robila to, čo je úlohou členských štátov, treba však vynaložiť úsilie na zjednodušenie vecí a pomôcť zničiť profesionálny korporativizmus.
<P>
Zlepšenie transpozície tejto smernice si vyžaduje šírenie uznávania kvalifikácií prostredníctvom sietí SOLVIT a EURES, podporovanie spoločných platforiem, zavedenie účinných kontaktných miest a nemenej dôležité je aj prepojenie tejto smernice so smernicou o službách.
<SPEAKER ID="019" NAME="Louis Grech" AFFILIATION="S&amp;D">
(MT) Najväčším problémom ovplyvňujúcim správne presadzovanie tejto smernice je nedostatok vzájomnej dôvery členských štátov voči ich systémom. Nezáujem členských štátov vzájomne spolupracovať sa tiež odráža v nejednotnom spôsobe chápania informačného systému o vnútornom trhu. Každý členský štát tvrdí, že systém využíva, frekvencia využitia sa však líši vzhľadom na účel využitia systému. Systém výmeny informácií nemôže fungovať správne, ak ho členské štáty nepoužívajú rovnakým spôsobom. Je potrebné plne spracovať údaje, ktoré sa budú pravidelne aktualizovať, a takisto je potrebné vytvoriť referenčný bod pre všetky členské štáty na vkladanie všetkých dôležitých údajov, ktoré umožnia konkrétne uplatňovanie smernice.
<P>
Chcel by som sa opýtať Komisie, aké akčné plány použije na prijatie správnej transpozície tejto smernice, ak naozaj chceme podporiť koncepciu jednotného trhu a nielen ho interpretovať, ako sa nám hodí.
<SPEAKER ID="020" NAME="Catherine Stihler" AFFILIATION="S&amp;D">
Vážený pán predsedajúci, predtým ako prejdem k svojej otázke, musím povedať, že dnes ráno sa tu veľa hovorilo o sieti SOLVIT. Na poslednom stretnutí Výboru pre vnútorný trh a ochranu spotrebiteľa (IMCO) sme hovorili o nedostatočnom financovaní centier SOLVIT. Pán Barnier, ešte pred vaším vypočutím by ste si mali poznamenať, že v jednom veľkom členskom štáte vedie organizáciu stážista. Nemôžeme dopustiť, aby to pokračovalo, pretože SOLVIT nám poskytuje vynikajúcu službu.
<P>
Moja otázka Komisii sa týka zdravotníckych pracovníkov. Nespôsobilý pracovník riskuje zdravie pacienta a v extrémnych prípadoch môže spôsobiť smrť.
<P>
Uvažuje Komisia o udelení právnej povinnosti príslušným orgánom s cieľom aktívne a účinne vymieňať informácie o odborníkoch, ktorým bola pozastavená činnosť, a tak zabezpečiť, aby mobilita zdravotníckych pracovníkov neohrozila bezpečnosť pacienta?
<P>
Súčasný informačný systém o vnútornom trhu umožňuje výmenu informácií, ale iba ak má príslušný regulačný orgán otázku týkajúcu sa žiadateľa o zápis do registra. Preto potrebujeme zlepšiť výmenu informácií, aby bolo možné upozorniť orgány na jednotlivca, ktorému bola pozastavená činnosť z dôvodu nespôsobilosti.
<P>
Vážený pán predsedajúci, ďakujem vám za otvorenie tejto otázky výboru.
<SPEAKER ID="021" NAME="Philippe Juvin" AFFILIATION="PPE">
(FR) Vážený pán predsedajúci, o vzájomnom uznávaní odborných kvalifikácií sa už veľa hovorilo. Otázkou je, prečo je také ťažké uplatniť túto dôležitú a všeobecne žiadanú smernicu. Nuž jednoducho preto, lebo z každodenného operatívneho hľadiska je jej vykonávanie náročné a zložité.
<P>
Podľa mňa ide o tri hlavné problémy. Prvý problém, ktorý už bol spomenutý, je evidentne jazyk. Druhým problémom je zložitosť postupov, ktoré treba dodržiavať pri uznávaní platnosti kvalifikácií osôb, niekedy musia ľudia pri uznávaní ich prvotných diplomov doslova skákať cez prekážky. Tretím problémom sú zrejme rôzne typy prvotnej odbornej prípravy.
<P>
V tomto smere si myslím, že by bolo dobré, keby Komisia požiadala členské štáty o vymenovanie jedného príslušného profesijného orgánu pre každú profesiu, ktorý by bol zodpovedný za priebežné odborné vzdelávanie, keďže priebežné odborné vzdelávanie je jedným z riešení. Mala by požiadať tieto príslušné orgány, aby zasadali vo forme rady na európskej úrovni a definovali spoločnú formu certifikácie. Takýmto spôsobom by odborníci mohli postupne prechádzať z pôvodne rôznorodej úrovne na spoločnú úroveň priebežnej odbornej prípravy.
<SPEAKER ID="022" NAME="Marc Tarabella" AFFILIATION="S&amp;D">
(FR) Vážený pán predsedajúci, pán komisár, dámy a páni, Belgicko je jedným z piatich členských štátov, ktoré ešte plne netransponovali smernicu o uznávaní odborných kvalifikácií. Avšak podľa informácií, ktoré mám k dispozícii, na dosiahnutie súladu s európskymi právnymi predpismi už treba vyriešiť iba jeden problém, a tým sú pracovníci v oblasti cestovného ruchu.
<P>
Okrem problémov pri transpozícii rôznych európskych smerníc spôsobených belgickým inštitucionálnym systémom sa zdá, že smernica, o ktorej tu diskutujeme, je mimoriadne komplexná. To sa už spomínalo. Belgicko nie je jedinou krajinou, ktorá smernice netransponovala alebo ich transponovala nedostatočne či čiastočne. Preto v záujme odborníkov vyzývam Európsku komisiu, aby pomohla tým členským štátom, ktoré majú problémy. Odborníci by mali mať možnosť získať z voľného pohybu osôb a slobody usadiť sa a chcel by som zdôrazniť, že to je hlavným cieľom tejto smernice.
<SPEAKER ID="023" NAME="Seán Kelly" AFFILIATION="PPE">
Vážený pán predsedajúci, v prvom rade by som chcel poďakovať pánovi Sameckému za jeho dobrú prácu. Myslím si, že všetci súhlasíme so zásadou, o ktorej tu dnes ráno diskutujeme, mala by sa však uplatňovať nielen v celej Európskej únii, ale aj na celom svete.
<P>
O tomto sme nedávno hovorili s kanadskou delegáciou, čo je krok správnym smerom. Ak si však želáme takúto utopickú situáciu, musíme zabezpečiť, aby odborné kvalifikácie boli v celej Európskej únii a ideálne na celom svete na rovnakej úrovni.
<P>
Existuje neoficiálny dôkaz o tom, že študenti v niektorých štátoch, ktorí nedosiahnu takú úroveň vzdelania, aby sa kvalifikovali na kurz ďalšieho vzdelávania, môžu odísť do iného štátu a zaplatiť zaň.
<P>
Preto je potrebný nezávislý a overiteľný dôkaz, že úrovne sú rovnaké, a ak sú rovnaké, potom už neexistuje žiadna výhovorka na netransponovanie tejto zásady v celej Európskej únii, a dúfajme, že čoskoro aj na celom svete, vďaka ktorej dosiahneme to, čo si želáme - voľný pohyb pracovných síl pre odborníkov.
<SPEAKER ID="024" NAME="Alan Kelly" AFFILIATION="S&amp;D">
Vážený pán predsedajúci, prejdime rovno k veci. Neschopnosť členských štátov spoločne konať v súvislosti s uznávaním kvalifikácií nás stojí pracovné miesta. Neschopnosť členských štátov brať túto problematiku naozaj vážne je závažným problémom. Naša úroveň cezhraničného obchodovania na trhu, ktorý sa považuje za jednotný, ešte ani zďaleka nie je taká, aká by mala byť. Sme vo fáze opätovného vytvárania európskeho hospodárstva a súčasťou tohto kroku musí byť aj zlepšenie cezhraničného obchodovania a väčšia mobilita pracovných síl ako v súčasnosti.
<P>
Musíme sa posunúť smerom k novej oblasti podnikateľskej inovácie v Európe, v ktorej spolupracujeme na výrobe najšpičkovejších svetových produktov. Keďže naša výrobná základňa sa zmenšila, a Írsko je toho príkladom, export našich služieb predstavuje nový spôsob zlepšenia obchodovania v rámci Európy. Aby to bolo možné, Európa musí zaviesť normy v oblasti kvalifikácie.
<P>
Zatiaľ však neschopnosť členských štátov dohodnúť sa na pravidlách v tejto veci obmedzuje našu schopnosť predávať tie isté služby za hranicami. Pre zúčastnených jednotlivcov ide o obmedzovanie voľného pohybu pracovných síl.
<P>
Súhlasím s tým, čo povedal kolega poslanec Grech, že členské štáty nepreukazujú dostatočný rešpekt, predovšetkým voči informačnému systému, ktorý využívajú, a niekto by mal za to niesť zodpovednosť v každom členskom štáte. Dôrazne žiadam Komisiu, aby identifikovala a riešila prekážky, ktoré v tomto prípade bránia realizácii jednotného trhu.
<SPEAKER ID="025" NAME="Lambert van Nistelrooij" AFFILIATION="PPE">
(NL) Vážený pán predsedajúci, chcel by som poukázať na jeden aspekt tejto rozpravy. Zdá sa, že máme veľký nedostatok špecializovaných profesií, čo vedie k obchodovaniu s kvalifikáciami a prehliadaniu skutočných kvalifikácií. Môže to viesť k obrovským rizikám, napríklad v bezpečnostnom sektore, ako aj vo veľkých závodoch, napríklad v chemických spoločnostiach alebo ropných rafinériách. Vnútroštátny dohľad je v tejto súvislosti nedostatočný.
<P>
Chcel by som sa pána komisára opýtať tri otázky. Po prvé, či vie o tejto situácii, po druhé, či Európska komisia môže vypracovať správu k tejto problematike a po tretie, čo sa s tým dá urobiť.
<P>
Ide o úplne smiešny a nežiaduci fenomén a myslím si, že sa musí odstrániť.
<SPEAKER ID="026" NAME="Milan Zver" AFFILIATION="PPE">
(SL) Vážené dámy a vážení páni, téma vzájomného uznávania odborných kvalifikácií v rámci Európskej únie, ktorou sa tu zaoberáme, je naozaj veľmi dôležitá. Ide o veľký problém, pretože kvalifikácie udeľujú vzdelávacie systémy členských štátov EÚ, ktorých je aspoň 27.
<P>
Niektorí z vás si možno pamätajú, že v marci minulého roka sme vytvorili európsky kvalifikačný rámec. Je to mechanizmus, ktorý umožňuje vzájomne porovnávať vzdelávacie systémy. Problémom tohto kvalifikačného rámca však je, že ho členské štáty nezaviedli. Niektoré štáty ho nezaviedli celý a iné ho využívajú len ako výhodný prekladateľský nástroj rôznych kvalifikácií, povolaní, zručností a úrovní vzdelania.
<P>
Podľa môjho názoru čaká členské štáty v tejto konkrétnej oblasti veľká úloha, a ak naozaj chcú presadiť európsky kvalifikačný rámec, ktorý bol predtým prijatý na úrovni európskych inštitúcií, musia výrazne uľahčiť porovnávanie a skutočné vzájomné uznávanie odborných kvalifikácií.
<SPEAKER ID="027" NAME="Paweł Samecki">
člen Komisie. - Vážený pán predsedajúci, vážené poslankyne, vážení poslanci, ospravedlňujem sa za to, že som sa počas môjho prvého príspevku nepostavil. Dôvodom je nedostatok skúseností a skorá ranná hodina.
<P>
Chcel by som všeobecne odpovedať na niekoľko vybraných otázok. V prvom rade by sme chceli zdôrazniť, že Komisia podporovala členské štáty pri príprave transpozície smernice. Po vypršaní termínu transpozície sme ju naďalej rázne presadzovali. V roku 2007 sme uverejnili usmernenia pre transpozíciu. Potom sme vytvorili informačný systém o vnútornom trhu, ktorý teraz pomerne intenzívne využívajú všetky členské štáty, a v júni tohto roku sme tiež uverejnili kódex správania pri administratívnych postupoch.
<P>
Pred rokom Komisia predložila prípad členských štátov, ktoré nedodržiavali pravidlá, Európskemu súdnemu dvoru a súdny dvor vydal šesť priaznivých rozsudkov, v ktorých odsúdil nedostatočnú transpozíciu príslušných členských štátov. Nedávno sme uverejnili hodnotiacu tabuľku, ktorá ilustruje stav transpozície v členských štátoch, ako aj užívateľskú príručku pre občanov a podnikateľskú komunitu.
<P>
Na záver by som chcel poďakovať za všetky otázky a pripomienky a najmä za hodnotný príspevok pána predsedu Malcolma Harboura. Myslíme si, že teraz už musia konať členské štáty. Komisia sa teší na rozvíjanie osobitných vzťahov s Parlamentom, aj pokiaľ ide o túto záležitosť. Predovšetkým sme pripravení aktívne diskutovať o fungovaní tejto smernice v praxi a o čo najlepšom zohľadnení rýchlo sa meniaceho prostredia v najbližších rokoch.
<SPEAKER ID="028" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="029" NAME="Christa Klaß  " AFFILIATION="PPE">
písomne. - (DE) Vytýčeným cieľom tejto smernice je plne vykonávať súčasné právne predpisy týkajúce sa slobody pohybu odborníkov v rámci EÚ. Voľný pohyb odborníkov bol už prijatý v smernici 2005/36/ES. Opakovane sa však vyskytujú problémy, predovšetkým v regiónoch v blízkosti štátnych hraníc. Mnohí ľudia z regiónu, odkiaľ pochádzam, pracujú v Luxembursku, v Belgicku alebo vo Francúzsku. Dostávam mnoho otázok od občanov, ktorí za prácou dochádzajú do susedných štátov. Tieto otázky sa často týkajú vzájomného uznávania odborných kvalifikácií. Táto situácia sa musí zmeniť. Profesijné organizácie dospeli k dohode o špecifických profesiách, toto však nepomáha v každom prípade a veľmi často sa stáva, že občania musia za uznávanie svojich kvalifikácií bojovať. Je veľkým problémom, keď určitá krajina nemá špecifickú profesiu alebo daná profesia má rôzne zamerania, ako napríklad v prípade fyzioterapeutov alebo ľudí s titulom PhD. v oblasti riadenia podnikov. Zároveň majú mnohé oblasti nedostatok pracovníkov. Napríklad zdravotné sestry a výrobcovia náradia musia mať v budúcnosti lepšie príležitosti na trhu práce, a pokiaľ ide o prácu, vnútorný trh musí predovšetkým fungovať účinne. Potrebujeme transparentný, jednoduchý a jasný postup uznávania.
