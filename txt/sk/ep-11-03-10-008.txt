<CHAPTER ID="008">
Nehody ťažkých nákladných vozidiel (písomné vyhlásenie)
<SPEAKER ID="102" NAME="Predseda">
Na úvod vám prečítam dve písomné vyhlásenia. Prvé predložili pán Tarabella, pani Bastosová, pán Canfin, pani Vergiatová a pani Weberová a týka sa vypracovania európskych štatútov pre vzájomné spoločnosti, združenia a nadácie. Podpísala ho väčšina všetkých poslancov Parlamentu. Preto bude v súlade s článkom 123 rokovacieho poriadku postúpené jeho adresátom a uverejnené spolu s menami podpísaných poslancov ako prijatý text z tohto rokovania.
<P>
Druhé písomné vyhlásenie predložili pani Hallová, pani Ayalová Senderová, pani Durantová, pán Koch a pani Wilsová a týka sa nehôd ťažkých nákladných vozidiel. Podpísala ho väčšina všetkých poslancov Parlamentu. Preto bude v súlade s článkom 123 rokovacieho poriadku postúpené jeho adresátom a uverejnené spolu s menami podpísaných poslancov ako prijatý text z tohto rokovania.
<SPEAKER ID="103" NAME="Mike Nattrass" AFFILIATION="NI">
Vzhľadom na to, o čom sme práve hovorili, by som chcel povedať, že bezpečnosť v tejto budove sa zvýšila, a chcem poďakovať mužom a ženám, ktorí nás chránia. Chcel by som od vás počuť uistenie, že pokračuje dôkladné vyšetrovanie prípadov porušenia bezpečnosti v Bruseli, z ktorých v niektorých figurovali aj strelné zbrane. Tieto prípady vážne ohrozili našich zamestnancov, hostí i nás samotných. Žiadam tiež o vaše uistenie, že v príslušných prípadoch bude vyvodená zodpovednosť voči riadiacim pracovníkom a že vojaci nebudú obetovaní na ochranu generálov.
<P>
(potlesk)
<SPEAKER ID="104" NAME="Predseda">
Chcem vás uistiť, že táto záležitosť sa neustále sleduje s cieľom posilniť bezpečnosť tohto Parlamentu.
<SPEAKER ID="105" NAME="Marc Tarabella" AFFILIATION="S&amp;D">
(FR) V súvislosti s podpisom písomného vyhlásenia č. 84/2010 chcem, samozrejme, poďakovať všetkým spoločným signatárom: pani Bastosovej z Poslaneckého klubu Európskej ľudovej strany (kresťanských demokratov), pánovi Canfinovi zo Skupiny zelených/Európskej slobodnej aliancie, pani Vergiatovej z Konfederatívnej skupiny Európskej zjednotenej ľavice - Nordickej zelenej ľavice a pani Weberovej zo Skupiny Aliancie liberálov a demokratov za Európu. Spoločne sa nám podarilo zhromaždiť väčšinu podpisov.
<P>
Ďakujem zainteresovaným stranám v sociálnom hospodárstve, ktoré začali konať a umožnili tomuto Parlamentu vyslať jasný signál Komisii, aby konečne uznala jednotný európsky štatút pre vzájomné spoločnosti, združenia a nadácie.
<P>
(potlesk)
