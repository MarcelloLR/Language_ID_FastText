<CHAPTER ID="007-01">
1. Voľba predsedu Komisie (hlasovanie) 
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Vážený pán predseda...
<P>
(Rečníka prerušilo protestné pokrikovanie od pravice.)
<P>
Ste chorí, alebo čo? Ste chorí?
<P>
Keďže včera sa vyskytli problémy s hlasovaním, chcem vás požiadať, aby ste si skontrolovali prístroje.
<P>
Nie je to taký zlý nápad, však, dámy a páni.
<SPEAKER ID="097" NAME="Predseda">
Ako bolo navrhnuté, vykonáme skúšobné hlasovanie, aby sme skontrolovali, či máme všetci karty, či všetci správne sedíme a či zariadenie funguje.
<P>
Dámy a páni, dovoľte mi zopakovať: raz za päť rokov Európsky parlament rozhoduje o tom, kto bude viesť inú inštitúciu Európskej únie. Dnešný program zahŕňa voľbu predsedu Európskej komisie. Táto voľba posilní demokratickú povahu našej inštitúcie. Vykonáme ju my, zvolení zástupcovia všetkých európskych regiónov.
<P>
Rada Európy nominovala za predsedu Komisie pána Josého Manuela Barrosa. V súlade s článkom 105 ods. 2 rokovacieho poriadku Parlament môže schváliť alebo zamietnuť nominovaného kandidáta väčšinovým hlasovaním. Voľby sú tajné. Pristúpme teraz k voľbe predsedu Komisie v súlade s rokovacím poriadkom. Hlasovanie sa uskutoční pomocou elektronického systému. Chcel by som zopakovať, že môžete hlasovať z ktoréhokoľvek miesta v rokovacej sále, ak vložíte svoju hlasovaciu kartu do osobného hlasovacieho zariadenia. Hovorím to preto, pretože v Parlamente je množstvo nových poslancov. Tak ako zvyčajne, pri hlasovaní môžete hlasovať za kandidáta, proti nemu, alebo sa môžete hlasovania zdržať.
<P>
(Pristúpilo sa k hlasovaniu.)
<P>
Tu sú výsledky hlasovania: hlasovalo 718 poslancov, 382 bolo za, 219 bolo proti a 117 sa zdržalo.
<P>
(hlasný potlesk)
<P>

<SPEAKER ID="098" NAME="Predseda">
Podľa výsledkov, ktoré uvidíme na tabuli - zatiaľ ich nevidíme - bol kandidát Rady José Manuel Barroso zvolený za predsedu Európskej komisie.
<P>
Chcel by som srdečne zablahoželať novozvolenému predsedovi k jeho zvoleniu za predsedu Komisie. Chcel by som povedať, že nás čaká veľa práce. Budeme musieť riešiť problémy a naši občania čakajú, že budeme konať veľmi energicky a naplníme ich očakávania.
<P>
Vážený pán predseda, viem, že poznáte priority Európskeho parlamentu. Po diskusiách, ktoré sa uskutočnili aj v našich politických skupinách, ako napríklad včera, poznáte naše očakávania. Preto sa veľmi tešíme na spoluprácu s vami v nadchádzajúcich piatich rokoch. Očakávame predovšetkým to, že budeme schopní reagovať na potreby našich občanov. Ešte raz vám blahoželám, a ak by ste nám chceli niečo povedať, môžete sa teraz ujať slova. Blahoželám a prajem všetko najlepšie.
<P>
(hlasný potlesk)
<SPEAKER ID="099" NAME="José Manuel Barroso" LANGUAGE="PT">
Vážený pán predseda, dámy a páni, predovšetkým by som chcel vyjadriť najsrdečnejšie poďakovanie za veľkú dôveru, ktorú ste mi preukázali. Vaša dôvera je pre mňa obrovskou cťou, som ňou veľmi dojatý a prijímam ju s pocitom veľkej zodpovednosti. Toto hlasovanie o dôvere zároveň považujem za znak toho, že Parlament súhlasí s ambicióznym programom, ktorý pre Európu prinášam na nasledujúcich päť rokov.
<P>
Ako som povedal v diskusiách pred hlasovaním, rád by som spolupracoval so všetkými politickými skupinami, ktoré sa zapoja do tohto projektu, ktorého cieľom je Európa solidarity a slobody. Musím sa však osobitne poďakovať Poslaneckému klubu Európskej ľudovej strany (kresťanských demokratov), ktorý sa odvážil podporiť môj program vo Varšave ešte pred voľbami, v snahe hneď od začiatku dôraznejšie vyjadriť európsku parlamentnú demokraciu.
<P>
Ako som v tejto rokovacej sále povedal včera a aj predtým pri iných príležitostiach, vo funkcii predsedu Komisie bude mojou stranou Európa a bude pozostávať zo všetkých tých, ktorí sa chcú vydať na túto vzrušujúcu cestu s cieľom vytvoriť zjednotenú Európu. To sú ľudia, s ktorými by som chcel vytvoriť konsenzus, že európsky projekt treba posilniť.
<P>
Dovoľte mi, prosím, aby som pri tejto príležitosti venoval niekoľko slov aj svojej vlastnej krajine, Portugalsku. Bez iniciatívy a podpory jej vlády a premiéra Josého Sócratesa by som sa nemohol uchádzať o zvolenie. Chcel by som sa Portugalsku poďakovať za jeho podporu, ktorú mi vyjadril aj prezident republiky profesor Cavaco Silva. Chcel by som oceniť podporu každého jedného z tých horlivých Európanov, ktorí veria v tento projekt pre Európu.
<P>
Na záver by som chcel vám, pán predseda, a všetkým poslancom tohto Parlamentu zopakovať svoje úprimné odhodlanie úzko s vami počas nadchádzajúcich piatich rokov spolupracovať, aby ste mohli vybudovať silnejšiu európsku parlamentnú demokraciu. Som presvedčený, že Európsky parlament a Európska komisia, ako typické inštitúcie Spoločenstva, majú voči našim občanom osobitnú povinnosť. Povedal som, že presne to vytvorím, a presne to som rozhodnutý dosiahnuť - silnejšiu Európu pre slobodu a solidaritu.
<P>
(potlesk)
<SPEAKER ID="101" NAME="Predseda">
Mám oficiálne vyhlásenie. Podľa článku 105 ods. 3 rokovacieho poriadku budem informovať Radu o našich výsledkoch spred desiatich minút a chcel by som Radu a novozvoleného predsedu Komisie požiadať, aby spoločne navrhli nominácie na funkcie komisárov. Vzhľadom na množstvo práce, ktoré máme pred sebou, by sme mali konať čo najrýchlejšie.
<P>
Toto bolo oficiálne vyhlásenie týkajúce sa zvolenia pána Barrosa za predsedu Európskej komisie.
