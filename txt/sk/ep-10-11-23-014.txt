<CHAPTER ID="014">
Predloženie pracovného programu Komisie na rok 2011 (rozprava) 
<SPEAKER ID="462" NAME="Predsedajúci">
Chcel by som vám pripomenúť, že pred 30 rokmi postihlo niektoré regióny Talianska, regióny Irpinia a Basilicata, hrozné zemetrasenie, v dôsledku ktorého zahynuli tisíce a tisíce ľudí. Myslím si, že všetci musíme vyjadriť ľútosť, úprimnú sústrasť a podporu postihnutým rodinám a oblastiam.
<P>
Ďalším bodom programu je vyhlásenie predsedu Európskej komisie pána Josého Manuela Barrosa o predložení pracovného programu Komisie na rok 2011.
<SPEAKER ID="463" NAME="José Manuel Barroso">
predseda Komisie. - Vážený pán predsedajúci, dnes mám tú česť predstaviť pracovný program Komisie na rok 2011. Toto predstavenie programu znamená začiatok aj koniec. Pracovný program na jednej strane zasahuje a začína novú etapu veľmi dôležitej politickej práce. Na druhej strane je prijatie tohto programu ukončením rozšíreného štruktúrovaného dialógu, ktorý sa začal v septembri tu v tomto Parlamente rozpravou o stave Únie.
<P>
Prípravy, ktoré viedli k tohtoročnému pracovnému programu Komisie, boli skutočne premiérou a podľa môjho názoru veľmi úspešnou. Pokrok pri realizácii našej revidovanej rámcovej dohody nám umožnil zapájať sa do podrobných diskusií o politických prioritách pre nadchádzajúce roky.
<P>
Počas tohto plodného procesu ma povzbudila vysoká miera zhody v celkovom smerovaní a v konkrétnych iniciatívach. Je to proces, ktorý pôsobil na upevnenie toho, čo som nazval osobitné partnerstvo.
<P>
Európske opatrenia sa musia zamerať na tie úlohy, pri ktorých môže EÚ priniesť hmatateľnú pridanú hodnotu. Hlavné politické priority, ktoré sme identifikovali spoločne, vyjadruje 40 strategických iniciatív, ktoré sa Komisia zaväzuje predložiť v roku 2011. V záujme transparentnosti obsahuje tento program navyše ďalších 150 návrhov, na ktorých Komisia pracuje.
<P>
Ústrednou prioritou v roku 2011 zostáva udržanie hospodárskeho oživenia a zabezpečenie našich spoločenstiev pre budúcnosť. Naše úsilie bude pokračovať v troch hlavných smeroch: posilnenie riadenia, dokončenie reformy finančného sektora a urýchlenie uplatňovania stratégie Európa 2020 na zabezpečenie inteligentného, udržateľného a inkluzívneho rastu.
<P>
Dlhodobý rast musí byť založený na stabilnom makroekonomickom základe. Posilníme európsky fiškálny rámec a rozšírime makroekonomický dohľad iniciovaním takzvaného európskeho semestra a následných opatrení k našim návrhom z 29. septembra s cieľom zabrániť nerovnovážnym stavom.
<P>
Už značne pokročila ambiciózna reforma finančného sektora a dokončili sa dôležité právne predpisy. Zostávajúce právne predpisy predloží Komisia v roku 2011. Naďalej budeme podporovať kľúčové priority, napríklad transparentnosť a ochranu spotrebiteľa, zatiaľ čo rámec pre krízový manažment bánk sa zameria na predchádzanie a riešenie budúcich kríz. Komisia sa bude snažiť podporiť Parlament a Radu pri dosahovaní dohody o dokončení reformy do konca roku 2011.
<P>
V tomto 21. storočí globalizácie musí Európa udržať tempo a sústrediť sa na svoje porovnateľné výhody. Keď sú konkurenti lacnejší, my musíme byť inteligentnejší. Ako príklad opatrení na európskej úrovni môžem uviesť, že vytvoríme integrovanejší európsky systém normalizácie, ktorý bude dôležitou platformou na posilnenie konkurencieschopnosti našich spoločností, najmä MSP.
<P>
Musíme starostlivo naplánovať prechod k nízkouhlíkovej spoločnosti založenej na efektívnom využívaní zdrojov, aby Európa zostala konkurencieschopná a zabezpečila vyšší počet a kvalitu pracovných miest. Prioritou preto bude spojenie politík v oblasti zmeny klímy, energetiky, dopravy a životného prostredia. V roku 2011 budeme venovať osobitnú pozornosť energetickej účinnosti.
<P>
Prispôsobenie sa dynamickej hospodárskej realite znamená aj zabezpečenie vysokej úrovne ochrany práv pracovníkov v úzkej spolupráci so sociálnymi partnermi. V roku 2011 budú vypracované a predložené kľúčové návrhy v oblasti vysielania pracovníkov a pracovného času. Konkrétnym krokom smerujúcim k ustanoveniu kvalitatívneho rámca, ktorý bude zohľadňovať osobitný charakter služieb všeobecného záujmu, bude zatiaľ revízia pravidiel štátnej pomoci týkajúcich sa týchto služieb.
<P>
Zákonom o jednotnom trhu začala Komisia ambiciózny proces, ktorého cieľom je, aby sa v plnej miere prejavil potenciál jednotného trhu. Naše spoločnosti by sa mali sústrediť na podnikanie, nie na byrokraciu. Hlavne MSP sú často preťažené alebo skutočne odrádzané od realizácie inak sľubných cezhraničných projektov. Uvediem konkrétny príklad. Objasnením pravidiel v oblasti kolektívnej správy autorských práv môžeme zjednodušiť súčasné rámcové podmienky, podporiť ďalšiu cezhraničnú činnosť a uvoľniť významný potenciál na tvorbu pracovných miest - hlavne v sľubnom digitálom sektore.
<P>
Prioritou na strane dopytu bude posilnenie dôvery spotrebiteľov prostredníctvom nášho návrhu na alternatívne riešenie sporov, ktorý bude dôležitým nástrojom na urýchlenie často príliš pomalého postupu riešenia problémov spotrebiteľov.
<P>
Európska únia bude mať zmysel vtedy, keď budeme pociťovať nové príležitosti, zníženie rizík alebo zlepšenie kvality života, či už budeme vystupovať ako spotrebitelia, pracovníci, študenti, cestujúci alebo v akýchkoľvek ďalších mnohých úlohách, ktoré plníme v modernom každodennom živote. To je Európska únia v službách občanov.
<P>
Ambícia, aby sa EÚ stala hmatateľnou skutočnosťou pre občanov, musí presahovať rámec jednotného trhu. Posilnenie bezpečnosti nesmie byť nikdy samo osebe cieľom, ale vždy by malo byť prostriedkom, ktorý občanom pomáha pri využívaní príležitostí Európskej únie. Náš návrh na inteligentné hranice uľahčí cestovanie do EÚ a z EÚ a zároveň bude odrádzať od nelegálneho prisťahovalectva. S cieľom udržať Európu otvorenú prijmeme tiež opatrenia proti tým, ktorí sa pokúšajú zneužívať náš hospodársky systém na nelegálne účely, zatiaľ čo rámec na ochranu údajov bude reagovať na veľmi reálne obavy občanov vo veku internetu. Únia musí vo svete zohrávať úlohu, ktorá zodpovedá jej hospodárskemu významu, preto musíme zabezpečiť súdržnosť v našej vonkajšej činnosti.
<P>
Program práce ako taký oznamuje konkrétne opatrenia na prenesenie našich cieľov do roku 2020, ktoré sa týkajú pracovných miest a rastu, na medzinárodnú úroveň. Modernizovať budeme aj našu rozvojovú politiku a humanitárnu pomoc. Ľudia vo svete, ktorí sú v núdzi, skutočne potrebujú silnejšiu Európu vo svete.
<P>
Na záver chcem stručne vysvetliť, čo v pracovnom programe Komisie nenájdete a prečo.
<P>
Ako bolo oznámené, do polovice roka 2011 predložíme návrh na nasledujúci viacročný finančný rámec. Spoločne s celkovým rámcom budú v druhom polroku 2011 predložené osobitné finančné nástroje a programy. Ako zvyčajne, do programu neboli zaradené realizačné práce, aby sa zachoval politický charakter pracovného programu. To isté sa vzťahuje na medzinárodné rokovania, pretože ich ukončenie závisí od tretích strán. Na druhej strane tieto činnosti zostávajú dôležitou súčasťou našej hlavnej činnosti. Náš spoločný dialóg o týchto činnostiach bude pokračovať aj naďalej.
<P>
Vo svojom úvode som poznamenal, že pracovný program nebol len ukončením nášho plodného dialógu, ale aj začiatkom ďalšieho kroku v našom konkrétnom úsilí vyviesť Európsku úniu z krízy a nasmerovať ju do budúcnosti. Teraz je čas, aby sme zachovali dynamiku. Musíme nájsť spôsoby na spoločné urýchlenie našej práce.
<P>
Preto využívam túto príležitosť a vyjadrujem podporu Parlamentu a Rade, aby sa zapojili do trojstranných rozhovorov o tom, ako uplatňovať ustanovenia zmluvy týkajúce sa programovania Únie. Podľa názoru Komisie by sa to mohlo premietnuť do dohôd s cieľom rýchlejšie pokročiť v rokovaniach o vybraných iniciatívach, ktoré majú osobitný význam pri dosahovaní našich politických cieľov. Takéto spoločné úsilie by ukázalo naše odhodlanie dosiahnuť konkrétne a včasné reakcie na krízu, ktorá nami všetkými otriasla. Občania Európy to očakávajú. Myslím si, že inštitúcie Európskej únie by mali reagovať na obavy občanov.
<P>
Ďakujem vám za pozornosť.
<SPEAKER ID="464" NAME="József Szájer" LANGUAGE="HU">
Vážený pán predsedajúci, pán predseda Barroso, dámy a páni, Európa musí túto krízu prekonať. Európske hospodárstvo musí byť založené na práci. Krajiny Európskej únie musíme vyviesť zo súčasnej vážnej krízy zameraním sa na zabezpečenie pracovných príležitostí čo najväčšiemu počtu európskych občanov ako na našu hlavnú prioritu. Poslanecký klub Európskej ľudovej strany (kresťanských demokratov) preto bezvýhradne podporuje vytváranie pracovných miest ako najdôležitejší cieľ pracovného programu Európskej komisie na budúci rok.
<P>
Európa sa z tejto krízy veľa poučila. V tomto roku sme sa pustili do vypracovania nového systému hospodárskeho riadenia zrýchleným postupom a dúfame, že Parlament bude môcť na budúci rok diskutovať o nových návrhoch týkajúcich sa finančnej regulácie a hospodárskeho riadenia spôsobom, ktorý zabezpečí, aby boli prijaté čo najskôr.
<P>
Moji kolegovia z poslaneckého klubu PPE budú hovoriť o otázkach, ktoré sú dôležité pre všetky oblasti, a chcel by som spomenúť iba niektoré: konkurencieschopnosť sa musí zakladať na inováciách a výskume. Myslíme si, že v pracovnom programe Komisie nie je dostatok iniciatív týkajúcich sa tejto oblasti. Je potrebná zvýšená ochrana práv duševného vlastníctva, ako aj životaschopný a konkurencieschopný európsky patentový systém. Sme presvedčení, že je dôležité zvýšiť kontrolu potravín, ktoré sa dovážajú do Európy, a že tieto potraviny by mali podliehať prinajmenšom takým požiadavkám na kvalitu, aké Európska únia vyžaduje od svojich výrobcov. Radi by sme tiež videli viac návrhov týkajúcich sa problematiky vody, ktorú maďarské predsedníctvo stanovilo ako jeden z hlavných cieľov.
<P>
Dámy a páni, po vystúpení pána Barrosa o stave Únie v septembri tohto roku sa začal uplatňovať nový systém právnych predpisov Európskej únie a pracovný program, ktoré vychádzajú z Lisabonskej zmluvy. Pretože nová zmluva zaručuje Parlamentu silné práva vstúpiť do programu Európskej únie, myslíme si, že sú dôležité ďalšie opatrenia. Predchádzajúce skúsenosti nie sú, žiaľ, dobré. Doterajšie pracovné programy Komisie sa realizovali podľa plánu len čiastočne. Ako som už viackrát spomenul, spoločne s viacerými kolegami poslancami máme pochybnosti o tom, aký má zmysel plytvať každý rok obrovskou energiou a časom pri analyzovaní a prijímaní nejakého dokumentu, ktorý v každom prípade pokrýva skutočnosť len čiastočne. Preto by som chcel navrhnúť, aby príslušný výbor Parlamentu pravidelne vyhodnocoval vykonávanie pracovného programu Komisie aj v priebehu roka, aby sa lepšie presadil vplyv občanov, ktorých zastupujeme, na spoločné záležitosti EÚ.
<SPEAKER ID="465" NAME="Hannes Swoboda" LANGUAGE="DE">
Vážený pán predsedajúci, pán Barroso, pán Šefčovič, myslím si, pán Barroso, že veľa z toho, čo obsahuje tento program, môžeme podporiť. Som si však istý, že pochopíte, ak sa dnes pozrieme na kritickejšie body, v prípade ktorých chceme, aby sa urobilo viac. Žijeme v Európe, ktorá je pod rastúcim vplyvom protieurópskych síl bojujúcich proti inštitúciám Európskej únie. Musíme starostlivo zvážiť, aké materiály a metódy môžeme použiť proti nim. K tomuto bodu sa vrátim neskôr.
<P>
Prvým bodom je politika rastu. Pán Barroso, je pravda, že musíme regulovať finančné trhy a pripraviť záchranné siete. Musíme sa však nejako vrátiť aj k situácii, ktorú ste často jasne charakterizovali, inými slovami k tomu, čo rozumieme pod pojmami ekologický rast alebo ekologické pracovné miesta a reštrukturalizácia hospodárstva. Pán Oettinger prednedávnom uverejnil rad dokumentov o politike v oblasti energie, ktorá si vyžaduje obrovské investície. Tieto dokumenty, žiaľ, nevysvetľujú, ako sa majú tieto investície financovať. Z tejto krízy sa musíme dostať so zavedenou aktívnou politikou rastu. Rád by som napríklad vedel, kde v odvetví energetiky alebo dopravy sa môžu uskutočniť takéto investície, aby sa dosiahol ekologický rast alebo vytvorili ekologické pracovné miesta. Jednoducho nemáme dostatok prostriedkov.
<P>
Moja druhá poznámka sa týka vnútorného trhu. Pán Barroso, máte pravdu. Musí sa zverejniť koncepcia vnútorného trhu. Navrhli ste niekoľko správ, ktoré vychádzajú z práce pána profesora Montiho. Profesor Monti veľmi kritizoval najmä sociálny rozmer vnútorného trhu. V tejto oblasti sa musí dosiahnuť viac. Čakáme predovšetkým na vaše konkrétne návrhy týkajúce sa smernice o vysielaní pracovníkov. V záujme pracovníkov musíme vysvetliť, že táto smernica sa nesmie využívať na vytváranie lacnej pracovnej sily. Jej účelom je zlepšiť systém sociálneho zabezpečenia.
<P>
Moja tretia poznámka sa týka daňovej politiky. Myslíme si, že návrhy predložené v tejto oblasti sú veľmi slabé. Ak to môžem povedať takýmto zjednodušeným spôsobom, istým krajinám sa nesmie dovoliť, aby stanovili nižšie daňové sadzby s cieľom pritiahnuť podniky, a potom, keď sa dostanú do finančných problémov, žiadali ostatné krajiny, aby financovali ich rozpočtové deficity, ako sme práve videli v rozprave o Írsku. Potrebná je určitá miera daňovej harmonizácie, napríklad minimálne sadzby dane z príjmu právnických osôb. Myslím si, že v tejto oblasti musíme dosiahnuť pokrok. Viem, že máte problémy s mnohými členskými štátmi, som však presvedčený, že je to dôležité, najmä keď ide o sociálne otázky. Priepasť medzi bohatými a chudobnými je neprijateľná a musíme predstaviť nové návrhy, najmä v záujme žien, ktoré chudoba postihuje mimoriadne kruto.
<P>
A nakoniec, pán Barroso, hovorili ste o obavách občanov. To je veľmi dôležitá otázka. Dôležitý je však aj spôsob, akým prezentujeme to, čo robíme - a to sa týka vás aj Parlamentu. Mnohí si neuvedomujú, že v mnohých prípadoch vydávame len ťažko zrozumiteľné tlačové vyhlásenia o našej práci. Musíme spolupracovať, aby sme lepšie vysvetľovali to, čo robíme. Čoskoro sa začne občianska iniciatíva. Protivníci ju budú zneužívať a využívať proti Európe. Musíme zabezpečiť, aby občianska iniciatíva pomohla podporiť a rozvíjať Európu.
<SPEAKER ID="466" NAME="Adina-Ioana Vălean">
v mene skupiny ALDE. - Vážený pán predsedajúci, európske hospodárstvo a európsky projekt ako celok prechádzajú zložitým obdobím. Navrhujeme veľké stratégie, ako napríklad klimatický balík, energetický balík a stratégiu Európa 2020: program za programom. Zdá sa však, že ešte stále nevieme, kam chceme ísť a čo chceme byť.
<P>
Prečo to hovorím? Pretože nestačí iba chcieť byť najlepší. Skutočnosť je taká, že prijímame stratégie, ktorým nie všetci veríme. Nikto - alebo takmer nikto - ich neuplatňuje a nikto nie je ochotný ich financovať.
<P>
Zdá sa, že máme príliš veľa stratégií a nedostatočný záujem o ich uskutočnenie. A preto som presvedčená, že nastal čas, aby sme sa vrátili k základom, ktoré umožnili európsky projekt a naše spojenie: jednoduché, prirodzené veci. Naším veľkým programom by mal byť jednotný trh a na jeho presadenie by sme mali vynaložiť všetko úsilie, pretože ak chceme byť konkurencieschopní na svetovej úrovni, potrebujeme väčšiu hospodársku integráciu. Jediným rozumným spôsobom, ako ju dosiahnuť, je prostredníctvom jednotného trhu.
<P>
Vítam pracovný program Komisie a osobitne váš návrh týkajúci sa zákona o jednotnom trhu. To však nestačí. Máte správu o menovej politike. Viete, čo je potrebné - podporiť investície, pritiahnuť kapitál a odvážne znížiť byrokratické výdavky. Mali by sme sa sústrediť na jednoduché veci, ktoré majú jasne viditeľný vplyv na konkurencieschopnosť Európy, napríklad na efektívnosť využívania zdrojov, zníženie nákladov na energiu, reformu poľnohospodárskej politiky a budúcnosť dopravy.
<P>
Komisia a Parlament musia spolupracovať a zabezpečiť, aby sa tieto prostriedky zhodovali s naším zámerom. Preto sa tešíme na ambiciózny návrh viacročného finančného rámca v roku 2011.
<P>
Potrebujeme na riešenie finančnej krízy viac regulácie? Áno, ale len vtedy, ak je cieľom podporenie konkurencieschopnosti Európy. V každom prípade by sme sa mali vyhnúť prijatiu autistického postoja ku kríze a dúfať, že zvyšok sveta nás bude nasledovať.
<P>
Nestaneme sa globálnym aktérom, ktorým chceme byť, ak našim občanom a svetu nevyšleme správu, že EÚ je pragmatické združenie ideí, kapitálu a hodnôt. Nebudeme ovplyvňovať politiky vo svete, ale ony budú ovplyvňovať nás.
<P>
Teraz niekoľko slov o európskom semestri. Najlepšiu pozíciu na zistenie našich silných a slabých stránok pri plánovaní práce má Komisia. Mali by ste však byť opatrní, pretože občanom EÚ a členským štátom navrhujete, aby verili, že Brusel vie viac o záujmoch občanov a že politici v Bruseli sú k záujmom občanov bližšie, ako poslanec z ich volebného obvodu. Je to náročná práca a zaviažete sa k nej prostredníctvom koordinácie politík v roku 2011.
<P>
Dúfam, že budete úspešní a dokážete to a že podporíte rast a pracovné miesta - nie pre niektorých, ale pre všetkých. V opačnom prípade budeme svedkami nárastu skutočného antieurópanstva.
<P>
Želám vám veľa šťastia.
<SPEAKER ID="467" NAME="Rebecca Harms" LANGUAGE="DE">
Vážený pán predsedajúci, pán Barroso, je dôležité jasne povedať, že nemôžeme diskutovať o tomto pracovnom programe bez toho, aby sme vzali do úvahy rozpravu o súčasnom rozpočte a bez premýšľania o Grécku, Írsku a ďalších krajinách, ktoré by sa mohli dostať do problémov.
<P>
Po prvé, chcela by som povedať, že na konci rozpravy o rozpočte som počula, že vy, pán Barroso, zaujímate k pozíciám Parlamentu veľmi otvorený prístup. Myslím si, že je naozaj dôležité, aby sme boli čestní, keď prijímame takýto pracovný program a nesprávali sa tak, akoby sme mohli dosiahnuť a realizovať všetky tieto úžasné ciele bez spoľahlivého rozpočtu, ktorý by sa nemusel neustále opätovne prerokúvať.
<P>
Po druhé, diskusie o Írsku ukázali, ako ďaleko sme od dosiahnutia reálneho riešenia a cesty von z krízy, do ktorej sme sa dostali sami, pretože sme boli príliš liberálni v súvislosti s finančnými trhmi. V mene našej skupiny by som chcela povedať, že vaše návrhy, ako prekonáme finančnú krízu a ako nájdeme únikové cesty, obsahujú niekoľko dobrých východiskových bodov, nemyslíme si však, že cieľ, ktorý ste si stanovili, je dostatočne náročný.
<P>
Keď sa pozrieme naspäť, na čas, ktorý sme už venovali diskusiám o úspešnej, fungujúcej menovej únii v rámci Európskej únie a ak chceme zaručiť, aby sme naozaj pokročili smerom k hospodárskemu riadeniu pre Európu, je jasné, že teraz to nesmieme vzdať.
<P>
Myslíme si, že váš návrh sa zameriava len na riešenie príznakov a že mu chýba pozitívne zameranie na vytvorenie spoločnej hospodárskej politiky po ukončení krízy, a v tejto oblasti budeme naďalej pracovať.
<P>
Pán Swoboda už spomenul ekologické otázky. Nie som spokojná s tým, ako je v tomto pracovnom programe podaný opis udržateľného, primeraného a ekologického rastu zo stratégie Európa 2020. O tomto sme v kontexte stratégie Európa 2020 nediskutovali a je výstižné, že pán Oettinger je jedným z tých komisárov, ktorí sa stále viac vzďaľujú od myšlienky obnovy Európy trvalo udržateľným spôsobom.
<SPEAKER ID="468" NAME="Oldřich Vlasák" LANGUAGE="CS">
Vážený pán predsedajúci, budúci rok bude pre európske inštitúcie skúškou, či dokážu prostredníctvom svojich politík podporiť súčasné hospodárske oživenie a umožniť dlhodobý rast. Z tohto hľadiska je pracovný program Európskej komisie kľúčovým dokumentom.
<P>
Na tomto mieste by som však chcel povedať, že niekedy môže menej právnych predpisov znamenať viac. Preto mám napríklad obavy z plánovaných regulačných činností Komisie v oblasti koncesií na služby. V tomto konkrétnom prípade je potrebné povedať, že oblasť koncesií je teraz vyslovene vylúčená z rámca verejného obstarávania, čo potvrdili aj mnohé rozhodnutia Európskeho súdneho dvora. Radikálne zmeny by tejto oblasti určite neprospeli. Osoby, ktoré sú zapojené do hospodárstva vrátane osôb z verejnej správy, najviac postihuje, keď sa neustále menia podmienky, v ktorých sa naučili pracovať, a preto nemajú istotu pri rozhodovaní. Preto sa musia všetky politiky prijímať s veľkým časovým predstihom, aby sme počas realizačnej fázy poskytli všetkým dostatočný čas na prípravu.
<SPEAKER ID="469" NAME="Patrick Le Hyaric" LANGUAGE="FR">
Vážený pán predsedajúci, pán Barroso, zdá sa, že Komisia stále uvažuje tak, akoby v Európe vážna kríza ani neexistovala. Vo vašom dokumente dokonca píšete, citujem: "Existujú jasné náznaky hospodárskeho oživenia". Kde sú tieto náznaky oživenia pre tých, ktorí sú v súčasnosti nezamestnaní, žijú v chudobe alebo bez domova?
<P>
Viete o tom, že sme z verejných finančných prostriedkov poskytli viac ako 400 miliárd EUR na záchranu bánk a že táto suma sa presne rovná úsporám, ktoré budú vnútené občanom ôsmich krajín, ktoré prijali plán šetrenia? Vaše rozhodnutia sú preto neefektívne.
<P>
Navrhujem, aby sa do programu Komisie začlenilo posudzovanie vplyvov uplatňovania Maastrichtskej zmluvy a Lisabonskej zmluvy na európskych pracovníkov a občanov. Podľa môjho názoru šetrenie na mzdách alebo rozpočtoch nie je riešením. Riešenie by malo byť postavené skôr na zvýšení odmeny za prácu, zvýšení sociálnej ochrany a priebežne financovaných dôchodkových systémoch založených na solidarite, ako aj na príspevku z kapitálového príjmu do verejných financií, tým by sa vytvorila nová fiškálna spravodlivosť. Napokon prečo hneď nezačať štúdie o vytvorení dane z pohybu kapitálu a nestanoviť ďalší kredit s novou úlohou Európskej centrálnej banky, ktorá by prostredníctvom tvorby finančných prostriedkov a ďalšieho kreditu mohla pomáhať členským štátom pri refinancovaní bánk a zabezpečovaní práce, vzdelávania, odbornej prípravy, spoločného verejného majetku s novými verejnými službami pre výskum a inovácie.
<P>
Dôveryhodnosť Európy dnes zabezpečí iné rozdelenie bohatstva, nie zvieracia kazajka šetrenia a nezamestnanosti.
<SPEAKER ID="470" NAME="Niki Tzavela">
v mene skupiny EFD. - Vážený pán predsedajúci, pretože v programe, ktorý máme, je jednou z priorít vytváranie pracovných miest, chcela by som Komisiu upozorniť na nové obdobie emigrácie z južnej Európy. Obávam sa však, že nikto v Komisii ma nepočúva. V Grécku už vidíme, ako obrovské počty mladých kvalifikovaných a vysokokvalifikovaných pracovníkov emigrujú do Austrálie, Kanady a Spojených arabských emirátov. To isté sa deje v Írsku.
<P>
Na jednej strane Nemecko oznámilo, že má nedostatok kvalifikovanej pracovnej sily. Chcela by som povedať, že Nemecko nemusí importovať kvalifikovanú pracovnú silu z tretích krajín. Kvalifikovanú pracovnú silu môžu Nemecku poskytnúť členské štáty, ktoré čelia hospodárskym problémom. Veľmi rada by som navrhla, aby Komisia prijala iniciatívu na rozvinutie pojmu pridanej hodnoty. Prečo neprijať trh práce s európskou pridanou hodnotou? V rámci členských štátov musíme čeliť ponuke a dopytu. Európu musíme posilniť európskou kvalifikovanou pracovnou silou. To v programe chýba a dôrazne to navrhujem.
<SPEAKER ID="471" NAME="Richard Seeber" AFFILIATION="PPE">
(DE) Vážený pán predsedajúci, chcel by som zablahoželať Komisii k jej ambicióznemu pracovnému programu, musíme sa však pokúsiť viac ho zosúladiť so strategickými cieľmi Európy a s dlhodobou stratégiou. Chcel by som požiadať Komisiu, aby sa do budúcnosti pozerala odvážnejšie a menej úzkostlivo. Máte potrebnú podporu Parlamentu, zatiaľ čo najmä Rada zohráva skôr obmedzujúcu úlohu. V tomto prípade musia progresívne sily držať spolu. Konkurencieschopnosť je jednou z ústredných otázok, ktorou sa musíme zaoberať, aby sme zabezpečili, že Európa zostane konkurencieschopná, a aby sme mohli dosiahnuť naše ciele, ako napríklad udržateľný rast a sociálny rast. Dôležité je aj to, aby sme túto správu správne tlmočili. Žiaľ, najmä v médiách sú omnoho viac zastúpené protieurópske, ako proeurópske sily. Každý si však uvedomuje, že Európa môže ísť správnym smerom len spoločne.
<P>
Musíme vyzvať Komisiu, aby sa vo svojom celkovom programe počas nasledujúcich niekoľkých rokov zamerala na zvýšenie účinnosti v oblasti energetiky, pri využívaní zdrojov a surovín, a vo vzdelávaní. K vytvoreniu inteligentnej Európy musia prispieť univerzity a školy. Osobitné úlohy v tomto ohľade má oblasť výskumu a vývoja. Musíme si uvedomiť, že zvyšok sveta nespí. Nesmieme sa pozerať s úzkosťou do budúcnosti a pokračovať v našom provinčnom prístupe, ako sa to deje do určitej miery v Rade. Parlament a Komisia sa musia pozerať do budúcnosti spoločne.
<SPEAKER ID="472" NAME="Monika Flašíková Beňová" AFFILIATION="S&amp;D">
(SK) Verím, že v tejto turbulentnej dobe, ktorú prežívame, nebolo pre Komisiu jednoduché pripraviť tak ambiciózny plán, a preto mi v úvode dovoľte, aby som vám zablahoželala. Napriek tomu mám niekoľko pripomienok.
<P>
Kľúčovým slovom programu je hospodárske oživenie po kríze a inteligentný, udržateľný a inkluzívny rast. Ak dovolíte pán viceprezident, som v tomto smere trochu skeptická. V prvom rade si myslím, že je trochu predčasné hovoriť o oživení, pretože, aj ak sú tu isté náznaky, ešte vôbec nie je isté, že k oživeniu dochádza, a myslím si, že si nesmieme dovoliť ďalšie pochybenia.
<P>
Navyše sa domnievam, že Komisia v mnohých štátoch podporuje politiky, ktoré oživenie robia skôr nepravdepodobným. Príkladom môže byť Lotyšsko, Grécko a v poslednej dobe aj Írsko. Aj keď je pravda, že dlhové bremeno je často príliš vysoké, reštriktívnymi hospodárskymi politikami skôr docielime, že oživenie rastu sa nedostaví a reálne dlhové bremeno sa ešte zvýši.
<P>
Podobne vnímam aj snahu pritvrdiť rozpočtovú disciplínu zavedením prísnejších celoeurópskych pravidiel. Práve kríza je obdobím, kedy sú tieto opatrenia kontraproduktívne. Navyše rozpočtová disciplína nerieši štrukturálne nerovnováhy v ekonomikách Európskej únie, ako sú napríklad obchodné prebytky a deficity. Ale myslím si, že toto je na dlhšiu diskusiu.
<P>
V čom snahy Európskej komisie ale výrazne podporujem, je regulácia finančného sektora. Nie som si celkom istá, či navrhované a prijaté opatrenia sú dostačujúce, ale principiálne sa jednoznačne jedná o krok správnym smerom. Snaha o inteligentný a udržateľný rast je tiež chvályhodná a chápem, že program pochopiteľne nemôže ísť úplne do detailov, ale aktuálne potrebujeme v boji proti chudobe a za sociálnu inklúziu omnoho ambicióznejšie formulácie a opatrenia.
<SPEAKER ID="473" NAME="Ian Hudghton" AFFILIATION="Verts/ALE">
Vážený pán predsedajúci, program Komisie obsahuje niektoré hodnotné priority: udržanie hospodárskeho rastu, zachovanie a vytváranie pracovných miest, zlepšenie energetickej účinnosti a rozvoj obnoviteľných zdrojov energie.
<P>
Naša proeurópska škótska nacionalistická vláda pod vedením Škótskej národnej strany (SNP) sa stotožňuje s týmito cieľmi a maximálne využíva svoju prenesenú, obmedzenú právomoc a dosahuje pokrok aj v ďalších úlohách.
<P>
Skupina Európskej slobodnej aliancie, do ktorej patrí strana SNP aj ďalší proeurópski nacionalisti z Walesu, Katalánska a Flámska, prispieva k dobrej vláde v našich krajinách, ale našou ambíciou je, aby sme sa ako normálne nezávislé členské štáty v plnej miere zúčastňovali aj na rozhodovacom procese EÚ, aby sme mohli doma v plnom rozsahu vykonávať vládne právomoci a aj tu konštruktívne spolupracovať s kolegami na lepšej Európe.
<SPEAKER ID="474" NAME="Pilar del Castillo Vera" AFFILIATION="PPE">
(ES) Vážený pán predsedajúci, v čase krízy, v ktorej sa teraz nachádzame, existujú dva hlavné druhy politík a opatrení: preventívne politiky a opatrenia a stimulačné politiky a opatrenia.
<P>
Preventívne politiky sú tie, ktoré sa v súčasnosti týkajú dohľadu nad finančnými službami, riadenia a posilnenia riadenia. Inými slovami, všetko, čo nás bude upozorňovať na to, že existujú problémy predtým, než tieto problémy zachvátia európske hospodárstva.
<P>
Dôležitý je však druhý typ politík - stimulačné politiky. Pán Barroso, pán Wathelet, existujú tri základné aspekty týchto politík. Je ich, samozrejme, viac, ale chcem poukázať na tri: výskum a inovácie, rozvoj digitálnej spoločnosti - inými slovami digitálna agenda - a vnútorný trh.
<P>
V pracovnom programe, ktorý predložila Komisia, mi chýba prvý aspekt, výskum a inovácie.
<P>
Pán predseda Barroso už povedal, že špecifické programy budú predložené v polovici roku 2011, nemyslím si však, že to stačí. Môžem vás uistiť, že naša skupina vrátane mňa by veľmi rada videla odkaz na ôsmy rámcový program pre výskum a technologický rozvoj, ktorý vo vašom návrhu nefiguruje.
<SPEAKER ID="475" NAME="Kristian Vigenin" AFFILIATION="S&amp;D">
(BG) Vážený pán predsedajúci, pán Šefčovič, dámy a páni, diskusia o pracovnom programe Európskej komisie nie je iba formalitou. Je to spôsob, ako pritiahnuť pozornosť európskych občanov a poukázať na tie oblasti Európskej komisie, v ktorých ju môžu podporiť poslanci tohto Parlamentu.
<P>
Budem sa venovať niekoľkým konkrétnym témam. Budúci rok bude mimoriadne dôležitý z hľadiska prítomnosti EÚ na svetovej scéne. Čo sa týka vonkajších vzťahov, mala by sa zvyšovať efektívnosť Európskej služby pre vonkajšiu činnosť, ktorá nemôže silnieť bez podpory Európskej komisie ako celku.
<P>
Pokiaľ ide o politiku rozširovania, boli by sme radi, keby Komisia využila novú energiu vytvorenú v roku 2010. Vyzývame Komisiu, aby pomohla Chorvátsku splniť zostávajúce požiadavky, aby boli prístupové rokovania úspešne ukončené čo najskôr v roku 2011. Pretože pre nás má osobitný význam pokrok v kapitole 23, očakávame, že Komisia bude informovať Parlament o tom, ako pokročili rozhovory v prvom štvrťroku 2011.
<P>
Turecko je ďalším kandidátskym štátom, ktorý musí Komisia monitorovať s osobitnou pozornosťou. Očakávame, že v rokovacom procese po voľbách v roku 2011 bude Turecko povzbudené, aby urýchlilo plnenie svojich záväzkov a aby začalo pracovať na novej ústave s osobitným dôrazom na základné občianske práva a slobody.
<P>
Naliehavo tiež Komisiu žiadame, aby pravidelne informovala Európsky parlament o postupe prípravy stanoviska k žiadosti Srbska o členstvo v EÚ.
<P>
Dúfame, že revízia európskej susedskej politiky vyústi do návrhu na príslušné úpravy, ktoré zabezpečia súdržnosť medzi politickými cieľmi a finančnými nástrojmi, ktoré tieto ciele zabezpečujú. V tomto sa Komisia môže spoľahnúť na podporu Európskeho parlamentu. Naše ciele v stratégii Európa 2020 musia odzrkadľovať našu politiku voči susediacim štátom v Stredozemí aj na východe. Ďakujem vám a želám vám veľa úspechov vo vašej práci počas budúceho roku.
<SPEAKER ID="476" NAME="Andreas Schwab" AFFILIATION="PPE">
(DE) Vážený pán predsedajúci, pán Barroso, dámy a páni, chceme, aby legislatívny program Európskej komisie bol v súlade s dlhodobými cieľmi Európy a aj keď veľmi vítame základný prístup tohto legislatívneho programu, myslíme si, že v mnohých oblastiach existuje priestor na zlepšovanie.
<P>
Čo sa týka vnútorného trhu, oblasti, za ktorú som zodpovedný, chcel by som predovšetkým povedať, že na základe dokumentu, ktorý vypracoval pán profesor Monti, chceme zabezpečiť, aby všetci občania Európy mohli získať z vnútorného trhu viac výhod. Keď diskutujeme o pracovnom programe Komisie a keď vychádzame zo správy pána profesora Montiho, v prvom rade to, samozrejme, znamená, že Komisia sa musí zaoberať požiadavkami tohto dokumentu, inými slovami, musí zabezpečiť, aby sa posilnilo konanie o porušení práva, ktoré iniciuje Komisia proti členským štátom, aby sa umožnilo zníženie úrovne nedostatočnej transpozície z 1 % na 0,5 %. Žiaľ, o tom nie je v pracovnom programe ani zmienka. Myslíme si, že spolu s individuálnymi opatreniami, ktorými sa zaoberá táto správa, ako je digitálna agenda, hypotekárny úver, koncesie a mnohé ďalšie, ktoré nebudem jednotlivo spomínať, je v každom prípade dôležité, aby opatrenia, ktoré sú oznámené na rok 2011, boli v roku 2011 naozaj predložené. Ďalšie informácie o tom, že Komisia vyhodnocuje určité legislatívne plány, nám v tomto smere nepomôžu.
<P>
A nakoniec, myslím si, že by sme mali požiadať Európsku komisiu, aby vykonávala posudzovanie vplyvov všetkých svojich legislatívnych návrhov, aby sme videli, prečo sú potrebné.
<SPEAKER ID="477" NAME="Evelyne Gebhardt" AFFILIATION="S&amp;D">
(DE) Vážený pán predsedajúci, pán Barroso, dámy a páni, myslím si, že Lisabonskou zmluvou sme dosiahli veľký pokrok v prospech občanov Európy, pretože sme medzi zásady európskej politiky zahrnuli sociálne trhové hospodárstvo. Je jasné, že ako Európania a poslanci očakávame, že sociálne trhové hospodárstvo sa premení na skutočnosť. Teraz sa pozeráme na samotný vnútorný trh a na otázky týkajúce sa vnútorného trhu ako celku a vidíme, že sa pozabudlo na niektoré veci, ktoré mali byť zahrnuté.
<P>
Nestačí vykonávať posudzovania sociálneho vplyvu európskych právnych predpisov. Aby sa splnili sľuby dané občanom, že budú mať skutočný prospech z Európy, a nezostali len na papieri, musíme uviesť do praxe sociálnu doložku. Nejde len o sociálnu doložku, osobitnú ochranu si vyžadujú aj také dôležité otázky, ako sú služby všeobecného hospodárskeho záujmu. Pre mňa je veľmi dôležité, aby sa Európska komisia touto otázkou konečne zaoberala a na otázky týkajúce sa pracovníkov sa pozrela bližšie, než bolo potrebné napríklad v kontexte smernice o vysielaní pracovníkov, v prípade ktorej stále čakáme na to, čo bude ďalej.
<P>
A nakoniec, a teraz už načínam byť pomaly nahnevaná, dlhý čas sme Európsku komisiu žiadali, aby zaviedla systém pre skupinové žaloby na európskej úrovni. Komisia už uskutočnila šesť alebo sedem rôznych štúdií. Čo nájdeme teraz v tomto pracovnom programe? Zadaná bola ďalšia štúdia. Takto už ďalej nemôžeme pokračovať. Chceme, aby Komisia konečne prišla s nejakými návrhmi a rozhodnutiami v tejto oblasti.
<SPEAKER ID="478" NAME="Jean-Paul Gauzès" AFFILIATION="PPE">
(FR) Vážený pán predsedajúci, pán komisár, ako koordinátor Poslaneckého klubu Európskej ľudovej strany (kresťanských demokratov) vo Výbore pre hospodárske a menové veci by som chcel zdôrazniť dva body vo vašom programe.
<P>
Po prvé, posilnenie hospodárskeho riadenia a iniciovanie európskeho semestra. S potešením sme uvítali balík týkajúci sa hospodárskeho riadenia. Dosiahnutie tohto cieľa je kritické. Naša skupina by v tejto súvislosti chcela, aby sa zaviedli účinné a záväzné opatrenia, ktoré by išli ďalej než tie, ktoré sa navrhujú. Takisto je potrebné, aby bol Parlament skutočne zapojený do finalizácie plánovaných procesov a do ich vykonávania. Mali by sa nájsť právne základy, aby sa zabránilo podstatným zmenám a doplneniam zmlúv, ktoré by len spomalili vykonávanie opatrení, ktoré sa musia prijať.
<P>
Druhý bod sa týka pokračovania práce na finančnej regulácii. Projekty máme na stole alebo ich čoskoro budeme mať. Rok 2011 bude rozhodujúcim rokom. Oceňujeme aktivitu pána komisára Barniera. Parlament ukázal v roku 2010 svoje odhodlanie prijatím balíka pre dohľad, smernice o správcoch alternatívnych investičných fondov a nariadenia, ktoré stanoví európsky dohľad nad úverovými ratingovými agentúrami a ktoré bude s veľkou pravdepodobnosťou prijaté do konca roka. Chceme pokračovať na ceste pragmatickej, inteligentnej a účinnej regulácie. Presne to dnes očakávame od Komisie.
<SPEAKER ID="479" NAME="Proinsias De Rossa" AFFILIATION="S&amp;D">
Vážený pán presedajúci, po prvé, pán predseda Barroso hovoril vo svojom úvodnom prejave o zavedení niektorých opatrení týkajúcich sa vysielania pracovníkov. Nehovoril o tom konkrétne, ale rád by som mu pripomenul, že predtým, ako bol opätovne vymenovaný za predsedu, sa na vypočutiach veľmi konkrétne zaviazal k revízii smernice o vysielaní pracovníkov, aby sa zabránilo sociálnemu dampingu v dôsledku jej uplatňovania a súdnym prípadom prameniacim z tejto smernice. Rád by som mu to pripomenul.
<P>
Chcel by som upozorniť aj na to, že je nesmierne dôležité, aby sme zaviedli právne predpisy, ktoré zabezpečia v členských štátoch právnu istotu poskytovateľom sociálnych služieb všeobecného záujmu. Zdá sa, že Komisia si vôbec nevšíma problémy, ktoré existujú v tejto oblasti. Práve teraz pracujem na správe o tejto problematike a vrátim sa k tomu začiatkom budúceho roka. Vítam aj platformu na boj proti chudobe, chýba mi však akýkoľvek dôkaz, že Komisia využíva stratégiu Európa 2020, z ktorej táto platforma vychádza, napríklad pri súčasných rokovaniach s írskou vládou o riešení problémov Írska.
<P>
Ak nie je rámcom pre tieto rokovania stratégia Európa 2020, čo je týmto rámcom? Aký je európsky príspevok k riešeniu problémov v Írsku, okrem riešenia problémov bánk?
<P>
Dovoľte mi na záver uviesť už len jednu poznámku. Myslím si, že hovoriť tu o stanovení minimálnej dane z príjmu právnických osôb v celej Európskej únii bez toho, aby sme hovorili aj o spoločnej fiškálnej politike, a tiež bez dostatočne silného rozpočtu, ktorý by zabezpečil súdržnosť potrebnú pre slabé a okrajové štáty, a celej škály ďalších európskych politík, ktoré je potrebné zaviesť pred tým, než budeme môcť seriózne hovoriť o rovnakej dani z príjmu právnických osôb v celej Európskej únii, považuje každý poslanec tohto Parlamentu za postavené na hlavu.
<SPEAKER ID="480" NAME="Csaba Őry" AFFILIATION="PPE">
(HU) Vážený pán predsedajúci, ako koordinátor Poslaneckého klubu Európskej ľudovej strany (kresťanských demokratov) vo Výbore pre zamestnanosť a sociálne veci považujem pracovný program, ktorý nám bol predložený, za povzbudivý a osobitne vítam to, že čoskoro budeme môcť začať rozpravu o hlavnej iniciatíve pod názvom Nové zručnosti a nové pracovné miesta.
<P>
Chcel by som uviesť niekoľko politických a niekoľko odborných poznámok. Myslím si, že je dôležité, aby sme začali konzultácie v správnom čase a aby Komisia zohľadnila nielen program, ktorý navrhla Rada, ale aj programy upravené podľa požiadaviek Parlamentu. Myslím si, že je dôležité, ako už povedali iní, aby projekty a priority podporovali existujúce finančné zdroje, a zároveň považujem za dôležité sledovanie a monitorovanie prijatých programov.
<P>
Medzi problémy patrí vzdelávanie. Súhlasíme so zvýšením štandardov vzdelávania a odbornej prípravy, mrzí nás však, že chýbajú zákonné dávky pri chorobách z povolania. Chcem zdôrazniť a pripomenúť Komisii, že podporujeme účinnejšie uplatňovanie smernice o vysielaní pracovníkov, sme však proti všetkým druhom nových smerníc.
<P>
Myslíme si, že Európsky sociálny fond, Európsky fond na prispôsobenie sa globalizácii a Európsky fond regionálneho rozvoja sa musia využívať synergickým spôsobom, s osobitným dôrazom na hlavnú prioritu, ktorá je potrebná na prepojenie týchto programov, konkrétne tvorbu pracovných miest a zvýšenie zamestnanosti. Jedna záverečná poznámka: musí sa odstrániť administratívna záťaž, ktorá ťažko dolieha na hospodárske subjekty a najmä na malé a stredné podniky, a musí sa to vzťahovať aj na európske programy a na európske iniciatívy v oblasti financovania.
<SPEAKER ID="481" NAME="Edit Herczog" AFFILIATION="S&amp;D">
(HU) Vážený pán predsedajúci, pokúsim sa byť veľmi stručná. Chcela by som Komisii poďakovať za tento pracovný program, ktorého vypracovanie muselo byť veľmi ťažké, pretože nemáme k dispozícii rozpočet. Aj ja by som chcela uviesť body, ktoré sme chceli zaradiť, ktoré však chýbajú. Chceli sme, aby bol predložený legislatívny návrh týkajúci sa dlho očakávanej priemyselnej politiky a mal tam byť aj krok vpred v politike v oblasti surovín.
<P>
V pracovnom programe Komisie by sme radi videli konkrétnejšie návrhy týkajúce sa energetickej účinnosti a projektov v oblasti energetiky. Je nám veľmi ľúto, že sa neuskutoční polročné hodnotenie rámcového programu pre výskum a vývoj a chceme čo najdôraznejšie povedať, že ak sa v rozpočte podarí dosiahnuť dohodu o programoch Galileo a ITER, budeme sa môcť k tejto otázke vrátiť.
<P>
Veľmi by sme uvítali efektívnejšie uplatňovanie politiky v oblasti malých podnikov, ktorá bude čoskoro oslavovať svoje druhé narodeniny. Takisto by sme boli radi, ak by tento rok mohla ďalej pokračovať súdržnosť a integrácia v rámci EÚ, keď budeme mať dva semestre po sebe idúcich predsedníctiev nových členských štátov, konkrétne Maďarska a Poľska.
<P>
Rozdiel medzi východnou a západnou polovicou Európskej únie, ktorý je viditeľný napríklad v mzdách a v ďalších ohľadoch, je neprijateľný. Určite by stálo za to, dosiahnuť v tejto oblasti pokrok. A nakoniec, boli by sme veľmi radi, keby sme sa mohli pohnúť vpred s Východným partnerstvom, ktoré je veľmi dôležité z hľadiska energetickej bezpečnosti. Je to pravda, aj keď existujú ľudia, dokonca v Parlamente, ktorí sa tomu snažia zabrániť, napríklad v spojitosti s parlamentným zhromaždením Euronest.
<SPEAKER ID="482" NAME="Catherine Trautmann" AFFILIATION="S&amp;D">
(FR) Vážený pán predsedajúci, pán komisár, tento pracovný program predstavuje obnovenie rastu a pracovných miest a hospodárske riadenie ako kľúč k obnoveniu dôvery. Je to pravda. Pre náš model hospodárskeho rozvoja už nestačí posilňovanie donucovacieho aspektu Paktu stability, ktorý neustále ukazuje svoje obmedzenia. Obnovenie rastu sa musí sústrediť na tvorbu pracovných miest v celej Únii. Na zamestnanosť a sociálne normy sa musíme pozerať ako na ukazovatele hospodárskej sily a z tohto hľadiska zdôrazňovať potrebu vážnejšie uvažovať nad európskou daňou z finančných transakcií a lepšou koordináciou medzi Európskou úniou a európskymi ministrami práce, ako aj nad hospodárskymi návrhmi Únie. Podporujem poslancov, ktorí vo svojich vystúpeniach poukázali na dôležitosť smernice o vysielaní pracovníkov a smernice o službách všeobecného záujmu.
<P>
Myslím si, že rozhodujúcim faktorom pre nové hospodárstvo je digitálna stratégia Európskej únie. Ambícii Komisie v tejto veci by sme mali prejaviť viac uznania.
<P>
Pokiaľ ide o občianstvo, Únia by mala dať občanov znovu do centra európskeho projektu a zvýšenie finančných prostriedkov by sa nemalo zameriavať len na bezpečnostné aspekty, konkrétne na riadenie migračných tokov.
<P>
Vážený pán predsedajúci, na záver by som chcela povedať, že tento pracovný program na rok 2011 by mal byť v podstate veľmi dobrým príkladom politiky, ktorá sa pozitívnym spôsobom zaoberá týmto pokušením stiahnuť sa, s ktorým sa stretávajú všetky členské štáty. Som presvedčená, že je v moci Európskej komisie tieto veci zmeniť. Ak Komisia prejaví vyššie ambície, môže sa spoľahnúť na Parlament, ktorý bude aktívnou silou a podporí ju.
<SPEAKER ID="483" NAME="Elmar Brok" AFFILIATION="PPE">
(DE) Vážený pán predsedajúci, pán Barroso, chcel by som predniesť tri stručné poznámky. Po prvé, myslím si, že Komisia by mala v oblasti vonkajších vzťahov, oblasti, v ktorej má osobitnú zodpovednosť, prijať koncepčnejší prístup k Východnému partnerstvu než v minulosti a mala by vyžadovať viacstranné vzťahy medzi členmi tohto partnerstva. Východné partnerstvo by sme si mali vo vlastnom záujme ceniť oveľa viac, nielen z hľadiska energie, a malo by sa stať jednou z našich priorít.
<P>
Po druhé, neviem, aká je situácia v prípade štrukturálnych fondov v iných oblastiach, ale proces finančného riadenia programov pre vonkajšie vzťahy je neúnosne pomalý. V čase, keď sa poskytnú finančné prostriedky, je politický cieľ už rok starý. Videli sme to v prípade programov pre Blízky východ, v prípade Východného partnerstva a v mnohých ďalších oblastiach. Viem, že sa to týka aj Parlamentu a rozpočtových pravidiel Európskej únie a že také množstvo problémov vzniká v dôsledku postupov, ktoré sme mali pred 10 rokmi, v čase Komisie pod vedením pána Santera. Pokiaľ však naozaj chceme všetky tieto finančné prostriedky dobre využiť a zabezpečiť, aby neboli zbytočné alebo neprichádzali vždy príliš neskoro, pretože vlak už odišiel opačným smerom, a podporiť naše politické záujmy, potrebujeme od Komisie niekoľko dobrých nápadov, ako by sa v týchto oblastiach dali omnoho rýchlejšie prijímať rozhodnutia týkajúce sa vytvárania a vykonávania programov a vyplácania finančných prostriedkov.
<P>
Moja tretia poznámka. Pán Barroso, zdá sa mi, že dokument Komisie nevenuje dostatočnú pozornosť otázke Transatlantickej hospodárskej rady a hospodárskych vzťahov s USA, a to nielen jej hospodárskemu významu, ale aj jej strategickej dôležitosti.
<SPEAKER ID="484" NAME="Silvia-Adriana Ţicău" AFFILIATION="S&amp;D">
(RO) Vážený pán predsedajúci, občania Európy očakávajú, že v roku 2011 sa európske inštitúcie zamerajú na vytváranie nových pracovných miest a na sociálnu Európu.
<P>
Ako podpredsedníčka Výboru pre dopravu a cestovný ruch by som chcela vyjadriť svoje zdesenie nad tým, že ste odložili bielu knihu o budúcnosti európskej dopravy až do roku 2011. Tento dokument je veľmi dôležitý pre budúci finančný výhľad aj pre budúcnosť politiky súdržnosti, o ktorých sme už začali diskutovať.
<P>
Z pracovného programu na rok 2011 by som chcela poukázať na dôležitosť legislatívnych iniciatív v týchto oblastiach: ochrana osobných údajov, zvýšenie bezpečnosti informácií a sietí na základe noriem a odporúčaní v oblasti verejného obstarávania, elektronické podpisy a vzájomné uznávanie mechanizmov elektronickej identifikácie a elektronického overovania. Tieto iniciatívy sú absolútne nevyhnutné na realizáciu digitálnej agendy a dosiahnutie vnútorného trhu vrátanie odvetvia služieb.
<P>
So záujmom očakávame aj legislatívnu iniciatívu v oblasti inteligentných energetických sietí. Tieto siete sú potrebné, aby sa umožnilo získať elektrickú energiu vyrábanú z obnoviteľných zdrojov energie, do ktorých členské štáty v uplynulých rokoch vložili obrovské investície, a pripraviť potrebnú infraštruktúru pre elektrické dopravné prostriedky.
<P>
Na záver chcem povedať, že digitálna agenda a energetická účinnosť by spolu so sociálnou Európou mali byť našimi hlavnými prioritami na rok 2011, pretože tieto oblasti prispievajú k vytváraniu pracovných miest aj ku konkurencieschopnosti Európskej únie.
<SPEAKER ID="485" NAME="Daniel Caspary" AFFILIATION="PPE">
(DE) Vážený pán predsedajúci, pán Barroso, Komisia predložila neuveriteľne rozsiahly program na rok 2011 a chcel by som celkom jasne povedať, že podľa mňa by bolo dobré, keby sa zlepšilo stanovenie priorít.
<P>
Teraz máme približne 30 generálnych riaditeľstiev a 26 komisárov. Nemyslím si, že každé generálne riaditeľstvo a každý komisár by museli odôvodňovať svoju existenciu produkovaním veľkého počtu legislatívnych návrhov. Som presvedčený, že pre Európu by bolo niekedy dobré, keby sme stanovili skutočné priority a obmedzili sa na podstatné veci. Sila Európy nespočíva v tom, že sa bude zaoberať čo najväčším počtom otázok, ale v tom, že bude venovať viac času dôležitým otázkam.
<P>
Chcel by som povedať niekoľko poznámok týkajúcich sa najmä zahraničného obchodu, pretože v tejto oblasti som koordinátorom za našu skupinu. Ako už povedal pán Elmar Brok, bol by som rád, keby sme konečne dosiahli určitý pokrok v transatlantickom vzťahu. Transatlantická hospodárska rada je na programe už roky, ale skutočné úspechy zatiaľ nedosiahla. Keď sa pozrieme na to, ako sa počas tohto obdobia svet zmenil a ako sa vo svete posunula hospodárska sila rôznych regiónov, vidíme, že naliehavo potrebujeme oveľa užšie spolupracovať s Američanmi.
<P>
Bolo by dobré, keby Komisia počas svojej práce pamätala na to, že Európsky parlamentu je od nadobudnutia platnosti Lisabonskej zmluvy spoločným zákonodarcom v oblasti zahraničného obchodu. Obidve strany, Parlament aj Komisia, sa budú musieť naučiť, ako k sebe pristupovať a ako spoločne vytvárať právne predpisy, najmä pokiaľ ide o zahraničný obchod. Bol by som veľmi rád, keby Komisia venovala tejto oblasti osobitnú pozornosť a čo je ešte dôležitejšie, poskytla dostatok času pre dialóg a pre transparentné spoločné činnosti.
<SPEAKER ID="486" NAME="Gay Mitchell" AFFILIATION="PPE">
(GA) Vážený pán predsedajúci, najprv by som chcel uvítať prácu, ktorú vykonala Komisia, aby presadila tento program. Európska únia vynakladá všetko úsilie na ukončenie tejto hospodárskej krízy. Napriek množstvu vykonanej práce a množstvu práce, ktorú je ešte potrebné urobiť, nemôžeme zabúdať na ľudí v rozvojových krajinách.
<P>
Vážený pán predsedajúci, ako spoločný koordinátor poslaneckého klubu PPE vo Výbore pre rozvoj môžem povedať, že po tom, ako sme sa dohodli na splnení záväzku vo výške 0,7 % HDP na pomoc rozvojovým krajinám, je absolútne šokujúce dozvedieť sa, že tento rozpočet je prvým rozpočtom - alebo je určite v prvej línii - ktorý sa má znížiť vždy, keď naše členské štáty budú znižovať finančné výdavky. Chápem - všetci chápeme -, že keď sa zníži HDP, bude príspevok menší, ale nemal by sa znížiť ako percento HDP a potom sa znovu znížiť.
<P>
Žiadam Komisiu, aby po preskúmaní rozvojových cieľov tisícročia v New Yorku urobila všetko, čo je v jej silách, aby sa členské štáty vyrovnali so svojimi záväzkami. Nežiadame ich, aby neznižovali svoje príspevky. Žiadame ich, aby neznižovali svoje príspevky zmenšovaním percenta svojho zníženého HDP.
<SPEAKER ID="488" NAME="Simon Busuttil" AFFILIATION="PPE">
(MT) Vážený pán predsedajúci, chcel som len v stručnosti povedať, že v dôsledku hospodárskej situácie, ktorú v súčasnosti prežívame, je jednoduché a prirodzené zamerať sa jednoducho na hospodársky aspekt. Európu však netvorí len európsky trh, ale aj európski občania. Preto musíme naďalej presadzovať vykonávanie Štokholmského programu, pretože je to práve tento program, o ktorom sme práve dosiahli dohodu, ktorý nás bude viesť k vytvoreniu Európy pre našich občanov.
<P>
Konkrétne to znamená, že v budúcom roku potrebujeme ďalší rozvoj v oblasti boja proti terorizmu a zaistenia všeobecnej bezpečnosti našich občanov, pretože naši občania požadujú od Európskej únie väčšiu bezpečnosť. Musíme posilniť aj náš boj proti organizovanému zločinu, najmä v oblasti korupcie. Okrem toho musíme posilniť práva našich občanov napríklad v oblasti ochrany obetí trestných činov. A nakoniec, musíme vytvoriť jednotnú spoločnú azylovú a prisťahovaleckú politiku založenú na zásade solidarity. Ďakujem veľmi pekne.
<SPEAKER ID="489" NAME="Zigmantas Balčytis" AFFILIATION="S&amp;D">
(LT) Vážený pán predsedajúci, pracovný program na rok 2011, ktorý predložila Európska komisia, vyzerá naozaj dosť ambiciózny. Dúfam, že tento dokument sa stane základným dokumentom pre budúcnosť - konkurencieschopnejšiu, zjednotenejšiu a prosperujúcejšiu európsku budúcnosť.
<P>
V minulosti sme však už mali veľmi veľa ambicióznych dokumentov a plánov a nie všetky z nich sa realizovali. Dobre si pamätám, ako sa tie krajiny, ktoré teraz zažívajú obrovskú finančnú krízu, pred pár rokmi dávali za príklad toho, ako sa má vykonávať finančná a hospodárska politika. Dnes však život priniesol obrovské zmeny.
<P>
Preto úplne podporujem rozsiahlejšie monitorovanie finančného trhu, vytvorenie spoločného trhu s energiou a rozvoj zásad na väčšie začlenenie krajín do nášho hospodárstva. Iba tak budeme schopní v budúcnosti zabezpečiť väčšiu konkurencieschopnosť Európskej únie a lepšie zabezpečenie našich občanov z hľadiska pracovných miest a príjmov.
<SPEAKER ID="490" NAME="Andrew Henry William Brons" AFFILIATION="NI">
Vážený pán predsedajúci, pri čítaní pracovného programu Komisie na rok 2011 vystupuje do popredia jeden základný fakt: Komisia využíva krízu na uchopenie moci. Koordinácia hospodárskej a fiškálnej politiky, širší a dôkladnejší dohľad nad fiškálnymi politikami, lepšia koordinácia makroekonomickej politiky a, čo je ešte mrazivejšie, nové mechanizmy na presadzovanie práva. Počuli sme, že to vytvorí inteligentný, udržateľný a inkluzívny rast, ale keď sa pozrieme na dokument Európa 2020, ktorý vypracovala Komisia, tento je odzbrojujúco úprimný: 23 miliónov nezamestnaných a pokles HDP o 4 % v roku 2009. Z tejto krízy sa nedostaneme, pokiaľ prijímame globalizáciu.
<P>
V dokumente Európa 2020 sa uvádza, že členské štáty sú najinovačnejšie na svete, ale pokiaľ môžu rozvíjajúce sa hospodárstva s nízkymi mzdami beztrestne kradnúť vynálezy, inovácia nám nepomôže. Naše hospodárstva musíme chrániť pred hospodárstvami, ktoré využívajú pirátske praktiky a otrockú prácu. Stratégia Európa 2020 hovorí o Európanoch ako o talentovaných a kreatívnych ľuďoch, možno by sme mali uplatňovať demografické politiky, ktoré tieto talenty podporujú a túto kreativitu chránia a zachovávajú.
<SPEAKER ID="491" NAME="Lena Kolarska-Bobińska" AFFILIATION="PPE">
(PL) Vážený pán predsedajúci, pracovný program Komisie je ambiciózny, ale myslím si, že jedna vec v ňom chýba - bola by som rada, keby Komisia kládla väčší dôraz na vykonávanie už existujúcich pravidiel, zákonov, stratégií a politík. Vytvárame viac stratégií a navrhujeme nové dokumenty, ale veľmi mnoho vecí sa jednoducho neuplatňuje, najmä v oblasti energetiky. Preto si myslím, že by to mala byť samostatná, osobitná položka v rámci práce Komisie. Ak Komisia nezabezpečí uplatňovanie zákonov, ktoré už boli schválené, jednoducho nebude veľmi dôveryhodná a stratí svoju legitímnosť. Takto sme umožnili aj vznik veľkých finančných problémov v Európe - keď sme nedodržiavali maastrichtské kritériá. Mnohé krajiny ich začali pomaly ignorovať alebo porušovať a teraz máme veľmi veľké problémy. Áno, možno to nerobí dosť veľký dojem, možno to nevyzerá veľmi dobre na papieri, ale myslím si, že pre prácu Komisie je to kľúčové.
<SPEAKER ID="492" NAME="Vilija Blinkevičiūt" AFFILIATION="S&amp;D">
(LT) Vážený pán predsedajúci, aj keď Komisia plánovala čo najskôr oživiť tvorbu pracovných miest, pracovný program Komisie na rok 2011 v oblasti zamestnanosti a sociálnych vecí, žiaľ, neobsahuje konkrétne návrhy na vytváranie nových a kvalitných pracovných miest. Komisia znovu navrhuje tie isté legislatívne iniciatívy týkajúce sa vysielania pracovníkov a pracovného času, ako navrhla v pracovnom programe na minulý rok, a zaväzuje sa zlepšiť práva migrujúcich pracovníkov v celej Európskej únii.
<P>
To však naozaj nestačí. Vedieme dôkladnú rozpravu o budúcnosti dôchodkov v Európskej únii a jedným z návrhov je zvýšenie veku odchodu do dôchodku, ale Komisia nepredložila konkrétne návrhy v oblasti zamestnanosti starších ľudí. Po druhé, v podmienkach hospodárskej a finančnej krízy výrazne vzrástla nelegálna práca a tieňové hospodárstvo. Skutočne chýbajú konkrétne návrhy na to, ako by sme mali spoločne bojovať proti tomuto neduhu.
<P>
Po tretie, pevne dúfam, že Komisia čo najskôr predstaví smernicu o minimálnom príjme, aby sme zdolali chudobu a skutočne znížili počet ľudí, ktorí žijú v Európskej únii v chudobe.
<SPEAKER ID="493" NAME="Czesław Adam Siekierski" AFFILIATION="PPE">
(PL) Vážený pán predsedajúci, pri príprave pracovného programu sa na jednej strane vždy predpokladá kontinuita a na druhej strane sa predpokladajú zmeny. V akom pomere budú v roku 2011 a aký bude medzi nimi vzťah? Bezpochyby by mali pokračovať práce spojené s prekonaním krízy, zvýšením hospodárskeho rastu a vytváraním pracovných miest. Naše ciele na rok 2011 máme teda stanovené. Počet stratégií, ktoré sme prijali, je dostatočný.
<P>
Musíme však zmeniť rozsah reforiem týkajúcich sa hospodárskeho riadenia. Vidieť to v správe pána profesora Montiho v oblasti základných opatrení pre jednotný trh. Podobne musíme postupovať pri reforme finančných inštitúcií a dohľade nad nimi. Rok 2011 by mal byť rokom vykonávania prijatých opatrení a rokom začiatku činnosti nových agentúr.
<P>
Konkurencieschopnosť možno zvýšiť hlavne zvýšením účinnosti pomocou inovačných a moderných metód. A nakoniec, ďalšou dôležitou úlohou je práca na cieľoch a viacročných finančných rámcoch na roky 2014 - 2020. V tomto prípade je potrebné sústrediť sa v budúcnosti na lepšiu hospodársku integráciu.
<SPEAKER ID="494" NAME="Monika Smolková" AFFILIATION="S&amp;D">
(SK) Predložený pracovný program je ambiciózny. Obsahuje oblasti, ktoré pomôžu k naplneniu stratégie 2020. Veľa je tam povedané, ale ja sa skôr chcem spýtať na to, čo nie je povedané, resp. nedopovedané. Konkrétne: Ako chce Komisia uprednostniť zrýchlené prijatie naliehavých návrhov? Dôraz dávam na zrýchlené prijatie. Keďže všetci vieme, aká je európska legislatíva zdĺhavá.
<P>
A po ďalšie, chcem sa spýtať - v závere v programe sa dôraz kladie na spoluprácu Komisie s Európskym parlamentom a s Radou. Moja otázka: Myslíte si, že je možná konštruktívna spolupráca s Radou bez toho, aby tón spolupráce udávala iba pani Merkelová a pán Sarkozy?
<SPEAKER ID="495" NAME="Maroš Šefčovič">
podpredseda Komisie. - Vážený pán predsedajúci, chcem sa poďakovať váženým poslankyniam a váženým poslancom za pozitívne a milé slová o pracovnom programe Komisie.
<P>
Keď si prezriete vaše príspevky, zistíte, že v nich existuje veľká konvergencia cieľov, ktoré chceme spoločne dosiahnuť. Myslím si, že je to preto, lebo pracovný program Komisie bol vo veľkej miere naším spoločným úsilím. Štruktúrovaný dialóg, ktorý sme zaviedli tento rok, intenzívna komunikácia medzi výbormi a komisármi sa skutočne vyplatili. Výsledkom je pracovný program Komisie obsahujúci ciele, ktoré sú výsledkom zblíženie názorov Parlamentu a Komisie.
<P>
Niektorí z vás zdôraznili dôležitosť zamerania sa na primerané vykonávanie našich programov a návrhov, aby nezostali iba na papieri. Túto požiadavku absolútne chápem, a preto sme do pracovného programu Komisie zaradili aj monitorovanie prebiehajúcej práce. Veľmi rád budem pravidelne prichádzať do Parlamentu a informovať vás o pokroku a vykonávaní pracovného programu Komisie, aby sme o tom, ako napredujeme v plnení pracovného programu Komisie, mohli diskutovať nielen raz do roka, ale pravidelne.
<P>
Z 34 iniciatív, ktoré sme prisľúbili na tento rok, zatiaľ splníme určite 30. Je to relatívne dobrý pokrok, ale, samozrejme, budeme pripravení ďalej s vami diskutovať o tejto otázke a pravidelne vás informovať.
<P>
Rovnako som veľmi rád, že, až na pár výnimiek, na nás naliehate, aby sme robili viac, nie menej. Takýto prístup Parlamentu voči Komisii je, samozrejme, veľmi vítaný. Súhlasím so všetkými tými, ktorí hovoria, že musíme pracovať kvalitnejšie. Musíme podávať nielen dobrý výkon, aby sme splnili naše ciele, ale musíme ukázať, že vysokokvalitnou prácou môžeme výsledky využiť ako najlepší protiargument a najlepší nástroj na boj proti euroskepticizmu a prízrakom minulosti, ktoré sa objavujú vždy, keď čelíme ťažkým časom: protekcionizmu, rasizmu, xenofóbii a mnohým javom, ktoré ste tu práve opísali. Dobrou prácou a dobrou spoluprácou sa môžeme vyrovnať s týmito prízrakmi minulosti.
<P>
Je pravda, že musíme veľa investovať do infraštruktúry, sme si však tiež absolútne istí, že potrebujeme modernú infraštruktúru. Je úplne jasné, že ak chceme súťažiť na globálnej úrovni a udržať si konkurencieschopnosť, musíme modernizovať našu infraštruktúru. Je to dôležité nielen pre naše hospodárske ciele, ale aj pre ekologizáciu našich hospodárstiev a pre rozvoj hospodárstiev, ktoré efektívne využívajú zdroje. Preto musíme viac ako kedykoľvek predtým využívať projektové dlhopisy EÚ, musíme sa viac zapájať do spolupráce s Európskou investičnou bankou a musíme nájsť spôsoby, ako v budúcnosti viac využívať verejno-súkromné partnerstvá. Aj to nájdete v našom programe.
<P>
Pokiaľ ide o jednotný trh, vítam všetky poznámky a zameranie sa na jednotný trh, pretože to je skutočne hlavný korunovačný klenot EÚ. Jednotným trhom sme dosiahli veľa a vieme, že ak dokážeme uvoľniť potenciál jednotného trhu, môžeme dosiahnuť ešte viac. Musíme odstrániť prekážky jednotnému trhu, ktoré ešte zostávajú, musíme odstrániť kritické miesta a musíme využiť nové oblasti hospodárstva. Niektorí z vás spomínali digitálne hospodárstvo a ako veľmi by sme mohli zlepšiť život v Európe, ak by sme viac využívali elektronické služby, elektronickú verejnú správu alebo elektronický obchod, a to sú nové oblasti, v ktorých sa musíme viac angažovať.
<P>
Pán profesor Mario Monti predstavil vynikajúcu správu a pán Michel Barnier túto správu využil ako základ pre celý rad našich návrhov. Začali sme rozpravu o tom, ako zabezpečiť, aby bol európsky jednotný trh lepší, otvorenejší a konkurencieschopnejší, aby nám tak priniesol ešte lepšie výsledky než máme dnes. Takže zapojme sa a pozrime sa na to, ktoré z predložených návrhov pána Michela Barniera by mohli byť najdôležitejšie a ktoré návrhy by mali mať väčšiu prioritu. Som presvedčený, že spoločne dosiahneme lepší a silnejší jednotný trh.
<P>
Čo sa týka administratívnej záťaže, ako viete, pán Günter Verheugen zaradil do programu zníženie administratívnej záťaže o 25 % do roku 2012. S radosťou vám môžem povedať, že Komisia veľmi tvrdo pracuje na tom, aby táto hraničná hodnota bola schválená. Teraz sa zameriavame na dosiahnutie úrovne 30 %, musíme však veľmi jasne povedať, že to nie je len Komisia, kto môže priniesť výsledky. Administratívna záťaž veľmi často narastá na vnútroštátnej úrovni, keď členské štáty uplatňujú európske právne predpisy s rôznymi druhmi obmedzení. Na tejto záležitosti musíme pracovať na obidvoch úrovniach, na európskej úrovni aj na vnútroštátnej úrovni.
<P>
Absolútne s vami súhlasím, pokiaľ ide o dôležitosť sociálneho rozmeru európskeho jednotného trhu. Poučili sme sa z minulosti a predložíme návrhy týkajúce sa vyslaných pracovníkov, smernice o pracovnom čase a aj služieb všeobecného záujmu, ktoré by mali odzrkadľovať veľmi dôležitý sociálny rozmer, pretože vieme, že jednotný trh bude fungovať len vtedy, keď ho prijmú občania. Do návrhov, ktoré predkladáme, musíme preto zaradiť toto veľmi solídne posudzovanie sociálneho vplyvu, aby sme vedeli, že návrhy, ktoré budeme občanom predkladať, budú občania akceptovať a že ich podporia.
<P>
Pani Tzavelová v súvislosti s potenciálnym únikom mozgov veľmi zanietene poukazovala na to, že strácame mladých, vzdelaných Európanov, ktorí odchádzajú z Európskej únie za prácou. Niekedy je to z dôvodu zostávajúcich prekážok na trhu práce v Európe, niekedy z dôvodu nedostatku informácií, ale často aj preto, lebo naše vzdelávanie nezodpovedá potrebám európskych podnikov. Preto som veľmi rád, že o chvíľu začnete diskusiu o novej hlavnej iniciatíve.
<P>
Vidím, že sú tu moja kolegyňa pani komisárka Vassiliouová a môj kolega pán komisár Andor. Vysvetlia vám, ako by sme chceli robiť veci lepšie, ako zladiť odbornosti s potrebami tak, aby mladí ľudia neboli nezamestnaní, ale priniesli do európskeho hospodárstva svoj potenciál a aby sme z toho mali prospech všetci.
<P>
Niektorí z vás poukázali na dôležitosť regulácie finančných trhov a na dôležitosť rýchleho rozhodovania a ako by sme to mali dosiahnuť. Už sme zdôraznili, že v budúcnosti musíme pokročiť v lepšej koordinácii medzi Parlamentom, Komisiou a Radou. Chceli by sme to dosiahnuť novou formou programovania Únie, pričom budeme rozhodovať o prioritách, načasovaní a termínoch, aby sme dokázali rýchlejšie dospieť k výsledkom a urýchliť legislatívny proces, aby bol ešte rýchlejší ako dnes.
<P>
Môžem vás ubezpečiť, že čo sa týka viacročného finančného rámca, urobíme všetko pre to, aby sme vám predložili ambiciózny projekt. Potrebujeme vašu pomoc pri vysvetľovaní proporcií tejto rozpravy na všetkých úrovniach - médiám, publiku v členských štátoch. Budeme vysvetľovať, koľko môžeme v Európe dosiahnuť len s 1 % HDP a tiež štruktúru európskeho rozpočtu, že takmer 95 % tohto rozpočtu sa vracia naspäť do národných hospodárstiev s vysokou pridanou hodnotou Európskej únie. Táto rozprava sa musí preniesť aj do hlavných miest členských štátov a musíme hovoriť s občanmi, informovať ich o štruktúre tohto rozpočtu, aby sme mohli získať silnú podporu pre naše ambiciózne návrhy.
<P>
Pán Elmar Brok hovoril o veľmi dôležitých oblastiach v zahraničných vzťahoch - Východnom partnerstve, procese rozširovania -, kde sa musíme tiež usilovať o dôveryhodnosť na obidvoch stranách. Aby sme vybudovali dôveru na obidvoch stranách, musíme byť veľmi dôveryhodní pri rokovaniach o kritériách a pri monitorovaní ich plnenia kandidátskymi krajinami, ale musíme byť dôveryhodní aj v tom, čo kandidátskym krajinám ponúkame.
<P>
Spojené štáty sú veľmi dôležitým partnerom a bolo by nesmierne výhodné, keby sa nám podarilo odstrániť niektoré prekážky vzájomného obchodu, a súhlasím, že v tejto oblasti musíme vynaložiť viac úsilia.
<P>
Pokiaľ ide o obchod, viete, že Európa je pripravená rokovať a je pripravená podniknúť kroky, ale potrebujeme partnerov. Nemôžeme len vytvárať dohody, keď si nie sme istí, že budú vyhovovať aj druhej strane. Súhlasím však, že musíme túto problematiku neustále riešiť, prichádzať s návrhmi a hľadať nové príležitosti, pretože globálny obchod bude jednoznačne prínosom pre globálne hospodárstvo, a to teraz väčšina svetového hospodárstva potrebuje.
<P>
Na záver, čo sa týka slobody, bezpečnosti a spravodlivosti, plne si uvedomujeme, že to je jedna z oblastí hlavného záujmu a obáv našich občanov, a preto sme tejto oblasti venovali takú veľkú časť nášho programu. Som si istý, že moje kolegyne pani Malmströmová a pani Redingová budú venovať pozornosť tomu, ako riešiť všetky tieto obavy, ktoré boli vyjadrené v tejto rozprave aj v štruktúrovanom dialógu, ktorý viedli so svojimi príslušnými výbormi.
<SPEAKER ID="496" NAME="Predsedajúci">
Rozprava sa skončila.
<P>
Hlasovanie sa uskutoční počas decembrovej schôdze.
<P>
Písomné vyhlásenia (článok 149)
<SPEAKER ID="796" NAME="João Ferreira" LANGUAGE="PT">
Pracovný program Komisie na rok 2011 sa jednoznačne zakladá na kontinuite. Medzi vyhláseniami o "inteligentnom, udržateľnom a inkluzívnom raste" sú prevažne usmernenia, ktoré viedli k vážnym nerovnováham v rámci EÚ, reálnym rozdielom v hospodárstvach EÚ, vážnej kríze a recesnému výhľadu, ktorému čelia niektoré členské štáty, spolu s nezamestnanosťou a hlbokou sociálnou nespravodlivosťou. Pracovný program obsahuje aj také usmernenia, ako zachovanie iracionálnych kritérií Paktu stability a rastu, liberalizácia a znehodnocovanie pracovnej sily, a chcel by som poukázať na to, že požaduje predloženie návrhu na zmenu a doplnenie smernice o organizácii pracovného času. Za zmienku stojí aj vyhlásenie, ktoré je v programe uvedené v súvislosti s finančnou reguláciou, že už bola predložená väčšina opatrení na odstránenie nedostatkov, ktoré odhalila kríza. To ukazuje, že sľuby skoncovať s daňovými rajmi a finančnými derivátmi boli odsunuté na vedľajšiu koľaj. To dokazuje, že nekontrolovane pokračujú finančné špekulácie. Na obzore sú nové útoky na občianske práva, slobody a záruky vrátane programu registrovania cestujúcich, a tejto veci je potrebné venovať veľkú pozornosť a aktívny záujem.
<SPEAKER ID="497" NAME="Lidia Joanna Geringer de Oedenberg" LANGUAGE="PL">
Oznámenie Komisie, v ktorom stručne opisuje svoj pracovný program na rok 2011, kladie dôraz na prekonanie krízy a podporenie hospodárskeho rastu. Jedným z dôležitých prvkov je virtuálny trh, ktorý má za predpokladu vytvorenia skutočne jednotného trhu na internete stále obrovský rozvojový potenciál. V tejto súvislosti dôrazne vyzývam Komisiu, aby uskutočnila dôkladnú realizáciu digitálnej agendy, ktorá sa spomína v oznámení. Myslím si, že na využitie potenciálu, ktorý nám poskytujú informačné technológie, je potrebné sa pozerať aj ako na cestu z hospodárskej krízy. Na rozvoj internetového obchodu, opatrenia v oblasti práv duševného vlastníctva a sprístupnenie kultúrneho dedičstva Európy na internete by sme sa mali pozerať ako na skúšku efektívnosti Európskej únie.
<P>
Ako spravodajkyňa Výboru pre právne veci v oblasti lepšej tvorby právnych predpisov (správa z roku 2008) chcem vyjadriť svoju spokojnosť s tým, že Komisia sa rozhodla zaradiť do plánu práce na budúci rok návrhy z mojej správy. Mám na mysli kladenie väčšieho dôrazu na vyhodnocovanie európskeho práva ex-post a predĺženie obdobia verejných konzultácií o nových návrhoch z 8 na 12 týždňov.
<SPEAKER ID="795" NAME="Kinga Göncz" LANGUAGE="HU">
Vítam skutočnosť, že Európska komisia začína nadchádzajúci rok dôležitým pracovným programom. V dnešnej dobe sme svedkami, ako rýchlo sa meniaca hospodárska, finančná a medzinárodná politická situácia ruší naše plány takmer každý týždeň. Preto považujem za dôležité, aby sa pracovný program Komisie v priebehu budúceho roku viackrát preskúmal.
<P>
Teší ma, že ako jedna z hlavných priorít na rok 2011 sa a v dokumente uvádza vytváranie pracovných miest, ale zároveň s ľútosťou konštatujem nedostatok legislatívnych iniciatív pre zamestnanosť a sociálne účely. Komisia sa konečne rozhodla vypracovať európsku rámcovú stratégiu pre začlenenie Rómov; považujem však za dôležité, aby ju sprevádzali návrhy právnych predpisov zameraných na začleňovanie a zákaz diskriminácie. Komisia pod vedením pána Barrosa pri svojom vzniku prisľúbila, že pred predložením svojich návrhov bude v každom prípade vykonávať hodnotenie ich sociálneho vplyvu, v súčasnom pracovnom programe však nevidím po ňom ani stopy. Očakávam, že Komisia bude pripravená od začiatku roka 2011 akceptovať a riešiť občianske iniciatívy, ktoré podpíše jeden milión občanov EÚ. V čase, keď v určitých členských štátoch vidíme otvorené a skryté útoky na slobodu médií a porušovanie základných demokratických práv, považujem za osobitne dôležité, aby Európska komisia ako strážkyňa zmlúv venovala väčšiu pozornosť než kedykoľvek predtým vládnym rozhodnutiam, ktoré ohrozujú nezávislosť spravodajských médií, systém demokratických kontrol a rovnováhy a zásady právneho štátu, a v prípade potreby by mala podniknúť kroky na obranu základných demokratických slobôd.
<SPEAKER ID="794" NAME="Zita Gurmai" AFFILIATION="S&amp;D">
písomne. - Ako žena a politička, ktorá sa zaoberá rodovou rovnosťou, som z pracovného programu Komisie na rok 2011 sklamaná. Na ženy sa úplne zabudlo a z tohto programu boli vynechané. Naozaj som sa musela usilovať, aby som našla slovo "ženy" aspoň raz... v prílohe. Dokonca aj tam, citujem: "V závislosti od výsledku konzultácie môže Komisia v roku 2012 prijať legislatívny návrh o zosúladení vrátane otcovskej dovolenky a dovolenky na účely starostlivosti o rodinného príslušníka." "V závislosti od." "Môže prijať." "V roku 2012." To je veta Komisie, ktorá sa v marci ponáhľala vytvoriť bezobsažnú takzvanú Chartu žien a ktorá zabudla na Parlament v súvislosti s rokovaniami o novej stratégii o rodovej rovnosti, ktorá, môžem dodať, tiež nie je vôbec konkrétnejšia ako tento pracovný program Komisie. V marci sme vedeli, že charta pani Redingovej je iba fasádou bez obsahu. Opakovane sme požadovali silný legislatívny text, ale pani Redingová o tom nechcela ani počuť. Prečo môžeme akceptovať Európu, ktorá udeľuje členským štátom sankcie, keď nedodržujú pravidlá a dohody EÚ vo finančnej oblasti, ale nemôžeme akceptovať Európu, ktorá udeľuje sankcie členským štátom, ktoré zanedbávajú rodovú rovnosť a zostavujú vlády s malým počtom ministeriek alebo bez ministeriek?
<SPEAKER ID="498" NAME="Jiří Havel" LANGUAGE="CS">
Nie je prekvapujúce, že tri krajiny, ktoré spôsobili zlyhanie rokovaní o rozpočte, sú čistými platcami a navyše príjemcami úľav. Skutočne niet pochýb, že Spojené kráľovstvo začalo zvyčajný boj o svoje úľavy. Zámienky, ktoré si sabotéri rozpočtu vybrali, sú dosť chabé. Obmedziť flexibilitu rozpočtu v čase krízy je absolútne nezodpovedné. V kríze musíme flexibilitu naopak zvýšiť. Odmietnutie diskutovať v súlade s Lisabonskou zmluvou s Parlamentom o nových finančných prostriedkoch pre rozpočet EÚ a odmietnutie viesť dialóg o viacročnom finančnom rámci prestavujú smutné karikatúry kedysi vychvaľovaného britského zmyslu pre humor.
<SPEAKER ID="499" NAME="Joanna Senyszyn" LANGUAGE="PL">
Pracovný program Komisie na rok 2011 musí obsahovať návrh smernice o boji proti násiliu páchanom na ženách a program EÚ na financovanie športu. K týmto veciam sa Komisia zaviazala. Teraz je čas uviesť ich do života. Násilie páchané na ženách je v súčasnosti najzávažnejším prejavom diskriminácie žien a porušením ľudských práv. V Európe je obeťou násilia až 45 % žien - to znamená 100 miliónov. Každý deň je vystavených násiliu jeden až dva milióny Európaniek. Omeškania pri vypracovaní návrhu smernice o tejto záležitosti sa nedajú ničím ospravedlniť.
<P>
Upozorňujem aj na otázku športu, ktorá po nadobudnutí platnosti Lisabonskej zmluvy patrí do právomocí Európskej únie. Komisia opäť odložila predstavenie programu EÚ v tejto oblasti s odvolaním sa na rozpočtové obmedzenia na vnútroštátnej a európskej úrovni. Obávam sa, že ak prijmeme takýto prístup, program nikdy nebude, pretože vždy budú existovať záležitosti, ktoré budú dôležitejšie než šport. Podporovanie fyzickej aktivity však prináša nespochybniteľné prínosy vo forme zlepšenia zdravia a duševnej pohody Európanov, ako aj ich výkonnosti a efektívnosti v práci. To pomáha znižovať chorobnosť a znižuje tak náklady na zdravotnú starostlivosť a bojuje aj proti sociálnemu vylúčeniu. Veľmi dôležité je tiež využívať na trhu práce potenciál starších ľudí. Dúfam, že Komisia zohľadní túto záležitosť, o ktorej sa hovorilo už veľakrát, vo svojich budúcich návrhoch týkajúcich sa zamestnanosti a vytvárania nových pracovných miest.
