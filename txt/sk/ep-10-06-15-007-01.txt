<CHAPTER ID="007-01">
1. Voľba podpredsedu Európskeho parlamentu (hlasovanie)
<SPEAKER ID="128" NAME="Predseda">
Teraz prechádzame k voľbe podpredsedu Európskeho parlamentu v súlade s článkami 13, 15 a 18 rokovacieho poriadku.
<P>
Ako viete, jeden z našich kolegov poslancov, ktorý bol jedenástym podpredsedom, bol zvolený do národného parlamentu a plní funkciu predsedu toho parlamentu. Mám na mysli pána Schmitta. Dnes vyberáme nového podpredsedu, ktorý zaujme jeho miesto. Bola mi doručená táto nominácia: pán László Tőkés. Kandidát ma oficiálne informoval, že so svojou kandidatúrou súhlasí. Vzhľadom na skutočnosť, že kandidát je len jeden, navrhujem, aby bol zvolený aklamáciou v súlade s článkom 13 ods. 1 rokovacieho poriadku.
<P>
Chcem sa vás opýtať, či niekto má voči tomu výhrady. V súlade s týmto článkom som povinný tak urobiť.
<SPEAKER ID="129" NAME="Corneliu Vadim Tudor" AFFILIATION="NI">
Vážený pán predseda, dnes sa prvýkrát hanbím za to, že som poslancom Európskeho parlamentu. Po prvýkrát podporujeme človeka, ktorý odmieta Trianonskú mierovú zmluvu podpísanú po prvej svetovej vojne, a hlasujeme za to, aby mal také významné postavenie v Európe. Rumunský ľud...
<P>
(Predseda prerušil rečníka.)
<SPEAKER ID="130" NAME="Predseda">
Nesúhlasíte s takouto možnosťou, teda budeme formálne hlasovať. Budeme hlasovať prostredníctvom elektronického systému.
<SPEAKER ID="131" NAME="Hannes Swoboda" AFFILIATION="S&amp;D">
(DE) Vážený pán predseda, dozvedeli sme sa, že kandidát chcel najskôr predniesť vyhlásenie. Možno máme zlé informácie, ale ak chce kandidát predniesť vyhlásenie, potom by ste mu mali odovzdať slovo.
<SPEAKER ID="132" NAME="László Tőkés" AFFILIATION="PPE">
Vážený pán predseda, na dnes som si pripravil krátke vyhlásenie, ktoré by som rád prečítal.
<P>
Je pre mňa veľkou cťou byť nominovaný na post podpredsedu Európskeho parlamentu s podporou Poslaneckého klubu Európskej ľudovej strany. Podobnou cťou bolo prijať najvyššie štátne vyznamenanie Rumunska, Rad hviezdy, na spomienkovej oslave 20. výročia pádu komunistickej diktatúry v Rumunsku, ktorá sa konala v decembri 2009. Pred dvadsiatimi rokmi v meste Temešvár sa ľudia rôzneho etnického pôvodu a rôzneho vierovyznania zjednotení porozumením a odvahou, ktorí spoločne čelili a podstupovali rovnaké riziká, postavili proti Ceauşescovmu režimu. Dnes, rovnako ako predtým, pokračujem v úsilí zastupovať záujmy našej krajiny v duchu boja za ľudské práva, práva menšín, náboženské práva a slobodu a zároveň aj naďalej presadzovať európske a kresťanské hodnoty.
<P>
Som odhodlaný rozširovať európsku integráciu bývalých komunistických krajín a národov v oblasti východnej a strednej Európy, a najmä maďarskej menšinovej komunity v Rumunsku, ktorú zastupujem ako člen Poslaneckého klubu Európskej ľudovej strany. Poslanecký mandát v Európskom parlamente v období po nadobudnutí platnosti Lisabonskej zmluvy, ktorá predstavuje nový začiatok v histórii zjednotenej Európy, ma napĺňa radosťou. Ďakujem vám za pozornosť.
<P>
(potlesk)
<SPEAKER ID="133" NAME="Predseda">
Budeme hlasovať elektronicky. Po otvorení hlasovania sa na obrazovke zobrazia tieto informácie: predmet hlasovania a meno kandidáta. Ak chcete hlasovať za kandidáta, stlačte tlačidlo "+". Môžete sa, samozrejme, zdržať hlasovania, a to, ako viete, stlačením tlačidla "0". Teda všetko je jasné. V súlade s článkom 15 rokovacieho poriadku bude zvolený kandidát, ktorý získa nadpolovičnú väčšinu odovzdaných hlasov, čo znamená, že do úvahy sa berú iba hlasy za.
<SPEAKER ID="134" NAME="Marc Tarabella" AFFILIATION="S&amp;D">
(FR) Vážený pán predseda, ospravedlňujem sa, zrejme som jediný človek v tomto Parlamente, ktorý nevie, čo sa deje, ale naozaj nerozumiem, ako máme hlasovať. Na hlasovacom zariadení je nula, číslo jeden a krížik. Úprimne povedané, neviem, ako hlasovať za alebo proti alebo ako sa zdržať hlasovania. Pomohlo by, keby ste to riadne vysvetlili.
<SPEAKER ID="135" NAME="Martin Schulz" AFFILIATION="S&amp;D">
(DE) Vážený pán predseda, pri všetkej skromnosti by som vám chcel položiť jednu otázku. Máte tam veľký počet dobre platených kolegov a som si istý, že vám dokážu pomôcť pri zodpovedaní nasledujúcej otázky. Na mojej obrazovke vidím meno Tőkés.
<P>
Zariadenie má tri tlačidlá, ktoré sa stláčajú pri hlasovaní podľa mien. Prvé tlačidlo znamená "áno", stredné tlačidlo znamená "zdržanie sa hlasovania" a tretie tlačidlo znamená "nie". Je to tak?
<P>
(súhlasné pokrikovanie)
<P>
Znamená to, že tí, ktorí chcú hlasovať za pána Tőkésa, stlačia tlačidlo "áno", tí, ktorí chcú hlasovať proti, stlačia tlačidlo "nie" a tí, ktorí sa chcú zdržať hlasovania, ako napríklad naša skupina, stlačia tlačidlo "zdržanie sa hlasovania"? Mám pravdu?
<P>
(potlesk)
<SPEAKER ID="136" NAME="Predseda">
Presne to som povedal pred chvíľou. Tí, ktorí chcú hlasovať "áno", stlačia tlačidlo "áno", tí, ktorí chcú hlasovať nie, stlačia tlačidlo "nie" a tí, ktorí sa chcú zdržať hlasovania, stlačia tlačidlo "0".
<SPEAKER ID="137" NAME="Marc Tarabella" AFFILIATION="S&amp;D">
(FR) Vážený pán predseda, prepáčte, ale opäť musím prehovoriť v nadväznosti na otázku pána Schulza a vašu veľmi jasnú odpoveď, ktorá je však v rozpore s tým, čo som si vypočul od zamestnancov Parlamentu.
<P>
Zamestnanci Parlamentu mi práve povedali, že môžem hlasovať za alebo sa môžem zdržať hlasovania, ale nemôžem hlasovať proti. Teda to vôbec nie je jasné. Je mi ľúto, že musím takto zasahovať, ale mohli by ste, prosím, byť dôsledný? Pán predseda, bol by som povďačný, keby ste mi mohli dať jasnú odpoveď.
<SPEAKER ID="138" NAME="Predseda">
Jasná odpoveď je taká, že v tomto hlasovaní reagujeme len na hlasy za. Hlasy proti a hlasy tých, ktorí sa zdržali hlasovania, sa spočítajú, pretože dôležitý je len počet hlasov za. Vec je jasná. Ak stlačíme tlačidlo "nie" alebo tlačidlo "zdržanie sa hlasovania", výsledok bude rovnaký.
<P>
Teraz odpoviem na ďalšie tri otázky.
<SPEAKER ID="139" NAME="Georgios Toussas" AFFILIATION="GUE/NGL">
(EL) Vážený pán predseda, som presvedčený, že sme nehorázne porušili rokovací poriadok Európskeho parlamentu. Takýto prístup je neprijateľný, je neprijateľné, aby sa nezaznamenalo to, kto hlasoval za, kto proti alebo kto sa zdržal hlasovania. Z toho, ako fungujú tlačidlá, vidíme, že hlasy proti sa nezaznamenávajú. Musíte dať pokyny na to, aby sa jasne zaznamenalo, kto hlasoval za, kto proti a kto sa zdržal hlasovania.
<SPEAKER ID="140" NAME="Robert Atkins" AFFILIATION="ECR">
Vážený pán predseda, určite neprekračuje hranice chápania inteligentných ľudí, že chceme hlasovať za, proti alebo sa zdržať hlasovania. Môžete to zariadiť? Ak nie, potom nemôžeme pristúpiť k hlasovaniu.
<SPEAKER ID="141" NAME="Hans-Peter Martin" AFFILIATION="NI">
(DE) Vážený pán predseda, chcel by som vyjadriť technickú pripomienku. Na našich zariadeniach treba najskôr stlačiť tlačidlo "áno" ale potom, keď prejdete na tlačidlo "nie", stále svieti modré svetlo. Ak chcete zadať "nie", vôbec nič sa nezobrazí. Inými slovami, k "nie" sa dá dostať len cez "áno" a to nie je vhodné technické riešenie.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Vážený pán predseda, pristúpme k celému procesu o trochu pokojnejšie. Podpredsedovia Parlamentu sa zvyčajne volia naraz na začiatku alebo v priebehu volebného obdobia. Kolegovia poslanci, po hlasovaní sa dozvieme iba počet hlasov "áno" odovzdaných v prospech kandidáta. Tento počet tiež rozhoduje o poradí, v ktorom sú poslanci zvolení do predsedníctva. Teraz, keďže jeden poslanec odišiel, dnes hlasujeme ešte za jedného podpredsedu, a preto je dôležité iba to, či získal potrebný počet hlasov "áno" na jeho zvolenie. Všetko ostatné nie je dôležité. Toto hlasovanie sa odlišuje od iných druhov hlasovania.
<P>
(potlesk)
<P>
Predseda Parlamentu výborne opísal tajné hlasovanie a u mňa to vynikajúco fungovalo bez toho, aby som musela stláčať rôzne tlačidlá. Stlačila som tlačidlo, ktoré som chcela stlačiť, a objavilo sa modré svetlo. Pán predseda, jednoducho by sme to všetci mohli skúsiť spoločne ešte raz.
<P>
(potlesk)
<SPEAKER ID="143" NAME="Predseda">
Otváram hlasovanie.
<P>
(V elektronickom hlasovaní (poslanci, ktorí sa zúčastnili na hlasovaní: 621, za: 334, zdržalo sa: 287) Parlament zvolil pána Lászlóa Tőkésa.)
<P>
Náš podpredseda získal kvalifikovanú väčšinu hlasov. Chcel by som zablahoželať nášmu kolegovi poslancovi pánovi Tőkésovi k získaniu výsledku, ktorý ho oprávňuje zastávať funkciu podpredsedu Parlamentu, a želám mu veľa úspechov pri vykonávaní úloh. Pán Tőkés bude mať jedenáste miesto v poradí podpredsedov.
<SPEAKER ID="144" NAME="Norica Nicolai" AFFILIATION="ALDE">
(RO) Moje zariadenie nefungovalo. Hlasujem proti.
<SPEAKER ID="145" NAME="Stavros Lambrinidis" AFFILIATION="S&amp;D">
Vážený pán predseda, veľmi nerád túto situáciu ďalej predlžujem, ale v pokynoch ste uviedli, že poslanci môžu hlasovať buď za kandidáta, alebo sa môžu zdržať hlasovania. Konečné výsledky však ukazujú počet hlasov "za", počet "zdržaní sa" a počet hlasov "proti". Pokiaľ viem, mnoho ľudí by hlasovalo odlišne, keby vedeli, že si môžu vybrať z troch možností. Naposledy sa chcem opýtať, či naozaj ide o správny spôsob hlasovania.
<SPEAKER ID="146" NAME="Predseda">
Vážené dámy, vážení páni, všetky výhrady k hlasovaniu si vypočujem v rámci osobitného postupu po ukončení hlasovania. O tejto záležitosti nerozhodneme tu a teraz. Pán Tőkés bol zvolený v súlade s výsledkom hlasovania, ktorý sme dosiahli kvalifikovanou väčšinou. Všetky výhrady sa vezmú do úvahy. Prosím vás, aby ste mi ich oznámili počas dnešného dňa. Zajtra rozhodneme o tejto záležitosti. Dám vám priamu odpoveď na vaše výhrady. Ďakujem veľmi pekne.
<SPEAKER ID="148" NAME="Hannes Swoboda" AFFILIATION="S&amp;D">
(DE) Vážený pán predsedajúci, len by som vám chcel oznámiť, že podľa predchádzajúceho hlasovania máme v Parlamente 789 poslancov. To je trochu priveľa. Dúfam, že budúce hlasovania nebudú opäť naznačovať, že máme 789 poslancov.
<SPEAKER ID="149" NAME="Predsedajúci">
Ak bude na záver hlasovania potrebné niečo dodať, tak vám to oznámim.
<SPEAKER ID="150" NAME="Robert Atkins" AFFILIATION="ECR">
Vážený pán predsedajúci, poznámka pána Swobodu je úplne odôvodnená. Môj dobrý priateľ pán Malcolm Harbour to spočítal, a ak naozaj volilo viac ľudí, ako je v skutočnosti prítomných, teda 785 alebo dokonca 789, potom toto hlasovanie určite nemôže byť platné.
<P>
(potlesk)
<P>
Musíme to zvážiť a zajtra musíme opakovať hlasovanie, najlepšie prostredníctvom hlasovacích lístkov alebo minimálne s riadne fungujúcim systémom, a naliehavo vás žiadam, aby ste to predniesli predsedníctvu hneď, ako opustíte predsednícku stoličku.
<SPEAKER ID="151" NAME="Predsedajúci">
Ako som povedal, budem vás informovať pred ukončením tohto hlasovania. Naozaj sa zdá, že v tom sú nezrovnalosti. Pán Swoboda na to upozornil a sir Robert Atkins to tiež zaznamenal. Pokúsime sa vám čo najskôr poskytnúť nejaké informácie. Naozaj to nechcem predlžovať. Nastal problém a treba sa naň pozrieť. Už sa tým zaoberáme a čo najskôr vám dáme vedieť.
