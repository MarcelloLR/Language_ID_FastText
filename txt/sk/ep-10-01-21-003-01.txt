<CHAPTER ID="003-01">
1. Nedávne napadnutia náboženských menšín v Egypte a Malajzii
<SPEAKER ID="034" NAME="Predsedajúci">
Nasledujúcim bodom je rozprava o návrhu uznesenia o nedávnych napadnutiach náboženských menšín v Egypte a Malajzii.
<SPEAKER ID="035" NAME="Marietje Schaake">
autorka. - Vážený pán predsedajúci, v týždni egyptských pravoslávnych Vianoc sa odohral útok, pri ktorom bolo zabitých a zranených 20 koptských Egypťanov. Hoci sa na tento útok dá pozerať ako na trestný čin jednotlivcov, rôzne ďalšie znepokojujúce incidenty si vyžadujú, aby sme sa neustále zameriavali na otázku rešpektovania všetkých menšín v Egypte.
<P>
Násilie a nenávisť v mene viery sú neprijateľné. Ľudia majú univerzálne právo na slobodu vyznania, ako aj slobodu života bez vyznania. Etnická a náboženská rozmanitosť si vyžaduje bdelú spoločnosť, ktorá dokáže v otvorenej diskusii zosúladiť rozdiely, spoločnosť, v ktorej ľudia akéhokoľvek pôvodu alebo presvedčenia vedia, že ich slobody sú zaručené.
<P>
Otvorená spoločnosť sa dá vybudovať iba vtedy, keď sa v ústave a v celom systéme vládnutia zavedie odluka náboženstva od štátu. Jediným prostriedkom riadenia pluralitnej spoločnosti nemôžu byť bezpečnostné opatrenia. V Egypte však už 28 rokov platia zákony o výnimočnom stave. Najúčinnejším liekom proti extrémizmu a násiliu je zrejme slobodná diskusia. Ako najlepší nástroj egyptskej vlády na riešenie napätia v spoločnosti sa preto ukazuje sloboda prejavu, on-line aj off-line.
<P>
Je preto veľmi ťažké pochopiť a akceptovať, že vládne sily zatkli približne 30 aktivistov, politikov a blogerov na ceste do juhoegyptského mesta Nagga Hammadi, kde chceli vysloviť sústrasť rodinám ľudí zabitých počas sektárskych násilností. Tieto zatknutia sú mimoriadne zarážajúcim príkladom toho, čo je už bežným spôsobom zasahovania egyptskej vlády do práv občanov na slobodu prejavu.
<P>
Niečo je nesmierne zlé, keď sa s ľuďmi zaobchádza ako so zločincami len preto, že sa pokúšajú prejaviť účasť a solidaritu svojim krajanom. V príliš mnohých prípadoch sa zneužíva argument o udržiavaní verejného poriadku. Od roku 2008 nemôžu Egypťania získať neregistrovanú telefónnu linku, ale kontrola nie je úplná. V súčasnosti platia nové pravidlá, podľa ktorých užívatelia wi-fi musia platiť za pripojenie, pričom musia poskytnúť svoju emailovú adresu, aby dostali heslo a meno užívateľa. To vláde umožňuje aktívnu kontrolu užívateľov. V parlamente sa navyše rokuje o návrhu zákona o regulácii siete, ktorý zavádza tresty odňatia slobody za "uverejňovanie multimediálneho obsahu bez povolenia vlády".
<P>
Egyptská ústava však hovorí, že "sloboda prejavu alebo sloboda názoru sú zaručené. Každý jedinec má právo vyjadriť svoj názor a zverejniť ho slovne, písomne, prostredníctvom fotografie alebo inými prostriedkami v rámci zákona". Sebakritika a konštruktívna kritika sú zárukou bezpečnosti vnútroštátnej štruktúry.
<P>
Naliehavo žiadam egyptskú vládu, aby upustila od zavádzania mimoriadnych zákonov, ktoré v súvislosti s terajším sektárskym napätím obmedzujú základné slobody. Primeraná reakcia na zločiny spáchané v mene náboženstva je určite správna. Nemala by sa však využívať ako dôvod na represie proti obyvateľstvu ako celku prostredníctvom zákonov obmedzujúcich slobodu slova a prejavu. Otvorená spoločnosť v Egypte bude možná, iba ak základné slobody budú chránené ústavou a všetky vrstvy právnych predpisov budú slobodné. Egyptská vláda by mala viesť svojich občanov touto cestou k slobode a Európa by v tom mala byť jej najsilnejším partnerom.
<SPEAKER ID="036" NAME="Fiorello Provera" LANGUAGE="IT">
Vážený pán predsedajúci, dámy a páni, uznesenie, ktoré som predložil, je reakciou na tragické udalosti, ktoré sa nedávno odohrali v Egypte a v ďalších krajinách sveta - len včera v Nigérii - a jeho cieľom je upriamiť pozornosť tohto Parlamentu na stále vážnejšiu a neúnosnejšiu situáciu, keď členov kresťanskej komunity prenasledujú a zabíjajú.
<P>
Toto uznesenie nie je namierené proti egyptskej vláde, ktorá sa usilovala zabezpečiť, aby zodpovedných postavili pred súd. Nadišiel však čas reagovať na tento obrovský a znepokojujúci problém. Tisíce kresťanov každoročne zabíjajú na celom svete, vo Vietname, v Severnej Kórei, Číne, Nigérii, Malajzii, a milióny ďalších dennodenne najrôznejšími spôsobmi prenasledujú za ich vieru. Uprostred ticha alebo ľahostajnosti narastá počet a prudkosť týchto útokov, ktoré oprávňujú na prijatie okamžitých opatrení.
<P>
V prvom rade musí každý prijať záväzok zmeniť atmosféru náboženskej nenávisti, ktorá sa šíri, a podporovať toleranciu a uznanie rozmanitosti. Európa dobre pozná tragédiu vojen, v ktorých po stáročia bojovali proti sebe katolíci a protestanti, nehovoriac o židovskom holokauste. Práve z dôvodu svojej histórie sa musí Európa angažovať na tomto fronte.
<P>
Ďalšou iniciatívou by mohlo byť preskúmanie vnútroštátnych zákonov, v rámci ktorého by sme odhalili ustanovenia postihujúce kresťanov alebo iné náboženské menšiny. Veľmi užitočná by mohla byť spolupráca mimovládnych organizácií na tomto projekte. Treba však venovať pozornosť aj tomu, aby sa právo na náboženskú slobodu, tam, kde existuje, naozaj uplatňovalo.
<P>
Táto rozprava by mohla byť príležitosťou predložiť návrh na vypracovanie správy Európskeho parlamentu o náboženskej slobode vo svete.
<SPEAKER ID="037" NAME="Mario Mauro">
autor. - (IT) Vážený pán predsedajúci, dámy a páni, predmetom tohto uznesenia je v skutočnosti náboženská sloboda. Nie je to teda krížová výprava na obranu identity, ani pokus robiť problémy tej či onej vláde. Ide o odsúdenie skutočnosti, že v dnešnom svete zomierajú ľudia preto, že veria v Krista, alebo sú diskriminovaní preto, že ich viera je odlišná od viery niekoho iného.
<P>
Všetky politické skupiny sa preto zhodujú, že je tu problém týkajúci sa náboženskej slobody a že ho treba vážne a dôrazne riešiť v rámci medzinárodného spoločenstva.
<P>
Žiadame preto Radu, Komisiu a predovšetkým vysokú predstaviteľku pre zahraničné veci, aby venovali mimoriadnu pozornosť situácii menšín vrátane kresťanskej menšiny, aby sa podporovali a realizovali iniciatívy zamerané na presadzovanie dialógu a vzájomnej úcty medzi jednotlivými spoločenstvami. Zároveň vyzývame všetky náboženské autority, aby podporovali toleranciu a aby predchádzali vzniku prejavov nenávisti a násilia.
<SPEAKER ID="038" NAME="Véronique De Keyser">
autorka. - (FR) Vážený pán predsedajúci, incident, ktorý sa odohral v Egypte, sa nepochybne mohol stať kdekoľvek. Auto prichádza ku vchodu koptského kostola, útočníci strieľajú do davu. Výsledok: sedem mŕtvych (šesť koptov a jeden policajt). Egyptské orgány reagujú rýchlo. Prokurátor rozhoduje, citujem, že troch obvinených z udalostí v Nagga Hammadi bude súdiť Súd pre stav ohrozenia národnej bezpečnosti na základe obvinenia z úkladnej vraždy.
<P>
V Malajzii sa kresťanské a moslimské komunity hádajú o meno Alah. Výsledkom tohto sporu je rabovanie a plienenie kostolov.
<P>
Tieto udalosti, ktoré sa dajú označiť za bežné, majú dôsledky všade, na celom svete vrátane Európy. Nárast náboženskej netolerancie a fanatizmu ohrozuje základnú slobodu, slobodu vyznania pre všetkých, či už sú to veriaci alebo agnostici. Na celom svete sa páchajú zločiny proti menšinám, či sú to kresťania, židia alebo moslimovia. Na celom svete zabíjajú alebo väznia aj mužov a ženy bez vyznania, pretože tí nerešpektujú rituály, dogmy alebo náboženské praktiky, od ktorých sa oslobodili.
<P>
Ako človek bez vyznania pevne podporujem toto uznesenie, ktoré je výzvou na toleranciu a nie stigmatizáciou Egypta alebo Malajzie. Odhliadnuc od spomínaných prípadov by som chcela zdôrazniť zodpovednosť štátu, ktorý dbá na právo svojich občanov na slobodu prejavu. Domnievam sa, že sekulárny štát je vďaka svojej štruktúre najlepšou zárukou priestoru potrebného pre rozmanitosť vyznaní. Toto je spôsob, ako môže štát najlepšie chrániť svojich občanov a podporovať dialóg medzi svojimi komunitami.
<SPEAKER ID="040" NAME="Ryszard Antoni Legutko">
autor. - Vážený pán predsedajúci, informácie o násilí proti kresťanom v Egypte a Malajzii sú iba vrcholom ľadovca. Chcel by som upozorniť na tri skutočnosti.
<P>
Po prvé, kresťania sa stali obeťami brutálneho násilia v mnohých krajinách sveta, nie iba v týchto dvoch. Po druhé, kresťania sa stali najprenasledovanejšou náboženskou skupinou na svete. Sú to ohromujúce čísla - nie tisíce alebo státisíce, ale milióny. Po tretie, reakcia európskych spoločností, európskych vlád a EÚ bola doposiaľ neuspokojivá: nesmelá, zbabelá, malomyseľná, politicky korektná, alebo nebola vôbec žiadna reakcia.
<P>
Musíme konať rázne, pretože inak si tí, ktorí prenasledujú kresťanov, budú myslieť, že majú naše tiché požehnanie. Naozaj to chceme?
<SPEAKER ID="041" NAME="Heidi Hautala">
autorka. - (FI) Vážený pán predsedajúci, je poľutovaniahodné, že na svete vzniká tak veľa rozličných konfliktov, ktoré sa skrývajú pod maskou náboženstva. V tejto súvislosti treba povedať, že vo svete je veľmi mnoho rôznych fundamentalistických trendov spojených s kresťanstvom, islamom alebo inými náboženstvami. V spojení s buddhizmom som sa ja osobne s takýmito fundamentalistickými ambíciami stretla v menšej miere. V každom prípade je dôležité, aby Európsky parlament zaujal stanovisko, keď vznikajú takéto násilné incidenty medzi náboženskými skupinami.
<P>
Chcela by som však povedať, že včera sa do pozornosti Parlamentu dostala informácia o svojvoľnom zatknutí 33 ochrancov ľudských práv pri pokuse vyjadriť podporu koptským kresťanom, o ktorých sa hovorí v tomto uznesení a ktorí sa stali obeťami násilia. Chcela by som teraz povedať egyptským orgánom, že musíme zabezpečiť, aby sa ľuďom takýmto spôsobom nebránilo v úsilí ochraňovať iných ľudí. Musíme trvať na tom, aby ochrancov ľudských práv v iných situáciách neväznili alebo nezaobchádzali s nimi nespravodlivo. V tomto prípade je nepopierateľnou skutočnosťou, že s týmito 33 ochrancami koptov zaobchádzali vo väzení nehumánne. Držali ich v neľudských podmienkach.
<P>
Dúfam, že v budúcnosti bude Parlament vždy venovať pozornosť prípadom násilia proti akejkoľvek náboženskej skupine a nebude sa sústreďovať iba na prenasledovanie kresťanov.
<P>
(potlesk)
<SPEAKER ID="042" NAME="Bernd Posselt" LANGUAGE="DE">
Vážený pán predsedajúci, Tunisko, Egypt a Malajzia majú hlbokú tradíciu tolerancie. Svedectvo o tom poskytujú mená ako Tunku Abdul Rahman, zakladateľ nezávislého štátu Malajzia, alebo prezident Sadat, ktorého prejav tu v Európskom parlamente bol ako Magna charta kresťansko-islamského spolužitia.
<P>
To je presne ten dôvod, prečo musíme podporovať vlády týchto krajín v boji voči islamskému extrémizmu a protikresťanským útokom. Samozrejme, my v Európe, ktorá je prevažne kresťanským kontinentom, máme zvláštnu povinnosť postaviť sa za kresťanov na celom svete, pretože ak to neurobíme my, kto to urobí?
<P>
Zjavne tu však ide o samotnú slobodu vyznania a ja by som chcel, napríklad, poďakovať malajzijskej vláde za skutočnosť, že jeho výsosť Yang di-Pertuan Agong a predseda vlády vydali 9. januára k tejto záležitosti jasné stanovisko. Prajeme im úspech v boji za náboženskú toleranciu, v čom táto krajina bola a je žiarivým príkladom. Ako partneri, ktorí o otázkach súvisiacich s ľudskými právami môžu otvorene hovoriť, musíme toto úsilie v Egypte, Tunisku a Malajzii zachovať.
<SPEAKER ID="043" NAME="Peter van Dalen" LANGUAGE="NL">
Vážený pán predsedajúci, sloboda vyznania je základným prvkom ľudských práv. Nanešťastie však vidíme, že kresťania sú v mimoriadne zlej situácii v mnohých krajinách, kde prevláda islamská viera. To je okrem iných miest aj prípad Egypta. Koptskí ortodoxní kresťania, ale aj rímski katolíci, protestanti a židia sú v Egypte inštitucionalizovaným spôsobom znevýhodňovaní. Utláčaní sú napríklad moslimovia, ktorí konvertujú na kresťanstvo. Vidieť to na ich identifikačných dokladoch, kde sa naďalej uvádza, že sú moslimovia, pretože vystúpenie z cirkvi je právne zakázané.
<P>
V priebehu uplynulých 10 až 20 rokov mimoriadne vzrástlo násilie osobitne proti koptom. Hlásených bolo už viac ako 100 útokov s tisíckami obetí. Prístup egyptskej vlády je podľa môjho názoru bezcharakterný. Troch mužov vzali do väzby, ale vo všeobecnosti sa násilie proti kresťanom toleruje. Vyzývam Radu a Komisiu, aby zapojili Egypt do priameho dialógu s cieľom zabezpečiť zmenu prístupu tamojšej vlády. Myslím si, že ak to Káhira odmietne urobiť, musí to mať dôsledky na naše dvojstranné vzťahy s Egyptom.
<SPEAKER ID="044" NAME="Joe Higgins">
v mene skupiny GUE/NGL. - Vážený pán predsedajúci, všetci ľudia oddaní demokratickým právam a slobode náboženského vyznania jednoznačne odsúdia vraždu kresťanov v Egypte a aj útoky zápalnými bombami na kresťanské kostoly v Malajzii. Mali by sme si všímať aj rastúci počet útokov na náboženské menšiny v samotnej Európe a rovnako ich odsúdiť.
<P>
Taktiku "rozdeľuj a panuj" na rasových a náboženských základoch v Malajzii dlho využívali rozličné skupiny hospodárskych a vládnucich elít. Terajšia vláda Národného frontu je v tomto smere vinná z pokrytectva: zatiaľ čo verejne hlása politiku "jednej Malajzie" a tvrdí, že tá zahŕňa všetky náboženstvá a menšiny, v pozadí manévruje a využíva náboženské a rasové delenie na skúšanie a posilňovanie svojej pozície medzi väčšinovým moslimským malajským obyvateľstvom, ako to robila vo vzťahu k vláde "Alaha".
<P>
V Malajzii panujú aj obrovské rozdiely v oblasti hospodárstva. Je to spoločnosť s najväčšími nerovnosťami v juhovýchodnej Ázii. Terajšia vláda vládne na základe politicky orientovaného kapitalizmu. Výsledkom je, že vykorisťovanie na pracoviskách je bežný jav a práva odborov sú výrazne obmedzené. Najlepším základom pre náboženskú slobodu a demokraciu v Egypte, Malajzii a kdekoľvek je bezpochyby hospodárska spravodlivosť a demokracia, keď bohatstvo a moc sú v rukách veľkej väčšiny pracujúcich, chudobných ľudí a tých, ktorých sa zbavili veľké spoločnosti a rodinkárski kapitalisti.
<SPEAKER ID="045" NAME="Daniël van der Stoep" AFFILIATION="NI">
(NL) Vážený pán predsedajúci, včera sa v Holandsku začal otrasný politický proces s predsedom našej strany Geertom Wildersom. Pán Wilders ako holandský poslanec a líder Strany slobody v holandskom parlamente je stíhaný za vyjadrenie svojho názoru. Pán Wilders je stíhaný ľavičiarskou elitou, pretože varuje Holandsko, Európu a svet pred fašistickou ideológiou, ktorá je známa pod menom islam. Je to obrovská hanba.
<P>
Vážený pán predsedajúci, islamizácia Holandska a Európy ohrozuje európsku židovsko-kresťanskú a humanistickú kultúru. Tam, kde mnohí vrátane poslancov tohto Parlamentu robia všetko pre to, aby sa nechali spláchnuť cunami islamizácie, Strana slobody bojuje za európsku kultúru. Pán predsedajúci, barbarské skutky, ktoré sa odohrali v Malajzii, Egypte a na mnohých miestach celého sveta, ako práve tento týždeň v Nigérii, sú výsledkom netolerantnej a fašistickej ideológie známej ako islam. V islamských krajinách sú nemoslimovia systematicky ponižovaní a vraždení. Udalosti v Malajzii a Egypte sa nemôžu považovať za izolované incidenty, ale majú svoj pôvod v ideológii, ktorá pre seba vyžaduje úctu, ale neprejavuje ju ostatným. Tento Parlament môže zabezpečiť, aby sa podobné strašné udalosti nikdy neodohrali v Európe, ak sa pridá po boku Strany slobody k boju proti islamizácii Európy. Žiadame o to vás všetkých.
<SPEAKER ID="046" NAME="Filip Kaczmarek" AFFILIATION="PPE">
(PL) Vážený pán predsedajúci, dosť často v Parlamente diskutujeme o rozličných fóbiách a ich škodlivých spoločenských vplyvoch. Mám na mysli xenofóbiu a homofóbiu. Bohužiaľ, tieto dva prípady nevyčerpávajú zoznam fóbií. Je tu aj jav zvaný "kresťanofóbia" - fóbia z kresťanstva. Rovnako ako v prípade ostatných fóbií sú aj tu spoločenské vplyvy škodlivé a niekedy tragické. Práve to je dôvod, prečo by sme sa mali venovať prípadom porušovania práv kresťanov na rozličných miestach celého sveta.
<P>
Hovoríme o prípadoch stúpencov rôznych náboženstiev a dokonca aj ľudí, ktorí nevyznávajú žiadne náboženstvo. Ani kresťanov nemôžeme nechať mimo svojej pozornosti. Robíme to preto, že náboženská sloboda je jednou zo základných hodnôt Európskej únie. Presne z tohto dôvodu odsudzujeme a budeme odsudzovať každú formu násilia, diskriminácie a netolerancie voči vodcom alebo stúpencom ktoréhokoľvek náboženstva. Násilie páchané z dôvodu náboženskej viery obete je odporné a nepochybne si zaslúži naše odsúdenie.
<SPEAKER ID="047" NAME="Konrad Szymański" AFFILIATION="ECR">
(PL) Vážený pán predsedajúci, náboženská sloboda je právo, ktoré medzinárodné a európske dohovory o ľudských právach uznávajú už viac ako 50 rokov. Zároveň už mnoho rokov čelíme rastúcej vlne náboženskej nenávisti, ktorá najčastejšie postihuje kresťanov na celom svete. Úlohu protikresťanského komunizmu dnes v zásade prevzal militantný islam. Egypt a Malajzia majú ústavné záruky náboženskej slobody, ale pod tlakom radikálnych islamských kruhov tamojšie vlády dostatočne nechránia náboženskú slobodu kresťanov.
<P>
Európska únia, ktorá má k dispozícii nové nástroje zahraničnej politiky, sa musí vo väčšej miere postaviť proti kresťanofóbii, ktorá je zdrojom bitiek, rabovania a vrážd. Príčinou toho, že Európska únia to dnes robí váhavo, sú iba ideologické predsudky. V stávke je naša dôveryhodnosť.
<SPEAKER ID="048" NAME="Bogusław Sonik" AFFILIATION="PPE">
(PL) Vážený pán predsedajúci, chcel by som podporiť myšlienku svojho kolegu poslanca pána Proveru, ktorý povedal, že by sa mala vypracovať správa o náboženskej slobode. Chcel by som všetkým pripomenúť, že v predchádzajúcom volebnom období sme s pánom Maurom predložili návrh na vypracovanie správy o situácii kresťanov v krajinách, kde tvoria menšinu, v krajinách, kde je prevládajúcim náboženstvom islam. Bohužiaľ, predsedníctvo tento návrh neprijalo, ale vypracovanie takejto správy by zrejme stálo za to. Teraz opäť predkladám ten istý návrh.
<P>
Uznesenie, ktoré dnes prijímame, by malo niesť jasné posolstvo. Koptská menšina predstavuje 10 % egyptského obyvateľstva, ale aj keby to bolo len 0,5 %, úlohou Európskeho parlamentu je reagovať, najmä v situácii, keď sa ľudské práva porušujú tak drasticky.
<P>
Pozorne som si prečítal list, ktorý poslal pánovi Buzekovi predseda Ľudového zhromaždenia. V tomto liste uisťuje, že udalosti, o ktorých som hovoril, boli izolovanými incidentmi. Nedokážem tomu uveriť. Kopti boli v Egypte prenasledovaní mnoho rokov. Skúsme tentoraz zabezpečiť, aby sa naša pomoc tejto utláčanej menšine neskončila prázdnymi vyhláseniami.
<SPEAKER ID="049" NAME="Ryszard Czarnecki" AFFILIATION="ECR">
(PL) Vážený pán predsedajúci, nie je to len Egypt a nie je to len Malajzia, ale aj Sudán, Nigéria a mnoho ďalších krajín v Afrike, mnoho krajín v Ázii a mnoho spoločností, ktoré zaobchádzajú s kresťanmi ako s nutným zlom a niekedy ako s nepriateľmi. Neskrývajme tieto skutočnosti, nechovajme sa ako pštros, ktorý pchá hlavu do piesku. Je to skutočný problém a parlament kresťanskej Európy, kresťanských tradícií a kresťanského dedičstva musí o tom hovoriť.
<P>
Tiež by sme sa mali biť do pŕs. Pán poslanec, ktorý hovoril predo mnou, pred chvíľou správne spomenul hriechy Parlamentu, ktorý túto otázku zanedbal v predchádzajúcom volebnom období. Pripomínam diskusiu, ktorú sme viedli pred niekoľkými týždňami, keď sme správne odsúdili útoky a útlak, ktorý zažíva menšina ujgurských moslimov v Číne. Vtedy však určité politické skupiny odmietli pozmeňujúce a doplňujúce návrhy, ktorých cieľom bolo zdôrazniť, že aj kresťania v Číne trpia a sú obeťami diskriminácie. Nemôžeme si dovoliť situáciu, že chránime niektoré náboženské menšiny, ale iné chránime menej alebo nechránime vôbec.
<SPEAKER ID="050" NAME="Eija-Riitta Korhola" AFFILIATION="PPE">
. - (FI) Vážený pán predsedajúci, z mnohých zdrojov sme počuli znepokojujúce správy o zločinoch proti kresťanom v Egypte a Malajzii. Čo sa týka Malajzie, v prvom rade by som chcela povedať, že sme hlboko znepokojení útokmi na kostoly, v čom bola táto krajina tradične tolerantná a umiernená.
<P>
Po druhé sa chcem zmieniť o príkladnej práci islamských mimovládnych organizácií v prospech náboženskej tolerancie. Vyhlásenia malajzijského premiéra o používaní mena Alah vyvolali prejavy verejnej nespokojnosti zamerané proti kresťanským komunitám. Ukážkový prístup zo strany islamských mimovládnych organizácií a nekompromisný postoj verejnosti k vyhláseniam predsedu vlády však upokojili situáciu. Nanešťastie sme to nezaznamenali v našom konečnom uznesení, pretože podľa mňa príliš zriedkavo venujeme pozornosť pozitívnym situáciám. Netreba pochváliť aj moslimov, keď je na to dôvod?
<P>
Náboženskú toleranciu musia podporovať tí, ktorí majú politickú moc, ako aj obyčajní ľudia. Je dôležité uvedomiť si, že sa vyskytli zlyhania, rovnako ako uznať pokrok a ponúknuť mu podporu.
<SPEAKER ID="051" NAME="Dominique Baudis" AFFILIATION="PPE">
(FR) Vážený pán predsedajúci, činy fanatických zločincov, ktorí zabili niekoľkých kresťanov v Egypte, nemožno pripísať celému obyvateľstvu a jeho vláde. Bolo by nespravodlivé robiť Egypt a Egypťanov zodpovednými za tento strašný masaker, ktorého páchatelia budú postavení pred súd.
<P>
Nesmieme zamieňať činy jedného zločinca s politikou celej krajiny. Neočierňujme rovnako fanatikov a celé obyvateľstvo. Napokon, hľadaním spôsobu, ako zasiahnuť medzi koptských kresťanov a ich moslimských spoluobčanov, prilievame olej do ohňa extrémistom, ktorí chcú vykresľovať východných kresťanov ako agentov Západu.
<SPEAKER ID="052" NAME="László Tőkés" AFFILIATION="PPE">
(HU) Nedávno sa objavila správa, že pred pár dňami egyptský režim uväznil viacero aktivistov obraňujúcich práva koptov, ktorí cestovali na miesto zločinov v Nagga Hammadi, aby bránili a podporili tamojšie koptské kresťanské komunity, ktoré boli počas Štedrého večera svedkami vraždy niekoľkých svojich členov. Egyptské orgány, naklonené moslimskej väčšine, sa pokúšajú zľahčovať násilné činy proti koptskej menšine a teraz diskriminačnou zaujatosťou voči jednej strane konfliktu blokujú zákonnú sebaobranu kresťanov. Administratíva Spojených štátov proti tomu jednoznačne vystúpila. Keďže je známe, že členovia koptskej kresťanskej komunity, ktorí sú považovaní za rodených Egypťanov, boli v priebehu 1500 rokov často vystavení krutému útlaku, Európska únia musí vystúpiť na ich obranu ešte dôraznejšie a jednoznačnejšie než to robí teraz.
<SPEAKER ID="053" NAME="Anna Záborská" AFFILIATION="PPE">
(SK) Ďakujem, že sa tu znovu upozorňuje na porušovanie slobody vyznania v niektorých krajinách tak, ako už v roku 2007 a 2008. Pýtam sa, či je to slabosť alebo ľahostajnosť EÚ pri dôslednejšom presadzovaní dodržiavania ľudských práv v tejto oblasti. Stále počúvame tie isté sťažnosti a navrhujeme tie isté opatrenia.
<P>
Egypt aj Malajzia patria medzi krajiny, kde kresťania žijú v extrémne nebezpečných podmienkach, sú perzekvovaní, vyháňaní zo svojich domovov, unášaní, vraždení, sú zatvárané ich kostoly. Deje sa to od Magrebu až po Irán, ale aj v Indii, Číne, Pakistane a mnohých ďalších. Kresťanov prenasledujú väčšinou extrémistické prúdy. Je to ale nebezpečenstvo pre všetkých kresťanov, židov aj všetkých moslimov. Žiadam predstaviteľov EÚ a jednotlivých delegácií Európskeho parlamentu, aby využili všetky možnosti k zlepšeniu dialógu, k náboženskej tolerancii a rešpektu, ako aj spolužitiu rôznych kultúr.
<SPEAKER ID="054" NAME="Mitro Repo" AFFILIATION="S&amp;D">
(FI) Vážený pán predsedajúci, mimoriadne ma znepokojuje situácia v Egypte vzhľadom na historické, etnické a politické pozadie, ktoré je s tým spojené. Koptskí kresťania sú skutočne stále významnou menšinou. Tvoria približne 10 % obyvateľstva Egypta, osem miliónov, a dôvodom je práve to, že sú bývalou väčšinou. Sú na to hrdí a tiež na svoju orientálnu kresťanskú tradíciu. Preto bola provokácia, ktorá sa stala počas vianočných osláv v januári, taká nehorázna a úkladná. Mnohí kopti boli navyše násilím tlačení k zmene svojej viery a vyskytli sa prípady znásilnenia a ďalších zločinov.
<P>
Situácia v Egypte je veľmi zlým príkladom pre ďalšie krajiny, kde môže vzniknúť rovnaká špirála pomsty. To je presne dôvod, prečo EÚ musí byť bdelá, zasahovať okamžite po vzniku problémov a zdôrazňovať význam mierového dialógu medzi náboženskými skupinami.
<SPEAKER ID="055" NAME="Ivo Vajgl" AFFILIATION="ALDE">
(SL) Keď sa stane vražda a najmä nábožensky motivovaná, prirodzene, nemôžeme veľa urobiť, len s hrôzou ustúpiť a odsúdiť to.
<P>
Avšak tento nový incident a nový zločin na Blízkom východe je v skutočnosti potvrdením celkového vývoja a pokračujúcej netolerancie voči náboženskej slobode a nedostatku úcty k tým, ktorí sú odlišní. Inými slovami, je mnoho oblastí, kde sa nerešpektujú náboženské hodnoty.
<P>
Dôvod, prečo Skupina Aliancie liberálov a demokratov za Európu navrhla odložiť túto rozpravu, alebo ešte lepšie, oddeliť rozpravy o ľudských právach a náboženských slobodách v Egypte a Malajzii, je ten, že sa touto otázkou musíme zaoberať veľmi citlivo a riešiť každú krajinu individuálne. Egypt určite nie je jedným z najhorších príkladov náboženskej neznášanlivosti. Práve naopak.
<SPEAKER ID="056" NAME="Charles Tannock" AFFILIATION="ECR">
Vážený pán predsedajúci, žiaľ, v islamskom svete panuje všeobecná klíma rastúcej džihádistickej militantnosti zameranej proti nemoslimským komunitám v jeho strede, čo znamená najmä, a skôr častejšie než nie, proti kresťanom.
<P>
Kopti, ktorí predstavujú jednu z najstarších kresťanských cirkví na svete, majú veľkú diaspóru v Londýne, ktorý zastupujem. Ich vodcovia za mnou prišli a sťažovali sa na zhoršovanie situácie, bohužiaľ, v Egypte, ktoré riadi Moslimské bratstvo. Napriek najvyššiemu úsiliu vlády prezidenta Mubaraka o ich ochranu, situácia sa zhoršila.
<P>
Sme svedkami podobného príbehu asýrskych kresťanov v Iraku, kresťanov v Palestíne a Pakistane, a teraz, ako to vidíme prvýkrát, dokonca aj v Malajzii.
<P>
Tento Parlament podľa mňa príliš dlho ignoroval práva kresťanskej menšiny vo zvyšku sveta, ale oni hľadajú ochranu u Európskej únie a u Spojených štátov. Takže vítam toto uznesenie.
<SPEAKER ID="057" NAME="Gerard Batten" AFFILIATION="EFD">
Vážený pán predsedajúci, v islamských krajinách sa stupňuje prenasledovanie kresťanov a ďalších náboženských menšín. Kresťanov, ktorí žijú v krajinách ako Egypt a v oblasti Stredozemia takmer 2000 rokov, stále viac prenasledujú a vyháňajú z ich historickej domoviny. Je to dôsledok rastúcej moci netolerantnej fundamentalistickej a extrémistickej islamskej ideológie - islamofašizmu.
<P>
O prenasledovaní kresťanských a ďalších náboženských menšín v islamskom svete informujú západné médiá veľmi málo. Médiá by mali nielen informovať o priebehu prenasledovania, ale aj objasňovať širokej verejnosti príčiny, prečo sa to deje. Mali by vysvetľovať, kto to robí, konkrétne moslimskí fanatici, a prečo to robia - v dôsledku netolerantných a násilníckych chybných línií v islamskej ideológii.
<P>
Demokratické vlády na celom svete by mali vyvinúť maximálny diplomatický nátlak na krajiny ako Egypt, aby potlačili neprijateľné prenasledovanie.
<SPEAKER ID="058" NAME="Neelie Kroes">
členka Komisie. - Vážený pán predsedajúci, Komisia je hlboko šokovaná a zarmútená tým, čo sa stalo počas koptského Štedrého večera v Nagga Hammadi v južnom Egypte, tragickou smrťou šiestich koptov a moslimského policajta pri streľbe z idúceho automobilu.
<P>
Oceňujeme, že úrady rýchlo zasiahli s cieľom nájsť a zatknúť ľudí, ktorí sú podozriví zo spáchania tohto otrasného zločinu. Dôsledné vyšetrovanie a postavenie zodpovedných pred súd vyšle jasný signál, že násilie založené na vplyve náboženstva je v egyptskej spoločnosti neprijateľné.
<P>
Egyptská ústava zaručuje slobodu vyznania a slobodné vykonávanie náboženských obradov. Počúvame však sťažnosti na diskrimináciu koptov a ďalších náboženských menšín ako bahaisti na pracoviskách a v rámci súdneho systému. Vieme o ťažkostiach, s ktorými sa na egyptských súdoch stretávajú viacerí kresťanskí konvertiti, ako sú Maher El-Gohary a Mohamed Hegazy. Tieto otázky sme otvorili v rámci pravidelného politického dialógu s Egyptom.
<P>
Chápeme, že vláda chce riešiť niektoré sťažnosti koptov, napríklad odstránením prekážok, ktoré zdržiavajú a obmedzujú výstavbu a renováciu kostolov. Vítame a podporujeme takéto kroky a naliehame na vládu, aby identifikovala a riešila základné príčiny náboženského napätia v egyptskej spoločnosti a aby ukončila všetky formy diskriminácie ľudí patriacich k iným náboženstvám.
<P>
Akty vandalizmu proti kostolom v Malajzii, ktoré nasledovali po rozhodnutí najvyššieho súdu o používaní slova Alah, vyvolávajú vážne znepokojenie. Vláda, ako aj opozícia vrátane Všemalajskej islamskej strany a 130 moslimských mimovládnych organizácií ostro odsúdili tieto útoky. Vláda posilnila bezpečnostné opatrenia na ochranu všetkých obradných miest a opätovne potvrdila svoj záväzok chrániť v Malajzii sociálnu a náboženskú harmóniu a kultúru náboženskej a etnickej rozmanitosti.
<P>
Federálna ústava Malajzie stanoví, že islam je náboženstvom federácie, ale ostatné náboženstvá sa môžu praktizovať v pokoji a harmónii v ktorejkoľvek časti federácie.
<P>
Vyzývame malajzijské orgány, aby čo najskôr zorganizovali všeobecný medzináboženský dialóg so všetkými náboženskými vyznaniami, ktorý by podporil vzájomné porozumenie, aby sa Malajzia mohla naďalej pokojne rozvíjať v etnickej a sociálnej harmónii. V tejto súvislosti nesie malajzijské ministerstvo vnútra zodpovednosť za to, aby podrobne a objektívne objasnilo svojim občanom danú záležitosť.
<P>
Rozhodne odsudzujeme všetky akty netolerancie proti každému človeku pre jeho náboženstvo alebo vieru, kdekoľvek sa vyskytnú. Bohužiaľ, žiadna krajina nie je voči týmto javom imúnna. Vyzývame verejné orgány, aby plne chránili všetky náboženské komunity vrátane kresťanov pred diskrimináciou a prenasledovaním.
<P>
Komisia prisudzuje vysokú prioritu problematike náboženskej slobody alebo slobody vyznania ako základným zásadám politiky EÚ v oblasti ľudských práv, pričom otvára tieto otázky v politickom dialógu s krajinami, v ktorých pretrvávajú problémy, podporuje miestne projekty týkajúce sa ľudských práv a aktívne presadzuje náboženskú slobodu alebo slobodu vyznania na fórach OSN.
<SPEAKER ID="059" NAME="Predsedajúci">
Rozprava sa skončila.
<P>
Hlasovanie sa uskutoční o 12.00 hod.
<P>
Písomné vyhlásenia (článok 149)
<SPEAKER ID="060" NAME="Carlo Casini  " LANGUAGE="IT">
Vážený pán predsedajúci, dámy a páni, hlasovaním za spoločné uznesenie zdôrazňujem mimoriadnu závažnosť násilia, ktoré sa rozpútalo v Malajzii ako reakcia na výlučne nominalistickú záležitosť.
<P>
Samozrejme, je isté, že kresťania aj moslimovia veria v jediného Boha, ktorý je Bohom všetkých ľudí, veriacich aj neveriacich. Skutočnosť, že ho nazývajú rôznymi menami, je úplne podružná. Tvrdenie, že moslimský Boh je iba moslimský a preto sa ho tradičným moslimským menom môžu dovolávať len moslimovia, je návratom k rodovému a kmeňovému názoru, že existuje boh pre každú skupinu ľudských bytostí. Inými slovami, je to v protiklade k myšlienke monoteizmu, na ktorej sú založené svetové náboženstvá ako kresťanstvo a islam, ktoré stoja proti modlárstvu a polyteizmu, veľké náboženstvá, ktoré sú také blízke ľuďom.
<P>
Nemenej závažné je prenasledovanie koptov v Egypte. Práve na brehoch Stredozemného mora sa zrodili monoteistické náboženstvá, ktoré sa vyhlasujú za sily presadzujúce bratstvo a mier, a naozaj nimi sú. Je však pozoruhodné, že by sa práve na brehoch Stredozemia, v Jeruzaleme, svätom meste pre tých, ktorí veria v Boha, v Alaha a Jahveho, mala nachádzať hlavná živná pôda pre konflikty.
<P>
Práve Egypt je najmocnejšou krajinou v oblasti, kde kresťania a moslimovia musia spolunažívať v mieri, aby mohli hrať úlohu mierotvorcov v celom regióne južného Stredozemia.
<SPEAKER ID="999" NAME="Edite Estrela  " LANGUAGE="PT">
Podporujem spoločný návrh uznesenia o nedávnych útokoch proti kresťanským komunitám, pretože dôrazne odmieta všetky formy násilia, diskriminácie alebo netolerancie založené na náboženskom vyznaní alebo viere. Myslím si, že je nevyhnutné podporovať všetky iniciatívy, ktorých cieľom je presadzovanie dialógu a vzájomného rešpektovania medzi komunitami a ochrana základných práv, ako je sloboda myslenia, svedomia a náboženského vyznania.
<SPEAKER ID="998" NAME="Diogo Feio  " AFFILIATION="PPE">
písomne. - (PT) Muži a ženy na celom svete sú naďalej vystavovaní najbrutálnejším formám prenasledovania jednoducho preto, že veria v Boha rovnako, ako ho uctievajú od Atlantiku po Ural. Po vyhláseniach Číny, Indie, Iraku, Pakistanu, Turecka a Vietnamu, medzi inými, Parlament dnes odsúdil obťažovanie kresťanov v Egypte a Malajzii.
<P>
Európa sa to všetko pozerá pomerne ľahostajne. Niektorí dokonca obhajujú túto neschopnosť konať odvolávaním sa na rešpektovanie kultúry a slobody vykonávania náboženských obradov iných ľudí. Mlčanie Európy v tejto záležitosti, skutočne zarážajúce v regióne, ktorého korene, kultúra a tradície sú prestúpené kresťanskou vierou, hrozí, že sa stane ohlušujúcim...
<P>
To pripomína poznámku kardinála arcibiskupa bolonského o predchádzajúcich prípadoch prenasledovania, ktorá výstižne ilustruje ducha našich čias. Kardinál poznamenal, že ľudia sa väčšmi obávajú o osud polárnych medveďov než o tisíce kresťanov, ktorí žijú v ohrození.
<SPEAKER ID="997" NAME="Jacek Olgierd Kurski  " LANGUAGE="PL">
Ďalší rok, 2010, sa začal krvavým prenasledovaním kresťanov v mnohých častiach sveta. My ako Európsky parlament nemôžeme byť pasívni tvárou v tvár týmto zločinom a aktom násilia. Situácia kresťanov je rovnako dramatická aj v krajinách, ktoré dnešné uznesenie nespomína, ako sú Severná Kórea, Irak, India a Sudán. Útoky na katolíkov sa stupňujú aj vo Vietname. Ako poslanec z Poľska, krajiny s hlboko zakorenenou kresťanskou tradíciou a s dlhou tradíciou rešpektovania, kde spolunažívajú mnohé náboženské komunity, by som chcel vyjadriť solidaritu s rodinami obetí. Egyptské a malajzijské orgány musia zabezpečiť kresťanom a príslušníkom ďalších komunít a náboženských menšín možnosť využívať všetky ľudské práva a základné slobody. Inak by mali čeliť sankciám Európskej únie. Z toho dôvodu by sme mali podporiť uznesenie o nedávnych útokoch na kresťanské komunity.
<SPEAKER ID="061" NAME="Csaba Sógor  " AFFILIATION="PPE">
písomne. - (HU) Na nedávne útoky proti kresťanským komunitám v Egypte a Malajzii sa dá pozerať z dvoch rozličných hľadísk. Po prvé, musíme zdôrazniť, že Európska únia ako spoločenstvo európskych štátov, ktoré dosiahli vysokú úroveň demokracie a princípov právneho štátu, nesmie v duchu náboženskej tolerancie, ľudských a menšinových práv, prejsť takéto udalosti v tichosti bez ohľadu na to, kde vo svete sa môže vyskytnúť. Vládam, ktoré sa snažia udržať si s nami dobré vzťahy, musíme dať jasne najavo, že Európa požaduje, aby jej partneri dodržiavali všeobecne uznávané pravidlá univerzálnych ľudských práv, a že budúci vývoj vzťahov môžu ovplyvniť problémy v oblasti ľudských práv. Zároveň nesmieme zabúdať na prípady porušovania ľudských práv, ktoré sa vyskytujú na území Európskej únie.
<P>
V niektorých prípadoch treba náboženskú toleranciu, ľudské a menšinové práva vrátane práv členov náboženských menšín ďalej rozvíjať aj v členských štátoch EÚ. Ak chce byť Európa príkladom pre zvyšok sveta, nemôže pripustiť, aby ktokoľvek na jej území trpel diskrimináciou za svoje náboženské presvedčenie, etnický pôvod alebo príslušnosť k národnostnej menšine. Vidíme, že platné právne predpisy v Egypte podobne zaručujú náboženskú slobodu, ale v praxi sú skúsenosti kresťanov opačné. Bohužiaľ, podobné prípady nesúladu medzi zákonmi a každodennou praxou môžeme nájsť aj v členských štátoch EÚ.
