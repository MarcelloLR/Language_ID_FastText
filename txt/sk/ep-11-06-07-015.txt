<CHAPTER ID="015">
Uplatňovanie ustanovení schengenského acquis v Bulharskej republike a Rumunsku (rozprava) 
<SPEAKER ID="309" NAME="Predsedajúca">
Ďalším bodom programu je správa o návrhu rozhodnutia Rady o uplatňovaní všetkých ustanovení schengenského acquis v Bulharskej republike a Rumunsku, ktorú v mene Výboru pre občianske slobody, spravodlivosť a vnútorné veci predkladá pán Coelho (1412/2010 - C7-0369/2010 - 2010/0820(NLE)).
<SPEAKER ID="310" NAME="Carlos Coelho" LANGUAGE="PT">
Chcel by som spomenúť šesť krátkych bodov. Po prvé, posilnenie Schengenu: voľný pohyb osôb je jedným z najdôležitejších úspechov a vymožeností EÚ a Schengen je jedným z najvýznamnejších pilierov Únie. Preto patríme k ľuďom, ktorí si myslia, že by sa nemal oslabiť, ale skôr zachovať a posilniť. Súhlasím s poznámkami pani komisárky Malmströmovej, ktoré v tejto súvislosti pred chvíľou povedala.
<P>
Päť pôvodných členských štátov ustúpilo súčasným 25, 22 v rámci Únie a trom mimo nej. Voľný pohyb je teda zaručený na území s vonkajšou morskou hranicou 43 000 km a pozemnou hranicou v dĺžke 7 700 km, na ktorom sa nachádza 25 krajín a 400 miliónov ľudí.
<P>
Po druhé, vzájomná dôvera: zrušenie vnútorných hraničných kontrol si vyžaduje vysokú úroveň vzájomnej dôvery medzi členskými štátmi. Musí byť zabezpečená rýchla a primeraná výmena informácií cez Schengenský informačný systém (SIS), dobrá policajná spolupráca a účinné kontroly na vonkajších hraniciach. Bezpečnosť schengenského priestoru závisí od toho, ako prísne a efektívne vykonávajú jednotlivé členské štáty kontroly na svojich vonkajších hraniciach. Ak to tak nie je, oslabí sa bezpečnosť schengenského priestoru, naruší sa vierohodnosť Európskej únie a zničí sa vzájomná dôvera.
<P>
Po tretie, rovnaké pravidlá: ľudia by mali dôverovať aj postupom, ktoré musia byť jasné a spravodlivé. Kandidátske krajiny musia byť schopné účinne a správne realizovať a uplatňovať všetky schengenské kritériá: tie isté kritériá, aké sa požadovali od predchádzajúcich kandidátskych krajín; nič viac, nič menej.
<P>
Po štvrté, transparentnosť: v záujme slobody a bezpečnosti musíme zabezpečiť väčšiu transparentnosť. Je mi ľúto, že Rada opäť nekonala vo vzťahu k Parlamentu tak, ako by mala, keď poslancom tohto Parlamentu odmietla prístup k hodnotiacim správam. Problém bolo možné vyriešiť len vďaka snaživosti veľvyslancov Rumunska a Bulharska, ktorí požiadali o odtajnenie správ a o ich predloženie Parlamentu, čo poslancom tohto Parlamentu umožnilo prístup k hodnoteniam, odporúčaniam a konečným záverom. Bohužiaľ, Rada opäť nerešpektovala Parlament. Práve táto transparentnosť je potrebná na to, aby bolo možné riešiť zostávajúce problémy, na ktoré sa poukázalo a ktoré síce nepredstavujú prekážku plného členstva týchto dvoch krajín v Schengene, ale hodnotiaci výbor by ich mal monitorovať s cieľom overiť, či krajiny popri vykonávaní ešte pokračujúcich zmien postupujú v súlade s odporúčaniami. Parlament požaduje prístup k týmto informáciám.
<P>
Po piate, európske občianstvo: ako často sa počas našich vystúpení odvolávame na hodnotu európskeho občianstva? Bulharsko a Rumunsko mali od svojho pristúpenia k EÚ v roku 2007 opodstatnenú nádej, že sa ich občania stanú plnoprávnymi občanmi EÚ a že budú môcť požívať rovnaké práva ako ostatní občania EÚ vrátane voľného pohybu v rámci schengenského priestoru. Rozšírením schengenského priestoru posilňujeme toto európske občianstvo.
<P>
Môj šiesty a posledný bod sa týka toho, že tvrdo pracovali. Je jasné, že obidve krajiny si zaslúžia blahoželanie k úsiliu, ktoré vynaložili na splnenie všetkých schengenských požiadaviek. Jasne to vyplýva z hodnotiacich správ a následných postrehov odborných misií, ktoré hodnotenie vykonali. Jasne sa to ukázalo aj počas misií, ktoré sme uskutočnili do Bulharska a Rumunska, a za to by som chcel poďakovať našim rumunským kolegom pánovi Marinescovi, pánovi Enciovi a pani Weberovej a našim bulharským kolegom pánovi Kovačevovi (Kovatchev) a pani Nedelčevovej (Nedelcheva). Preto môžeme v schengenskom priestore privítať Bulharsko a Rumunsko a dúfam, že Rada zaujme rovnaký postoj, hneď ako dostane naše kladné stanovisko.
<SPEAKER ID="312" NAME="Enikő Győri">
úradujúca predsedníčka Rady. - Veľmi ma teší možnosť, že sa môžem v mene Rady zúčastniť na rozprave o rozšírení schengenského priestoru o Bulharsko a Rumunsko.
<P>
Pre maďarské predsedníctvo to malo vždy vysokú prioritu. Preto ma mimoriadne teší, že Bulharsko a aj Rumunsko teraz dostali kladné hodnotenie týkajúce sa technickej pripravenosti uplatňovať celé schengenské acquis. Vítame skutočnosť, že hodnotenie tohto Parlamentu viedlo takisto k podobným záverom. Osobitne sa mi páči práca spravodajcu Carlosa Coelha pre jeho pracovnú a osobnú zanietenosť.
<P>
Dovoľte mi odchýliť sa na chvíľu od protokolu kvôli historickej referencii. Keď pristúpenie Maďarska a ostatných nových členských štátov zo strednej Európy k Schengenu zdržiavali technické ťažkosti súvisiace s vypracovaním Schengenského informačného systému SIS II, vtedy nám prostredníctvom veľkorysého a vynachádzavého riešenia pomohlo portugalské predsedníctvo.
<P>
Chcela by som poďakovať aj predsedovi Lópezovi Aguilarovi a všetkým členom Výboru pre občianske slobody, spravodlivosť a vnútorné veci za ich oddanosť tejto veci. Maďarské predsedníctvo vynaložilo značnú námahu na to, aby tento spis napredoval. Predsedníctvo si skoro uvedomilo, že je potrebné venovať sa neustálym výhradám zo strany viacerých členských štátov, ktoré sa týkali postupu.
<P>
Predsedníctvo preto do programu zasadnutia Rady pre spravodlivosť a vnútorné veci (SVV), ktoré sa konalo 24. a 25. februára, zaradilo stav pristúpenia Bulharska a Rumunska k Schengenu. Rada pri tej príležitosti podporila závery predsedníctva týkajúce sa dosiahnutého pokroku a potreby naďalej pracovať v úzkej spolupráci so všetkými členskými štátmi na dosiahnutí riešenia prijateľného pre všetky zúčastnené strany.
<P>
Bulharsko a aj Rumunsko podnikli veľmi významné kroky, aby politika a postupy ich krajín dosiahli schengenské normy. Ide o oblasti, ako napríklad ochrana údajov, policajná spolupráca, kontrola vonkajších vzdušných, morských a pozemných hraníc, vydávanie víz a náležitá realizácia funkcií SIS a SIRENE. Schengenské hodnotenie Rumunska a Bulharska, týkajúce sa všetkých kapitol, bolo medzičasom v marci dokončené s kladným výsledkom. Po tom, čo príslušná pracovná skupina Rady prijala príslušné správy, predsedníctvo predložilo návrhy záverov o dokončení hodnotiaceho postupu Rade SVV, naplánovanej na 9. jún.
<P>
Viem, že pre väčšinu poslancov v tomto Parlamente, najmä pre poslancov z Bulharska a Rumunska, to budú dobré správy. Bude to predstavovať dôležitý krok na ich ceste k plnej účasti v Schengene. Rada bude naďalej sledovať ďalší pokrok vo všetkých oblastiach, keďže náležité následné kroky sú pretrvávajúcou praxou vo všetkých schengenských krajinách. V tejto súvislosti môžem vážených poslancov ubezpečiť, že Bulharsko a Rumunsko budú pokračovať v pravidelnom podávaní správ o krokoch prijatých na nápravu zostávajúcich nedostatkov. Konkrétne sa budú snažiť ďalej posilniť kontroly na svojich hraniciach a zlepšiť cezhraničnú policajnú spoluprácu, ako aj svoje systémy vydávania víz.
<P>
Keď Parlament prijme túto správu vypracovanú pánom Coelhom a Rada prijme závery vypracované predsedníctvom, zostane už len úplne posledný krok - prijatie rozhodnutia Rady, na čo je, ako všetci vieme, potrebná jednohlasnosť. V tejto súvislosti by som chcela zdôrazniť, že Rada sa môže k tejto veci veľmi skoro, možno v septembri tohto roku vrátiť, aby porozmýšľala nad tým, ako môže postup ďalej podporiť.
<P>
Správa vypracovaná spravodajcom sa zmieňuje o otázke prístupu k utajovaným dokumentom - ako spravodajca spomenul aj vo svojich úvodných poznámkach -, čo je pri riešení tejto záležitosti dôležitá otázka. Prístup Parlamentu k utajovaným dokumentom je jednou z otvorených medziinštitucionálnych otázok medzi Radou a Parlamentom, ktoré sa maďarské predsedníctvo snaží vyriešiť. Hoci sa nám podarilo dohodnúť na ceste vpred, pokiaľ ide o delegácie Parlamentu, realizácia nájdeného riešenia ešte potrebuje určitý čas.
<P>
Maďarské predsedníctvo však hneď na začiatku svojho funkčného obdobia hľadalo okamžité riešenie s cieľom neoddialiť pristúpenie Bulharska a Rumunska k schengenskému priestoru. V tejto súvislosti udelila Rada na návrh maďarského predsedníctva súhlas s tým, aby Parlament mohol mať prístup k dokumentom týkajúcim sa pristúpenia týchto dvoch členských štátov k schengenskému priestoru.
<P>
Celkove je maďarské predsedníctvo presvedčené o tom, že rozšírenie schengenského priestoru o Bulharsko a Rumunsko teraz, keď spĺňajú všetky technické a právne kritériá, bude prospešné pre celú schengenskú spoluprácu a pre Európu ako celok, v ktorej môžu ľudia cestovať od Čierneho mora až po Atlantik bez toho, že by ich zastavili, aby ukázali svoj pas alebo preukaz totožnosti. Všetci vieme, že voľný pohyb je jedným zo základov našej Európskej únie - je to niečo, čo je pre našich občanov skutočne konkrétne a čo má hodnotu, ktorú musíme všetci chrániť.
<SPEAKER ID="313" NAME="Cecilia Malmström">
členka Komisie. - Schengen je skutočne fantastický úspech. Je to jeden z najkonkrétnejších darov, ktoré európske inštitúcie dali európskym občanom - ako povedalo predsedníctvo, skutočnosť, že naozaj môžete ísť z Fínska do Portugalska bez zastavenia na nejakej hraničnej kontrole. Musíme chrániť Schengen a najnovšia diskusia o opätovnom zavedení hraníc sa musí zastaviť. Už sme pri mnohých príležitostiach diskutovali o tom, ako môžeme Schengen posilniť a nie oslabiť. V tomto prípade potrebujeme nie menej, ale viac Európy. Potrebujeme lepšie hodnotenie, lepšie nástroje a lepšie usmernenia a odporúčania, ako sa má interpretovať schengenské acquis. V Rade budeme o tom s členskými štátmi diskutovať tento týždeň, ale aj neskôr na zasadnutí Európskej rady, ktoré sa uskutoční na konci júna.
<P>
Chcela by som Rumunsku a Bulharsku zablahoželať k veľkému úsiliu, ktoré vynaložili. Na vlastné oči som videla, že vykonali mnoho ťažkej práce. Jednou z výhod, keď niekto mešká, je, že bude môcť využiť najnovšie technológie. Technológia a práca, ktorú zrealizovali Rumunsko a Bulharsko, na mňa zapôsobili a chcela by som im k týmto investíciám zablahoželať. Výsledok je taký, že obidve krajiny teraz spĺňajú technické kritériá Schengenu a že sú zaangažované a zaslúžia si dôveru Európskej únie. Komisia víta túto správu o práci Rumunska a Bulharska a chcela by som poďakovať aj pánovi Coelhovi a tieňovým spravodajcom za túto správu a tento prístup.
<P>
Komisia vždy zastávala názor, že medzi mechanizmom spolupráce a overovania (CVM) a pristúpením k Schengenu nie je oficiálne prepojenie. Všetci však, samozrejme, vieme, že pristúpenie k Schengenu je založené aj na dôvere, a o dôvere alebo nedostatku dôvery sa v posledných týždňoch veľa diskutovalo. Rozhodnutie zrušiť kontroly na vnútorných hraniciach s Rumunskom a Bulharskom nesmie byť založené len na technickom hodnotení, ale aj na tejto dôvere, a dôvera tu dnes, bohužiaľ, nie je. Preto je také dôležité, ako predsedníctvo vysvetlilo, pracovať s členskými štátmi na nájdení rýchleho riešenia tejto veci, aby hranice mohli byť čím skôr zrušené.
<P>
To musí zostať prioritou. Rada, ktorá má v tomto hlavné slovo, musí určiť jasný rámec s jasnými harmonogramami, pokiaľ ide o hraničné kontroly, aby Rumunsko a Bulharsko videli cestu vpred. Obe krajiny dokázali, že sú pripravené pripojiť sa, že dosiahli potrebný pokrok, a dúfame, že veľmi skoro bude možné pokročiť a príde rozhodnutie Rady.
<SPEAKER ID="314" NAME="Agustín Díaz de Mera García Consuegra" LANGUAGE="ES">
Chcel by som zablahoželať pánovi Coelhovi a robím to preto, lebo jeho práca je vždy dôsledná. Teraz dodávam, že musíme pomôcť Bulharsku a Rumunsku. Rumunsku a Bulharsku dôverujem. Pracovali veľmi dobre a usilovne a mali by dostať to, čo im právom patrí - to nie je dar.
<P>
Úradujúce predsedníctvo Rady a pani komisárka Malmströmová povedali, že tieto dve krajiny spĺňajú technické a právne požiadavky, a ja k ich hlasom pridávam svoj. Myslím si, že by sme nemali uvažovať nad inými kritériami ako nad čisto technickými a právnymi kritériami.
<P>
Týchto kritérií je v podstate spolu päť. Spĺňajú tieto požiadavky: spĺňajú požiadavky týkajúce sa ochrany údajov, spĺňajú požiadavky týkajúce sa Schengenského informačného systému (SIS), spĺňajú požiadavky týkajúce sa policajnej spolupráce, spĺňajú otázku vydávania víz a spĺňajú požiadavky týkajúce sa kontroly vonkajších vzdušných, morských a pozemných hraníc. Prísne vzaté, spĺňajú aj požiadavky týkajúce sa SIS a SIRENE (Supplementary Information Request at the National Entry - žiadosť o dodatočné informácie pri vstupe do krajiny).
<P>
S ohľadom na toto všetko by mal tento Parlament vyslať jednoznačný silný odkaz Rade a najmä trvalým zastúpeniam piatich krajín, ktoré nebudem menovať, ale na ktoré tu dnes všetci myslíme.
<P>
Verím, dámy a páni, že začlenením Rumunska a Bulharska do schengenského priestoru, ktorý obýva vyše štyristo miliónov ľudských bytostí, neoslabujeme, ale posilňujeme, budujeme silnejšiu Európu. Mali by sme sa ďalej vyvarovať dvojakého metra. Ani by sme nemali Rumunsku a Bulharsku klásť podmienky, ktoré od iných členských štátov nevyžadujeme, aby sa mohli stať súčasťou priestoru slobody.
<P>
Na záver svojho vystúpenia by som chcel vyjadriť vrúcne želanie, aby tento Parlament vyslal Rade silný, väčšinou podporovaný odkaz.
<P>
Ešte raz blahoželám pánovi Coelhovi a blahoželám Rumunsku a Bulharsku.
<SPEAKER ID="315" NAME="Ioan Enciu" LANGUAGE="RO">
Ďakujem pánovi Coelhovi za jeho úsilie, oddanosť a mimoriadnu odbornosť, ktoré v tejto správe uplatnil. Ďakujem aj maďarskému predsedníctvu a pani komisárke Malmströmovej za to, že ste vyjadrili podporu tejto správe.
<P>
Diskusia o pristúpení Rumunska a Bulharska k schengenskému priestoru bola z politických dôvodov tak veľmi posunutá, že sme takmer zabudli, o čom v skutočnosti diskutujeme. Chcel by som všetkým pripomenúť, že vlastne hovoríme o veľmi jasných, konkrétnych kritériách, ktoré musí splniť každá kandidátska krajina, aby sa mohla stať členom schengenského priestoru.
<P>
Neexistuje žiadny morálny ani právny argument, ktorý nás teraz na konci donúti zmeniť pravidlá pristúpenia. Pravidlá sa môžu zlepšiť, keď sa schváli nový schengenský hodnotiaci mechanizmus, ktorý sa má používať vo všetkých členských štátoch bez toho, že by sme sa uchýlili k dvojakému metru.
<P>
Je načase, aby sme boli úprimní a uznali, že na Rumunsko a Bulharsko sa zvaľuje vina za to, čo na úrovni EÚ a vnútorne v niektorých členských štátoch nefunguje. Táto myšlienka je absolútne neprijateľná. Rumunsko a Bulharsko nemôžu za to, že Európska únia a určité členské štáty nevedia zvládnuť prisťahovalectvo a svoje hranice, a nie sú ani zodpovedné za extrémistické a populistické odklony niektorých vlád, ktoré uplatňujú politiky proti prisťahovalectvu a na mobilitu európskych občanov, najmä rómskych občanov, sa pozerajú ako na zločin.
<P>
V neposlednom rade musia rumunskí a bulharskí občania trpieť, pretože národné orgány majú s určitými vplyvnými predstaviteľmi zlé osobné vzťahy. Inštitúcie EÚ musia byť hlasom rozumu a musia bojovať proti tomuto odvádzaniu pozornosti, ktoré sa niektorí pokúšajú spôsobiť. Európsky parlament a Rada musia dodržiavať európske právne predpisy, zatiaľ čo Komisia na to musí ako strážkyňa zmlúv dozerať.
<SPEAKER ID="316" NAME="Renate Weber" LANGUAGE="RO">
Diskutujeme dnes o spise, ktorý nám v nedávnych mesiacoch priniesol do programu viacero principiálnych otázok. Chcela by som poďakovať spravodajcovi Carlosovi Coelhovi za mimoriadne odborný spôsob, akým vykonal túto prácu vo Výbore pre občianske slobody, spravodlivosť a vnútorné veci s cieľom zaistiť rešpektovanie týchto princípov. Bolo pre mňa potešením pracovať s pánom Coelhom, ktorého konštruktívny prístup poznamenal celý spis.
<P>
Na jednej strane sa zaoberáme principiálnou otázkou, keď skúmame, či dva členské štáty EÚ, ktoré spĺňajú kritériá na pristúpenie k schengenskému priestoru, majú byť do tohto priestoru prijaté. Podľa pravidiel je odpoveďou áno. Hodnotila sa technická pripravenosť obidvoch krajín na toto pristúpenie a závery boli kladné. Náš spravodajca zašiel ešte ďalej a zorganizoval z vlastného popudu služobné cesty do týchto krajín, sprevádzali ho aj tieňoví spravodajcovia, aby videli, ako z technickej stránky vyzerajú riadiace strediská a niektoré hraničné prechody.
<P>
Na druhej strane, ďalšia principiálna otázka sa týkala inštitucionálnych vzťahov medzi Európskym parlamentom a Radou, keď išlo o prístup poslancov EP k dokumentom, na základe ktorých mali hlasovať. Výbor pre občianske slobody, spravodlivosť a vnútorné veci ostro kritizoval stanovisko Rady, že len niektorí poslanci EP môžu mať prístup a hlasovať plne informovaní, zatiaľ čo ostatní majú len zdvihnúť ruky, aby ich napodobnili. Teším sa, že naše stanovisko zvíťazilo.
<P>
Inštitucionálna spolupráca musí byť spravodlivá, logická a demokratická. Dúfam, že zajtrajšie hlasovanie vyšle poslancom EP jasný, pozitívny odkaz o pristúpení Rumunska a Bulharska k schengenskému priestoru.
<SPEAKER ID="317" NAME="Timothy Kirkhope">
v mene skupiny ECR. - Chcel by som pani komisárke povedať, že európski občania strácajú dôveru a vieru v čoraz väčší počet európskych programov. Je dôležité, aby sme všetko nepresadzovali tempom a rýchlosťou, na ktoré nie sme úplne pripravení. Tento pocit majú v súvislosti so schengenským priestorom mnohé členské štáty a s ďalším rozšírením by sme sa nemali ponáhľať, kým všetci zainteresovaní nebudú úplne a dostatočne pripravení a odhodlaní.
<P>
Musím, samozrejme, zdôrazniť, že táto diskusia by sa nemala využívať ako zámienka na kritizovanie Bulharska alebo Rumunska, o ktorých vieme, že veľmi usilovne pracovali, aby splnili technické kritériá stanovené Komisiou. Hoci sa nemusíme zhodnúť na tom, či tieto kritériá boli splnené, vykonali mnoho práce. Je to však príležitosť na diskusiu o obnovení dôvery v schengenský systém a integritu samotnej Európskej únie a príležitosť na zlepšenie úplne zastaraného a neefektívneho hodnotiaceho mechanizmu.
<P>
V súčasnosti tu máme systém, ktorý sa nevie vyrovnať so súčasnými ani budúcimi úlohami, ktorým Európa čelí, ani s politickými názormi jej členských štátov. Teraz je čas určiť kritériá, ktoré sa nebudú týkať len technických stránok schengenského systému, ale ktoré budú hodnotiť vplyv organizovaného zločinu a korupcie aj v rámci hodnotenia existujúcich členských štátov Schengenu, a chcel by som, aby sa do týchto hodnotení zapojili aj Europol a Eurojust. Možno by takýto nový hodnotiaci mechanizmus pomohol predísť niektorým nezhodám a nedostatku dôvery v súčasný systém, o čom počúvame nielen v tomto Parlamente, ale v súčasnej dobe aj v celej Európe.
<SPEAKER ID="318" NAME="Tatjana Ždanoka">
v mene skupiny Verts/ALE. - Ide tu o to, či Bulharsku a Rumunsku schválime prístup do schengenského priestoru. Ja sama pochádzam z nového členského štátu a pamätám sa, ako sa chcel k tomuto priestoru pripojiť. Preto veľmi vítam pristúpenie Bulharska a Rumunska k tomuto priestoru.
<P>
Na ceste do Schengenu bolo zopár nedostatkov, ale teraz sú problémy vyriešené. Bulharsko a Rumunsko sú v plnej miere pripravené na to, aby sa v roku 2011 pripojili k priestoru voľného cestovania. Chápem obavy týkajúce sa korupcie a organizovaného zločinu. Preto by mala pokračovať spolupráca v rámci mechanizmu spolupráce a overovania. Nemôžeme si však vymýšľať nové kritériá na pristúpenie k schengenskému priestoru a nemôžeme podrývať istotu, že štát sa stane súčasťou tohto priestoru, hneď ako splní kritériá.
<P>
Rozpravy v Parlamente odhalili jasnú potrebu, že pri hodnotení uplatňovania schengenského acquis v existujúcich členských štátoch a v členských štátoch pristupujúcich k Schengenu sa musíme vyhýbať dvojakému metru. Preto je spis o tomto hodnotení rozhodujúci. Považujeme za neprijateľné, že niektoré členské štáty navrhli v Rade zmeniť právne základy návrhu tak, aby bol Parlament vylúčený z rozhodovacieho procesu.
<P>
Veľmi dúfam, že náš spravodajca pán Coelho bude s našou plnou podporou brániť výsady Parlamentu, ako to vždy veľmi úspešne robí. Chcela by som mu poďakovať za jeho prácu a dúfam v ďalšiu dobrú spoluprácu v budúcnosti.
<SPEAKER ID="319" NAME="Cornelia Ernst" LANGUAGE="DE">
Je načase, aby Bulharsko a Rumunsko boli začlenené do plného uplatňovania schengenského acquis. Porozmýšľajte nad tým - zrušenie kontrol na vnútorných hraniciach a zriadenie slobody pohybu patria k najdôležitejším úspechom a hodnotám Európskej únie. Z tohto dôvodu považujem blokovaciu taktiku viacerých členských štátov - vrátane svojej rodnej krajiny Nemecka - za absolútne nepochopiteľnú. Použité argumenty súvisia s obavami z nekontrolovateľného prílevu utečencov a s tým, ako sa musí bojovať proti korupcii. Vzhľadom na predložené názory nemôžem tieto argumenty pochopiť.
<P>
S Bulharskom a Rumunskom sa tu hrá nebezpečná hra. Z tohto dôvodu sme tiež od začiatku podporovali pána spravodajcu Coelha v jeho stanovisku, že na všetky členské štáty sa musia uplatňovať rovnaké normy, aj keď ide o Schengen.
<P>
Podobne ako ostatných členov výboru nás mimoriadne nepríjemne prekvapilo nemožné správanie Rady voči Parlamentu a to, ako nám na začiatku Rada dokonca nechcela povoliť preskúmať dokumenty. Celkovo je predložené stanovisko kladné. Očakávame, že pristúpenie k schengenskému priestoru sa stane skutočnosťou a že nebudeme musieť čakať do septembra.
<P>
Na záver by som chcela citovať novinárku z Bukurešti Sabinu Fatiovú. Uviedla, že "Rumuni sú euforickými občanmi. Na západnú Európu sa pozerajú ako na miesto, ktorého normy chcú určite dosiahnuť. Ak sa im teraz obráti chrbtom, mnohí z nich by sa mohli stať euroskeptikmi". A to nechceme ani v Rumunsku, ani v Bulharsku.
<SPEAKER ID="320" NAME="Mario Borghezio" LANGUAGE="IT">
V článku 4 ods. 2 Aktu o pristúpení Bulharska a Rumunska k Európskej únii je uvedené, že overenie v súlade s hodnotiacimi postupmi, či nové členské štáty splnili podmienky potrebné na uplatňovanie schengenského acquis, je nevyhnutnou podmienkou na to, aby Rada rozhodla o zrušení kontrol na vnútorných hraniciach s týmito štátmi.
<P>
Myslíme si teda, že by bolo naliehavo potrebné stanoviť regulačné a prevádzkové podmienky, na základe ktorých sa nežiaducim živlom, ktoré by mohli narušiť bezpečnosť členských štátov, zabráni, aby sa nepozorovane dostali cez Bulharsko a Rumunsko do EÚ, ale zároveň sme zhodnotili, že takéto podmienky dnes neexistujú.
<P>
Správy, o ktorých v Parlamente diskutujeme, sú neuspokojivé pre vážne nedostatky, ktoré stále existujú na vzdušných, pozemných a morských hraniciach, počnúc vykonávaním hraničných kontrol. Nie je prekvapujúce, že naša polícia čelí mnohým prípadom nelegálnych prisťahovalcov, ktorí z týchto dvoch krajín prichádzajú každý deň.
<P>
Navrhujem, aby sme v prípade Bulharska a Rumunska ako bezpečnostné opatrenie pozastavili postup pristúpenia k schengenskému projektu najmä s ohľadom na pravdepodobný obrovský tlak na vonkajšie hranice týchto dvoch krajín, ktoré sa stávajú dierami v švajčiarskom ementáli, ktorým je systém Európskej únie, pokiaľ ide o vstup nelegálnych prisťahovalcov.
<SPEAKER ID="321" NAME="Daniël van der Stoep" AFFILIATION="NI">
Prejdem rovno k veci. Bulharsko a Rumunsko, ktoré sú našimi skorumpovanými východoeurópskymi hniezdami zlodejov, vôbec nespĺňajú podmienky pristúpenia k schengenskému priestoru. Opakujem, vôbec nie. Pani komisárka Malmströmová môže pokojne idealisticky rozjímať o tom, aké posvätné je schengenské acquis, a väčšina v Parlamente môže pomerne sucho rozmýšľať nad tým, aké úžasné by bolo, ak by sa Bulharsko a Rumunsko pripojili k schengenskému priestoru, ale to jednoducho nie je realistické.
<P>
Je to naivné, v skutočnosti to je detinsky naivné. Fakty túto myšlienku jednoducho nepodporujú. Samotné Bulharsko a Rumunsko už dávno ukázali, že nie sú teraz hodné pristúpenia k schengenskému priestoru. Podľa indexu vnímania korupcie organizácie Transparency International je korupcia na dennom poriadku obidvoch krajín. Pokiaľ ide o dôveryhodnosť, Bulharsko dosiahlo na stupnici od 1 do 10 hodnotu len 3,6 a Rumunsko 3,7. Na školskom vysvedčení by tieto čísla boli interpretované ako prepadnutie, absolútne prepadnutie. A napriek tomu máme tieto krajiny vpustiť do Schengenu? Samozrejme, že by sme to nemali - nikdy!
<P>
Ani fakty túto myšlienku jednoducho nepodporujú. V januári tohto roku bolo pre korupciu zatknutých niekoľko tuctov bulharských colných úradníkov. Vo februári tohto roku bolo zatknutých 200 rumunských colných úradníkov, tiež pre korupciu. Obidve tieto krajiny dosahujú okrem toho znepokojujúco vysoké hodnoty, pokiaľ ide o obchodovanie s ľuďmi. Minulý rok boli len v Holandsku odhalené tucty prípadov bulharského a rumunského obchodovania s ľuďmi. A napriek tomu máme tieto krajiny vpustiť do Schengenu? Bol by to škandál a absolútna nezodpovednosť.
<P>
Môžete chcieť, aby sa niečo stalo - môžete veľmi chcieť, aby sa niečo stalo -, ale musíte vidieť realitu. Dajte si dolu klapky z očí. Bulharsko a Rumunsko nie sú na Schengen vôbec pripravené. Nie sú pripravené teraz, a ani nikdy nebudú.
<SPEAKER ID="322" NAME="Andrej Kovačev" AFFILIATION="PPE">
(BG) Chcel by som poďakovať pánovi Coelhovi za jeho objektívne a spravodlivé posúdenie toho, čo Bulharsko a Rumunsko urobili. Ďakujem aj predsedníctvu a Komisii za to, že podporili túto správu.
<P>
Postup hodnotenia týchto krajín a ich pristúpenia sa musí dokončiť podľa rovnakých kritérií, s akými sa začal. Už v roku 2007 bolo ustanovené, že keď budú splnené technické kritériá, Bulharsko a Rumunsko sa k schengenskému priestoru pripoja v roku 2011. To už je splnené. K rovnakému hodnoteniu dospeli odborníci Rady: Bulharsko a Rumunsko spĺňajú kritériá členstva.
<P>
Všetky výhrady, ktoré v poslednom čase počúvame, sa týkajú diskusií niekoľkých členských štátov o zahraničnej politike. Namiesto krátkodobého rozmýšľania by sme mali prijať kroky na podporu lepšej ochrany našich vonkajších hraníc, na podporu podpísania a dodržiavania readmisných dohôd s našimi južnými a východnými susedmi a na podporu solidarity s členskými štátmi, ktoré podliehajú najsilnejšiemu prisťahovaleckému tlaku v južnej Európe.
<P>
Mimoriadne dôležité to je v čase, keď sa vyskytli vnútorné problémy a naši občania sa znepokojujú pre nelegálne prisťahovalectvo, ktoré môže ohroziť bezpečnosť a sociálne výhody v Európe. Potrebujeme účinné, uskutočniteľné plány na riešenie kríz, ktoré sme mali v Taliansku a na Malte. Nemôžeme pripustiť dvojaký meter. Ak máme diskutovať o nových pravidlách a prijať ich, musia platiť pre všetky krajiny - staré aj nové.
<P>
Vážení kolegovia poslanci, Bulharsko a Rumunsko dokončili svoju úlohu a budujú tieto bezpečnostné systémy v spolupráci so svojimi schengenskými partnermi. Vynaložili a vynakladajú značné úsilie v boji proti korupcii a organizovanému zločinu. V súčasnosti ma menej znepokojuje to, či je stredozemská hranica schengenského priestoru strážená rovnako dobre, ako Bulharsko a Rumunsko strážia svoje čiernomorské hranice. Spravodajca a ostatní kolegovia poslanci tam boli a chápu, o čom hovorím.
<P>
Preto musí Rada rozhodnúť o pripustení Bulharska a Rumunska do schengenského priestoru tento september, aby sa posilnila bezpečnosť v tejto oblasti. Vážení kolegovia poslanci, vyzývam vás, aby ste podporili správu pána Coelha, čo nám umožní vyslať Rade jasný, silný politický signál, že právoplatné miesto Bulharska a Rumunska je v schengenskom priestore naozaj tento rok, vďaka čomu budú vonkajšie hranice bezpečnejšie a našim občanom zabezpečíme väčší duševný pokoj.
<SPEAKER ID="323" NAME="Monika Flašíková Beňová" AFFILIATION="S&amp;D">
(SK) Sloboda pohybu je jednou zo základných slobôd a výdobytkov občanov členských štátov Európskej únie a ja by som chcela za našu frakciu, za frakciu Socialistov a demokratov v Európskom parlamente, podporiť vstup Rumunska a Bulharska do Schengenského priestoru.
<P>
Musím povedať, že či už kontrolná správa ale aj stanovisko samotného spravodajcu sú pozitívne a že im za to treba poďakovať, ale zároveň vyjadriť aj také roztrpčenie. Roztrpčenie nad tým, ako sa dnes niektorí kolegovia z krajín, ktoré samé majú problémy s nelegálnou imigráciou, ktoré samé majú problémy s korupciou, pozerajú na Rumunsko a Bulharsko. Bulharsko a Rumunsko sú plnohodnotnými členskými štátmi Európskej únie a náš prístup k nim musí byť rovnaký ako k ostatným členským štátom Európskej únie.
<P>
Takže ak budete posudzovať pristúpenie Bulharska a Rumunska, ak budeme o tom zajtra hlasovať, bola by som veľmi rada, keby ste sa na to pozerali tak, ako by ste sa pozerali na svoje vlastné krajiny.
<SPEAKER ID="324" NAME="Stanimir Ilčev" AFFILIATION="ALDE">
(BG) Počas tohto zasadania uzatvárame naše hodnotenie pripravenosti Bulharska a Rumunska pristúpiť k schengenskému priestoru. Úspešne to dosiahneme, pretože správa pána Coelha je úspešná. Vo všeobecnosti sa predpokladá, že hodnotenie Parlamentu sa zhoduje s kladným stanoviskom Výboru pre občianske slobody, spravodlivosť a vnútorné veci a že občania obidvoch krajín, Bulharska a Rumunsku, majú pocit, že ich inštitúcie urobili, čo mali, a že na ceste do Schengenu už svieti zelená.
<P>
Diskusie boli zdĺhavé, ale dobrou správou je to, že sme nepripustili pokusy o ad hoc zmeny kritérií členstva v Schengene. Ťažké časy sa, samozrejme, neskončili. Vlády obidvoch krajín musia teraz vysvetliť všetky dôvody ľuďom, ktorí sú skeptickí a ktorí sa priamo pred našimi očami zmenili z bývalých spojencov podporujúcich integráciu Bulharska a Rumunska na podnecovateľov vyčkávacej hry.
<P>
Čo je za týmito dôvodmi? Objektívny strach alebo predsudky, situačná opatrnosť alebo sklamanie? Dúfam, že ministri vnútra a spravodlivosti budú voči sebe aspoň takí úprimní, akí sme boli my počas vypracovávania správy pána Coelha.
<SPEAKER ID="325" NAME="Paweł Robert Kowal" AFFILIATION="ECR">
(PL) Mám dojem, že počas posledných diskusií v Európskom parlamente sme čoraz viac rozmýšľali nad našou ochranou pozdĺž hranice Limes romanus, ktorá sa niekedy zhoduje s vonkajšou hranicou Európskej únie, ale niekedy chceme vybudovať a brániť hranice v rámci Európskej únie.
<P>
Chcem rázne a dôrazne povedať: dnes neexistujú žiadne podstatné dôvody na odloženie pristúpenia Bulharska a Rumunska k schengenskému priestoru. Mali by sme sa postaviť proti všetkým pokusom o obmedzenie stykov medzi občanmi a mali by sme sa postaviť proti všetkým pokusom o obmedzenie slobody cestovania a snáh o aktivitu v Európskej únii. Diskusia, ktorú počúvam, ukazuje, ako veľmi je v súčasnosti Európska únia rozdelená. Ľudia, ktorí dnes predkladajú umelé argumenty proti pristúpeniu Bulharska a Rumunska k schengenskému priestoru, budú mať na svedomí zodpovednosť za zničenie politického projektu, ktorým je Európska únia, a tejto zodpovednosti už nikdy neuniknú.
<SPEAKER ID="326" NAME="Gerard Batten" AFFILIATION="EFD">
Je nepochybne zvláštne, že ako sa schengenský priestor vo svojich kľúčových krajinách postupne rozkladá, sú tu plány na jeho rozšírenie o Bulharsko a Rumunsko. V Rumunsku a Bulharsku je viac ako 900 000 Cigánov, z ktorých mnohí by chceli migrovať. Keď budú môcť v rámci schengenského priestoru voľne cestovať, mnohí z nich si určite nájdu cestu do Británie, aby využili naše štedré dávky a systém sociálnych bytov, ako urobili mnohí pred nimi.
<P>
Možno by sa niektorí iniciatívni britskí občania radi stretli s Rómami pri ich príchode do miest Calais a Heathrow a dali im adresy a mapy, aby sa Rómovia mohli dostať k domovom nášho premiéra, jeho vládnych kolegov a všetkých poslancov, ktorí sú za členstvo v EÚ. Až keď si Rómovia postavia obytné prívesy na trávniky pred domy našej vzdialenej politickej triedy, potom možno zmenia názory na výhody členstva v EÚ.
<SPEAKER ID="327" NAME="Philip Claeys" AFFILIATION="NI">
(NL) Obávam sa, že Európsky parlament opäť ukáže svoju najnaivnejšiu stránku, keď schváli pristúpenie Bulharska a Rumunska k schengenskému priestoru. V každom prípade je jasné, že viacero členských štátov bude proti. Majú na to dobré dôvody.
<P>
V poslednej správe Europolu o organizovanom zločine je uvedené, že zločinecké skupiny z Albánska, Turecka a bývalého Sovietskeho zväzu využijú príležitosti, ktoré prinesie pristúpenie Rumunska a Bulharska k schengenskému priestoru. Správa, ktorú som spomenul, sa zmieňuje aj o liberalizácii vízového režimu pre balkánske štáty, ktorá bola takisto nerozumným krokom.
<P>
Máme problém nelegálneho prisťahovalectva cez Turecko, ktorý sa pristúpením Bulharska k schengenskému priestoru znásobí. Aké záruky dáva Komisia na to, že tento problém sa bude efektívne riešiť? Nedáva vôbec žiadne. Aké kroky podniká, aby zabránila ďalším problémom v súvislosti s rómskymi cigánmi a nepríjemnosťami a kriminalitou, ktoré sú s nimi spojené? Nepodniká vôbec žiadne.
<P>
Aká je situácia, pokiaľ ide o súdnu reformu a protikorupčné opatrenia, ktoré sú stále potrebné? Občania Rumunska a Bulharska, ktorí cestujú do krajín Schengenu s dobrými úmyslami, určite - a o tom som presvedčený - pochopia, že nepríjemnosť v podobe hraničných kontrol vyváži potreba chrániť všetkých ostatných Európanov pred organizovaným zločinom a masovým nelegálnym prisťahovalectvom.
<SPEAKER ID="328" NAME="Marian-Jean Marinescu" AFFILIATION="PPE">
(RO) Pristúpenie Rumunska k schengenskému priestoru je projekt, do ktorého bolo vložené veľké finančné, inštitucionálne a ľudské úsilie, pretože to je jeden z najdôležitejších politických cieľov Rumunska. Rumunsko doň investovalo vyše miliardy EUR a výsledky boli vo všetkých hodnotiacich správach naozaj kladné. Boli splnené všetky podmienky schengenského acquis.
<P>
Rumunsko spravuje jednu z najdlhších vonkajších hraníc Európskej únie, čoho výsledkom je to, že vypracovalo najmodernejší, integrovaný bezpečnostný systém, ktorý je v súlade s normami stanovenými schengenským acquis. Rumunsko a agentúra Frontex posilnili svoje partnerstvo. V operáciách agentúry Frontex, ktoré boli realizované v Grécku, bolo Rumunsko po Nemecku druhým najväčším prispievateľom vybavenia a ľudských zdrojov. Pre prípad obrovského prílivu prisťahovalcov na hraniciach boli v partnerskej spolupráci s podobnými inštitúciami v iných členských štátoch Nemecku a Holandsku zavedené špecializované prisťahovalecké a azylové mechanizmy. Pokiaľ ide o snahy bojovať proti nelegálnemu obchodovaniu, používame všetky moderné metódy na vyšetrovanie a zhromažďovanie informácií. V Európe bola vyvinutá jedinečná aplikácia, ktorá umožňuje spracovanie údajov v obidvoch systémoch SIS I a SIS II. Systém námorného hraničného dozoru bol predstavený ako model osvedčených postupov. Orgány zároveň venovali osobitnú pozornosť boju proti korupcii. Neustála spolupráca ako súčasť špeciálneho mechanizmu zriadeného Európskou komisiou priniesla výsledky, ktoré ukazujú, že Rumunsko má požadovanú inštitucionálnu kapacitu a politickú vôľu, ktoré sú potrebné na dosiahnutie cieľov v oblasti spravodlivosti.
<P>
Myslím si, že pristúpenie k schengenskému priestoru nie je darom ponúkaným Rumunsku, ale skôr uznaním jeho zásluh a úsilia, a bude predstavovať jasný prínos k bezpečnosti vonkajších hraníc EÚ. Pán Coelho, ďakujem vám a blahoželám k spôsobu, akým ste zvládli tento spis.
<SPEAKER ID="329" NAME="Tanja Fajon" AFFILIATION="S&amp;D">
(SL) Bulharsko a Rumunsko splnili stanovené podmienky a pristupujú k schengenskému priestoru na základe svojich zásluh. Nemôžeme pripustiť, aby politické argumenty rozšírenie odsunuli. Veľmi ma znepokojuje populistická a nacionalistická rétorika extrémnej pravice, ktorá veľmi nebezpečným spôsobom vedie Úniu k neznášanlivosti, rasizmu, diskriminácii a bezohľadnému zatváraniu dvier.
<P>
Každým rozšírením schengenského priestoru rozširujeme priestor slobody, bezpečnosti a spravodlivosti a som presvedčená o tom, že podobne ako v minulosti čas ukáže možnosti hospodárskeho a ďalšieho rozvoja. Je neprijateľné, že niektoré členské štáty Únie dnes požadujú obnovenie vnútorných hraníc. Mobilita európskych občanov v rámci Únie, sloboda cestovania je jednou z kľúčových európskych slobôd a akékoľvek obmedzenie by podrylo najkonkrétnejšiu výhodu, ktorú naši občania získali z užšej európskej integrácie.
<P>
Rozšírením schengenského priestoru o Bulharsko a Rumunsko dokážeme, že myšlienka integrácie je živá a v poriadku, že Európa napreduje a že krajiny, ktoré klopú na jej dvere, majú v EÚ jasnú budúcnosť vrátane krajín západného Balkánu.
<SPEAKER ID="330" NAME="David Campbell Bannerman" AFFILIATION="ECR">
Tento týždeň som tu síce zmenil svoje miesto smerom k Európskym konzervatívcom a reformistom, ale svoj pohľad na Európsku úniu som nezmenil. Keď príde na Schengen, názor skupiny ECR je taký, že je zvyčajne vecou členov schengenského priestoru, aby rozhodli, samozrejme, vrátane Švajčiarska, ktoré je v Schengene, ale nie v Európskej únii. Ale skutočnosti, že Francúzsko zatvorilo hranice pred talianskymi vlakmi a že Dánsko žiada vylepšiť Schengen, ukazujú, že Schengen je v kríze.
<P>
Pragmatizmus hovorí, že dôsledky pristúpenia Bulharska a Rumunska sú obrovské a presahujú schengenský priestor. Deravá hranica bude znamenať, že mnoho nelegálnych prisťahovalcov, ktorí smerujú do Spojeného kráľovstva, sa napríklad bez problémov dostane do Calais, a Bulharsko nesplnilo svoje záväzky týkajúce sa organizovaného zločinu. Aby som to zhrnul, tento návrh zachádza jednoducho o jednu hranicu ďalej.
<SPEAKER ID="331" NAME="Mara Bizzotto" AFFILIATION="EFD">
(IT) Hoci Európa predstiera, že si to nevšimla, správa Europolu 2011 o organizovanom zločine potvrdzuje, že vstupom Rumunska a Bulharska do schengenského priestoru budú môcť silné zločinecké organizácie z Turecka, Ruska a Albánska rozšíriť svoju činnosť na celú Európu.
<P>
Ďalej, citujem: "Nelegálne prisťahovalectvo z Turecka sa rozšíri na pobrežia Bulharska a obchodovanie s drogami a ľuďmi, ktoré vykonávajú turecké a albánske zločinecké skupiny, vzrastie." Navyše, v súvislosti s obchodovaním, "vstup Rumunska a Bulharska do schengenského priestoru by mohol bulharským zločineckým skupinám a rómskym spoločenstvám poskytnúť nové príležitosti na zvýšenie ich už teraz významného obchodovania so zvyškom Európy". V konečnom dôsledku, zvýšené nelegálne prisťahovalectvo z Turecka a väčšie obchodovanie s drogami a ľuďmi znamená menšiu bezpečnosť pre európskych občanov.
<P>
Európa chce organizovanému zločinu urobiť obrovskú láskavosť. Strana Lega Nord je a vždy bude proti takýmto nesprávnym rozhodnutiam. Všetci, ktorí budú zajtra hlasovať za túto správu, budú zodpovední za to, že hlasovali za otvorenie diaľnice, po ktorej sa organizovaný zločin dostane priamo do srdca Európy.
<SPEAKER ID="332" NAME="Kinga Gál" AFFILIATION="PPE">
(HU) Som rada, že zajtrajším hlasovaním o správe pána Coelha dá Európsky parlament jasný signál, že uznáva pripravenosť Rumunska a Bulharska a podporuje pristúpenie týchto dvoch krajín k jednému z najdôležitejších acquis Európskej únie, k schengenskému priestoru. Toto acquis znamená pre krajiny východnej a strednej Európy mnoho aj z historických dôvodov, pretože poskytuje možnosť cestovať slobodne, bez bariér.
<P>
Najdôležitejším posolstvom našej dnešnej rozpravy pre členské štáty musí byť, že Rumunsko a Bulharsko spĺňajú rovnaké prístupové kritériá, aké Európska únia očakávala od krajín, ktoré pristúpili doteraz.
<P>
Je potrebné zdôrazniť, že Rumunsku a Bulharsku nemôžeme uložiť viac požiadaviek ako v prípade predchádzajúceho schengenského pristúpenia. Členské štáty by nemali využívať inštitúciu dvojakého metra, pretože to narúša samotnú podstatu, na základe ktorej je postavené schengenské acquis: inštitúciu vzájomnej dôvery. Práve vývoj posledných mesiacov dokazuje, že najdôležitejšie acquis Európy potrebuje ochranu a podporu. Chcela by som tiež zdôrazniť, že za žiadnych okolností by sme tu nemali spájať dve veci, teda spájať pristúpenie k Schengenu týchto dvoch členských štátov so záležitosťou dohľadu nad schengenským overovacím mechanizmom. Tá druhá záležitosť je veľmi potrebná, ale tieto dve veci sa teraz nemôžu spájať.
<P>
A na záver mi dovoľte zablahoželať pánovi Coelhovi, ktorý správu vypracoval a ktorého konštruktívna a dôsledná práca bola v tejto veci naozaj dôležitá. Chcela by som tiež poďakovať maďarskému predsedníctvu za jeho odhodlanie a konkrétne kroky, ktoré prijalo na umožnenie čo najskoršieho pristúpenia týchto dvoch členských štátov.
<SPEAKER ID="333" NAME="Anna Hedh" AFFILIATION="S&amp;D">
(SV) Zajtra budeme hlasovať o tom, či dovolíme Bulharsku a Rumunsku pristúpiť k schengenskému priestoru. Pre mňa ako sociálnu demokratku je úplne samozrejmé, že všetkým členským štátom EÚ, ktoré spĺňajú prísne požiadavky na spoluprácu, by malo byť pristúpenie umožnené. Samozrejme, je dôležité, aby sme stanovili prísne požiadavky na pristúpenie k Schengenu, ale pre všetkých musia platiť rovnaké objektívne kritériá. Všetko ostatné je politické pokrytectvo.
<P>
Keď sa už všetci odborníci domnievajú, že Rumunsko a Bulharsko spĺňajú požiadavky, je, myslím, jasné, že by im pristúpenie malo byť umožnené. Zaznelo tu dnes večer niekoľko námietok týkajúcich sa korupcie v obidvoch krajinách, ale proti tomu sa nedá bojovať cez schengenský systém. Pani komisárka Malmströmová len nedávno predstavila balík na boj proti korupcii, ktorý môžeme použiť ako základ pre ďalšiu prácu. Je to záležitosť celej Európskej únie, nielen Rumunska a Bulharska. Podobne boj proti organizovanému zločinu si vyžaduje viac spolupráce a nie viac zavretých dverí.
<P>
(potlesk)
<SPEAKER ID="334" NAME="Salvatore Iacolino" AFFILIATION="PPE">
(IT) Schengen je určite klenotom civilizácie najvyššej hodnoty.
<P>
Dnes musíme privítať dôležitý výsledok, ktorým je skutočnosť, že občanov Bulharska a Rumunska pokladáme za takých ľudí, ktorí môžu ťažiť z tohto významného nástroja. Schengenský priestor by sa mal preto skonsolidovať a ďalej posilniť. Ak by mal existovať konkrétny dôkaz európskej civilizácie, tu je: právo na európske občianstvo sa konkrétne prejavuje práve v rámci schengenského priestoru.
<P>
Schengenské acquis je preto základným nástrojom legálneho hospodárstva a som presvedčený, že Rada si 24. júna tohto roka zoberie na zváženie dôležité body z toho, čo má byť posilnením dôvery a spolupráce medzi členskými štátmi.
<P>
Samozrejme, hodnotiace mechanizmy sa musia rozvinúť z medzivládnych systémov na systémy Únie, ako nedávno oznámila pani Malmströmová, rovnako ako riadenie Schengenu prináša intenzívnejšiu spoluprácu, dynamické posilnenie a tiež modernizáciu, transparentnosť a dialóg.
<P>
Bulharsko a Rumunsko splnili požiadavky a blahoželám pánovi Coelhovi k tomu, že vo svojej vyváženej správe, ktorú prijal Výbor pre občianske slobody, spravodlivosť a vnútorné veci, spojil slobodu pohybu s bezpečnosťou občanov.
<SPEAKER ID="335" NAME="Iliana Malinovová Jotovová" AFFILIATION="S&amp;D">
(BG) Pracovná skupina pre schengenské hodnotenie opísala bulharskú hranicu dlhú tisíc tristo kilometrov ako bezpečnú vonkajšiu hranicu Európskej únie, na čom pracovalo viacero bulharských vlád. Výbor pre občianske slobody, spravodlivosť a vnútorné veci odporúča, aby Rada schválila pristúpenie týchto dvoch krajín k schengenskému priestoru. Chcela by som poďakovať všetkým kolegom poslancom za profesionálnu prácu, ktorú vykonali.
<P>
Niektoré členské štáty ukladajú nové politické kritériá, ktoré odďaľujú schengenský proces. Pristúpenie Bulharska a Rumunska bolo dokonca opísané ako hazardovanie s bezpečnosťou európskych občanov v súvislosti so zločinnosťou a korupciou.
<P>
Výsledky v tejto oblasti nie sú vôbec pôsobivé. Preto však existujú kritériá zahraničnej politiky a prípadné odstúpenie bulharských ministrov. Tieto otázky sú predmetom iných hodnotení, ako napríklad mechanizmu Európskej komisie spolupráce a overovania. Chcem uvítať aj návrhy pani komisárky Malmströmovej, ktoré včera predložila v súvislosti s balíkom protikorupčných opatrení.
<P>
Bulharsko a Rumunsko však teraz nemôžu byť pre nevyriešené problémy týkajúce sa bezpečnosti v Európe obetnými baránkami: vlna utečencov z Afriky, blížiace sa voľby v niektorých členských štátoch, populistické reči a sklamania spôsobené finančnou a hospodárskou krízou. Nikto dnes nemá záujem o dvojkoľajovú Európu. Preto vás vyzývam, aby ste podporili správu pána Coelha a naliehali na Radu, aby prijala pozitívne rozhodnutie.
<SPEAKER ID="336" NAME="Véronique Mathieu" AFFILIATION="PPE">
(FR) Najprv by som chcela zablahoželať nášmu kolegovi Carlosovi Coelhovi, ktorý na tejto správe vykonal skvelú prácu, a všetci vieme, že bola zložitá.
<P>
Bulharsko a Rumunsko veľmi veľa pracovali na úspešnom posilnení svojich hraničných kontrol. Najnovšie hodnotenia sú veľmi jasné vo všetkých oblastiach, od policajnej a súdnej spolupráce až po ochranu údajov a politiky v oblasti vízového režimu a vzdušné, morské a pozemné kontroly. Boli splnené všetky technické podmienky. Môžeme to prijať ako preukázaný fakt. Bulharsko a Rumunsko sú v súčasnosti schopné zaviesť schengenské acquis, pokiaľ ide o ich technické schopnosti a ľudské zdroje.
<P>
Hoci nám teraz nič nebráni rozšíriť schengenský priestor, stojí za to všímať si odporúčania pre tieto dve krajiny. Dúfam, že tieto odporúčania budú prísne monitorované, najmä pokiaľ ide o hranice medzi Bulharskom, Gréckom a Tureckom, pretože, ako viete, vzájomná dôvera medzi schengenskými štátmi ráta s tým, že krajiny budú v plnej miere dodržiavať obojstranné záväzky. Ak si niektorá zo strán nebude plniť záväzky, naruší to uzavretý kruh a celý systém sa zrúti.
<P>
Úprimne dúfam, že Rada dosiahne dohodu, aby sa tieto dve krajiny mohli stať súčasťou privilegovanej skupiny schengenských štátov. Všetci v tomto Parlamente sme si vedomí dôsledkov, aké majú takéto rozhodnutia na dotknutých občanov. Ešte raz poviem, že pán Coelho vykonal na tejto správe výbornú prácu.
<SPEAKER ID="337" NAME="Vasilica Viorica Dăncilă" AFFILIATION="S&amp;D">
(RO) Myslím si, že štáty, ktoré vyjadrili výhrady k pristúpeniu Rumunska a Bulharska k schengenskému priestoru, nesmú zabudnúť na to, že tento postup je právnym záväzkom stanoveným v dohode o pristúpení k Európskej únii pre Rumunsko a Bulharsko, ktorý podpísaním tejto dohody všetky tieto krajiny prijali.
<P>
Krajiny Európskej únie si však zároveň musia byť vedomé toho, že je v ich záujme, aby sa Rumunsko a Bulharsko pripojili k Schengenu, pretože tak budú môcť prispieť k bezpečnosti všetkých členských štátov a rozšíriť schengenský priestor, ktorý má posilniť integračný proces v rámci Európskej únie a spoločný priestor slobody, bezpečnosti a spravodlivosti.
<P>
Uznanie misií Európskej únie, ktoré hodnotili bezproblémovú prevádzku Schengenského informačného systému (SIS) a pripojenie Rumunska a Bulharska k SIS, ktorý funguje na najvyššej bezpečnostnej úrovni, predstavuje v tomto zmysle silný argument. Toto pripojenie umožní krajinám Únie prístup k online údajom o čiernych pasažieroch, ktorí sa pokúšajú dostať do Európy, a zaistí účinnejšiu kontrolu na vonkajších hraniciach Európskej únie.
<SPEAKER ID="338" NAME="Hubert Pirker" AFFILIATION="PPE">
(DE) Dobre vieme, že obidve tieto krajiny - Rumunsko a Bulharsko - urobili veľké investície, aby zabezpečili vonkajšie hranice Európskej únie. Spĺňajú schengenské normy. Objektívne skúmania prišli všetky k rovnakému záveru, a to, že boli splnené podmienky na pristúpenie k schengenskému priestoru. Náš spravodajca skontroloval situáciu aj na mieste. Vykonal objektívne hodnotenie a došiel k rovnakému záveru. Z tohto dôvodu nebudeme hlasovať len za túto správu, ale aj za udelenie nášho súhlasu s pristúpením týchto dvoch krajín k schengenskému priestoru.
<P>
Schengenský priestor je však aj priestorom dôvery. Znamená to, že nie všetko sa dokončí jedným, jednorazovým úkonom, ale že dôvera sa musí budovať dlhodobo; investície do bezpečnosti musia byť zaistené v dlhodobom časovom meradle. Chcel by som poukázať na to, že to isté platí pre všetky štáty, nielen pre Rumunsko a Bulharsko. Dúfam, že táto dôvera bude dlhodobo zabezpečená, aby sme boli schopní zachovať slobodu cestovania, túto slobodu pohybu v rámci Európskej únie, ktorá je z dlhodobého hľadiska najvýznamnejším verejným blahom.
<P>
Znepokojuje ma niečo, čo som dnes počul, hoci to nemôžem overiť, a to, že mzdy policajtov v Rumunsku sa majú približne o tretinu znížiť. Všetci vieme, že dobre platení policajti sú predpokladom nepodplatnosti, váženej práce polície. Preto dúfam, že moje informácie sú nepresné a že polícia, ktorá vykonáva službu v záujme týchto krajín a v záujme bezpečnosti celej Európskej únie, bude aj v budúcnosti naďalej dobre platená, aby sa nenechala ľahko podplatiť.
<SPEAKER ID="339" NAME="Antigoni Papadopoulou" AFFILIATION="S&amp;D">
(EL) Podľa správy pána Coelha sú Rumunsko a Bulharsko na základe hodnotiacich správ dostatočne pripravené na uplatňovanie ustanovení schengenského acquis na svojich pozemných, morských a vzdušných hraniciach. Spĺňajú základné podmienky a rovnaké kritériá na plnú integráciu do schengenského priestoru ako ostatné členské štáty. Podporovaním plnej integrácie týchto krajín preukazujeme solidaritu Spoločenstva a podporujeme európsku myšlienku a základné právo na slobodu pohybu občanov v rámci Európskej únie, čím vytvárame silnejšiu Európu.
<P>
Pokiaľ ide o obavy prednesené v správe, týkajúce sa rastúceho tlaku prisťahovalcov v citlivých oblastiach Bulharska, Turecka a Grécka, tie sú v súčasnosti úlohami pre Európsku úniu a členské štáty, ktoré musia nájsť globálne, celoeurópske riešenia na účinné posilnenie svojich vonkajších hraníc, posilniť agentúru Frontex s cieľom preukázať solidaritu Spoločenstva a podporiť členské štáty na juhu Európy, kam prisťahovalci prichádzajú. Aktuálny dialóg o aktualizácii Schengenskej dohody musí tieto úlohy zohľadniť.
<SPEAKER ID="340" NAME="Ivailo Kalfin" AFFILIATION="S&amp;D">
(BG) Zapojenie sa do schengenského priestoru znamená prevziať zodpovednosť. Bulharsko a Rumunsko musia byť prijaté, aby mohli prevziať svoj diel zodpovednosti za ochranu hraníc Európy, a to spoločne s ostatnými členskými štátmi.
<P>
Viem, že Schengen je v súčasnosti v mnohých členských štátoch citlivou témou a vyvoláva mnohé verejné diskusie. V posledných mesiacoch nadobudol prílivom emigrantov zo severnej Afriky nový význam. Dokonca aj pre staré a veľké členské štáty je v skutočnosti ťažké vyrovnať sa s tokom emigrantov.
<P>
Tieto problémy sa však neprijatím Bulharska a Rumunska nevyriešia. Práve naopak. Správnou odpoveďou by malo byť posilniť zásady solidarity, pokiaľ ide o politiku v oblasti emigrácie, a prinútiť všetky členské štáty, aby sa zaviazali k jej uplatňovaniu. Nielenže musíme poskytnúť možnosť, ale od Bulharska a Rumunska musíme aj požadovať, aby prevzali zodpovednosť a plnili si povinnosti na vonkajších hraniciach Európskej únie.
<P>
Pani komisárka Malmströmová spomenula dôveru. To je podstata veci. Vlády obidvoch krajín musia dostať možnosť reagovať na túto výzvu a dokázať, že vedia úspešne strážiť hranice Európy.
<SPEAKER ID="341" NAME="Rovana Plumb" AFFILIATION="S&amp;D">
Pred mesiacom som išla do Bruselu autom a na maďarskej hranici som videla obrovský rad kamiónov. Spomínam si, že som ich napočítala 87. Boli z Nemecka, Talianska, Dánska a Maďarska, naložené tovarom, na ktorý ľudia čakali. Zdržal ich postup, ktorý sa už vo zvyšku Európskej únie nepoužíva.
<P>
Chcela by som zdôrazniť význam pristúpenia Rumunska a Bulharska k tomuto dôležitému priestoru. Je to dôležité pre záujmy celej Európy, keďže musíme obnoviť dôveru našich európskych občanov v Európsku úniu a jej inštitúcie. Pani komisárka, vy ste povedali, že Schengen je dôležitým darom pre všetkých európskych občanov, ale je dôležitým nástrojom aj pre viac a nie menej Európy.
<P>
Som pevne presvedčená, že Európsky parlament zajtra túto správu prijme a že Rada bude podľa toho čím skôr konať.
<P>
(potlesk)
<SPEAKER ID="342" NAME="Csaba Sógor" AFFILIATION="PPE">
(HU) Správa pána Coelha skonštatovala, že Rumunsko a Bulharsko dokázali, že sú riadne pripravené na náležité uplatňovanie ustanovení schengenského acquis. Dátum ich pristúpenia k schengenskému priestoru je však stále neistý, pretože niektoré členské štáty sa domnievajú, že napriek opakovaným hodnoteniam zo strany viacerých inštitúcií Európskej únie by mohlo ich pristúpenie spôsobiť problémy v schengenskom systéme. Hoci uznávam, že Rumunsko má nedostatky vo svojom súdnom systéme, chcel by som svojich kolegov poslancov a Radu upozorniť na skutočnosť, že rozhodnutie, ktoré prijímajú, priamo ovplyvní každodenný život 30 miliónov občanov EÚ. Zrušenie kontrol na vnútorných hraniciach je obrovským úspechom európskej integrácie. Rumunskí a bulharskí občania právom očakávajú, že zo schengenského acquis budú môcť mať rovnaké výhody ako plnoprávni európski občania. Som presvedčený, že celá Európa by bola silnejšia, ak by Bulharsko a Rumunsko tento rok pristúpili k schengenskému priestoru.
<SPEAKER ID="343" NAME="Katarína Neveďalová" AFFILIATION="S&amp;D">
(SK) Ja tu dnes stojím preto, aby som jednoznačne podporila vstup Rumunska a Bulharska do Schengenského priestoru.
<P>
Myslím si, že správa pána Coelha veľmi dokazuje tento názor, že tieto dve krajiny sú plne pripravené a splnili všetky podmienky. Bulharsko a Rumunsko sú členskými krajinami Európskej únie 4 roky, pre niektorých mojich kolegov, ak si to náhodou nevšimli, a niektoré ich otázky a ich rasistické poznámky ohľadne týchto krajín ma naozaj ako občana Európskej únie veľmi mrzia, pretože ak hovoríme o nezákonných prisťahovalcoch z týchto krajín, ktorí náhodou môžu nejakým spôsobom narušiť naše územia, tak hovoríme vlastne o členoch a občanoch Európskej únie, takže tam žiadni nezákonní prisťahovalci určite nie sú.
<P>
Myslím si, že kto splní podmienky, mal by dostať možnosť stať sa členom Schengenského priestoru a toto je základný princíp rovnosti, na ktorom stojí Európska únia, a kto ho spochybňuje, spochybňuje základné princípy Európskej únie.
<SPEAKER ID="344" NAME="Filiz Chakaevová Chiusmenovová" AFFILIATION="ALDE">
(BG) Po pristúpení Bulharska k Európskej únii je prijatie do schengenského priestoru ďalšou dychtivo očakávanou udalosťou. Čakáme na spravodlivosť.
<P>
Po tom, čo Bulharsko a Rumunsko vynaložili veľké úsilie a obdivuhodne zvládli schengenské technické kritériá, odloženie prijatia obidvoch krajín by bolo v rozpore s pravidlami stanovenými v Európskej únii. Podmienky stanovené v Únii sú pre všetkých rovnaké. Rovnaké kritériá, aké platili pre ostatné členské štáty, musia platiť pre naše krajiny. Inak to je diskriminácia.
<P>
Problémy s korupciou sa vyskytujú v mnohých členských štátoch. Európa proti tomu musí bojovať ako celok, keďže štyria z piatich európskych občanov považujú korupciu za zásadný problém vo svojej krajine. Európa má problémy s rastúcim množstvom emigrantov. Musíme nájsť spoločné riešenia týchto problémov, zároveň však musíme konať v súlade s našimi hodnotami a presadzovať naše zásady.
<SPEAKER ID="345" NAME="Lena Kolarska-Bobińska" AFFILIATION="PPE">
(PL) V Európskej únii sa veľa rozpráva o kríze. Doteraz sme hovorili najmä o hospodárskej kríze. Teraz, keď ľudia vidia, čo sa deje so schengenským priestorom, hovoria, že ohrozené je nielen hospodárstvo, ale aj základné práva občanov. Preto si myslím, že po udalostiach súvisiacich so schengenským priestorom v Taliansku, Francúzsku a neskôr v Dánsku musíme vyslať veľmi jasný signál, ktorý vyjadrí, že nie, schengenský priestor nie je ohrozený, nechceme, aby sa pozastavil, chceme, aby sa posilnil a zväčšil, a že veľmi chceme, aby Európa bola otvorená.
<P>
Musíme ukázať, že vieme, ako prekonať krízy. Chcela by som poďakovať pani komisárke za to, že keď Dánsko chcelo zaviesť hraničné kontroly, veľmi rýchlo bolo vydané oznámenie o spoločnej azylovej a prisťahovaleckej politike. Teraz však musíme podniknúť ďalší krok. Nejde len o hlasovanie o povolení vstupu Rumunska a Bulharska do schengenského priestoru. Ide o to, urobiť to čo najrýchlejšie.
<SPEAKER ID="346" NAME="Ioan Mircea Paşcu" AFFILIATION="S&amp;D">
V súčasnosti sa schengenské ustanovenia dostávajú pod veľký tlak. Na jednej strane, s ohľadom na súčasnú vlnu prisťahovalcov zo severnej Afriky, kde EÚ podporuje demokratickú zmenu, niektoré štáty požiadali o dočasné pozastavenie týchto ustanovení, v čom sa im aj vyhovelo. Na druhej strane, iné štáty sa rozhodli z dôvodov, ktoré zrejme odrážajú ich úzkoprsé záujmy voči uchádzačom, využiť skutočnosť, že Rumunsko a Bulharsko ešte nie sú súčasťou tohto priestoru, a opäť sa snažia držať ich mimo.
<P>
Následne boli na úkor týchto dvoch hráčov uprostred hry zmenené jej pravidlá. Ja osobne podporujem pozitívne závery správy a chválim za ne autora, ale hoci rozumiem politickým dôvodom pre zmenu a doplnenie odporúčania - základom politiky je predsa kompromis -, nemôžem ignorovať skutočnosť, že nová navrhnutá podmienečnosť umožňuje jej subjektívny výklad. Dúfam, že sa mýlim.
<SPEAKER ID="347" NAME="Cristian Silviu Buşoi" AFFILIATION="ALDE">
(RO) Správa, ktorú dnes máme pred nami, je objektívna a spravodlivá a zdôrazňuje, že Rumunsko a Bulharsko sú z technickej stránky plne pripravené na pristúpenie k schengenskému priestoru. Ako je uvedené v hodnotiacich dokumentoch, Rumunsko sa navyše v určitých ohľadoch môže použiť ako model osvedčených postupov.
<P>
Som pevne presvedčený o tom, že pristúpenie Rumunska a Bulharska k tomuto priestoru nebude mať negatívny dosah na bezpečnosť hraníc. Práve naopak. Zvýši to dôveru Európanov v schengenský priestor. Často sa hovorí o vzájomnej dôvere, spomínala sa aj v tejto rozprave. Ako však môžeme hovoriť o vzájomnej dôvere, keď niektoré členské štáty menia uprostred hry jej pravidlá, keď zavádzajú nové kritériá na pristúpenie k Schengenu?
<P>
Argumenty, ktoré sa v súčasnosti používajú proti pristúpeniu Rumunska a Bulharska k schengenskému priestoru, sa nikdy nebrali do úvahy, keď v minulosti pristupovali k Schengenu iné štáty. Jediné, čo Rumuni a Bulhari očakávajú, je spravodlivé zaobchádzanie vo vzťahu s ostatnými krajinami a objektívne hodnotenie založené na rovnakých kritériách. Parlament musí v tejto súvislosti vyslať Rade jasný odkaz a trvať na konkrétnom dátume pristúpenia.
<SPEAKER ID="348" NAME="Petru Constantin Luhan" AFFILIATION="PPE">
(RO) Chcel by som poďakovať pánovi spravodajcovi, ktorý v tomto prípade vypracoval mimoriadne dôležitú správu, ktorá však bola zároveň aj mimoriadne ťažká, pretože máme protikladné názory na túto záležitosť týkajúcu sa pristúpenia Rumunska a Bulharska k schengenskému priestoru.
<P>
Kolegovia poslanci, chcel by som poďakovať aj tým, ktorí si uvedomili, že Európska únia sa zväčšuje na základe hodnôt. V neposlednom rade predstavuje pristúpenie Bulharska a Rumunska k schengenskému priestoru prevzatie zodpovednosti, čo obidva štáty urobili v roku 2004, splniť podmienky, ktoré sa potom podľa hodnotiacich správ Európskej komisie ukázali ako splnené.
<P>
Dnes som sa opýtal poslanca EP z krajiny, ktorá má k nášmu pristúpeniu k schengenskému priestoru odlišný postoj, aký má dôvod byť proti. Zdá sa, že technické podmienky sú splnené, ale dôvodom je zrejme diskutabilná domáca politika. Takáto situácia je neprijateľná.
<SPEAKER ID="349" NAME="Nikolaos Salavrakos" AFFILIATION="EFD">
(EL) Myslím si, že vierohodnosť Európskej únie spočíva v jednotnom uplatňovaní pravidiel. Považujem za samozrejmé, že ak Rumunsko a Bulharsko splnia rovnaké pravidlá, aké splnili ostatné štáty, keď pristúpili k Schengenskej dohode, musí sa odsúhlasiť integrácia Rumunska a Bulharska do tejto dohody.
<P>
Vítam správu pána Coelha a jeho návrh týkajúci sa toho, že Bulharsko by malo prijať dodatočné opatrenia v podobe vypracovania osobitného akčného plánu s Gréckom a Tureckom, čo je potrebné na riešenie problému nelegálneho prisťahovalectva na grécko-bulharskej hranici. Zopakujem svoje neochvejné stanovisko, že je potrebné prehodnotiť nariadenie Dublin II a že prevádzka agentúry v Grécku by mala fungovať na trvalom základe.
<SPEAKER ID="350" NAME="Andreas Mölzer" AFFILIATION="NI">
(DE) Ako vieme, Schengenská dohoda nesmie podporovať masové prisťahovalectvo do sociálnych systémov a sloboda cestovania nesmie viesť k nárastu zločinu a nelegálneho prisťahovalectva. Boj proti organizovanému zločinu a zlepšenie ochrany hraníc musia mať v Európskej únii konečne vyššiu hodnotu.
<P>
Ak Taliansko a jeho bezpečnostný systém hraničnej polície údajne veľmi zaostáva za bežnou schengenskou normou, mali by sme sa obávať, že nové krajiny ako Rumunsko a Bulharsko by mohli tiež čoskoro poľaviť vo svojich snahách.
<P>
Unáhlené pristúpenie týchto krajín k Schengenu by sa preto malo zamietnuť, pretože najväčšie výhody by z toho mohol mať organizovaný zločin z východnej Európy, a dokonca aj z oblasti Kaukazu. Myslím si, že Dánsko sa v boji proti azylovým problémom stalo priekopníkom pre celoeurópske pravidlá. Pravdepodobne preto reagovala Komisia tak prudko na ohlásenie silnejších hraničných kontrol zameraných na boj proti nárastu kriminality. Mali by sme jasne vyjadriť, že hoci Schengen požaduje otvorené vnútorné hranice, platí to len pre prípad, keď sú vonkajšie hranice naozaj bezpečné.
<SPEAKER ID="351" NAME="Wim van de Camp" AFFILIATION="PPE">
(NL) Každý, kto túto záležitosť sleduje, vie, že prijatie Bulharska a Rumunska do schengenského priestoru je v Holandsku neobyčajne ťažkou otázkou. Máme však aj európsku zodpovednosť. S ohľadom na to by som chcel pani komisárke položiť jednu otázku: ako sa zlučuje presadzovanie schengenských kritérií so všeobecnou kontrolou v rámci korupčnej politiky? Len nedávno sme počuli o kontrole na hraniciach medzi Bulharskom a Ukrajinou, kde boli príslušníci pohraničnej stráže podplatení, aby cez vonkajšie hranice Európskej únie pustili ľudí, ktorí tu nemajú čo hľadať.
<P>
Mám druhú otázku, ktorú položil aj pán Pirker, a to, čo znamená podstatné zníženie stavu polície v Rumunsku pre presadzovanie schengenských kritérií? S odbormi sa o tom vôbec nediskutovalo. Aká je súčasná situácia?
<SPEAKER ID="352" NAME="Monika Smolková" AFFILIATION="S&amp;D">
(SK) Bulharská republika a Rumunsko za 3 roky urobili všetky potrebné opatrenia, aby mohli byť súčasťou Schengenského priestoru. Kritéria a opatrenia pre zabezpečenie vonkajších hraníc nie sú jednoduché. Obidva štáty to zvládli a oprávnene majú byť členmi spoločného Schengenského priestoru, a to bez ohľadu na to, že v súčasnosti Európa čelí prívalu migrantov z Afriky.
<P>
Dôležité je, že hodnotiaci výbor, ktorého členovia osobne navštívili obidva štáty, konštatovali, že Rumunsko aj Bulharsko spĺňajú Schengenské požiadavky.
<P>
Som presvedčená, že poslanci Európskeho parlamentu predmetnú správu schvália a následne bude aj Radou jednoznačne prijatá. Prajem občanom Rumunska a Bulharskej republiky, aby zažili to nadšenie, aké som zažila aj ja osobne pri pílení hraničnej závory 22. 12. 2007, keď Slovensko sa stalo súčasťou Schengenu.
<SPEAKER ID="353" NAME="Anneli Jäätteenmäki" AFFILIATION="ALDE">
(FI) Rozšírenie schengenského priestoru znamená splnenie noriem, ale ide v ňom aj o dôveru. Žiadosti Bulharska a Rumunska prišli v zaujímavom čase, keď EÚ začala spochybňovať zásadu voľného pohybu.
<P>
Predtým sa, samozrejme, vykonávali kontroly na vnútorných hraniciach, ale ich dôvodom v tom čase bolo usporiadanie určitých podujatí, ako napríklad športových podujatí, majstrovstiev Európy vo futbale, majstrovstiev sveta alebo určitých vrcholových samitov. Teraz vykonáva príliš mnoho schengenských krajín policajné kontroly v rámci vnútroštátnych právnych predpisov, napríklad v súvislosti s letmi v rámci schengenského priestoru.
<P>
Teraz sa však diskusia zmenila. Teraz by sa však kontroly nemali vykonávať z dôvodu osobitných podujatí, ale pre fenomén. Je to citlivá otázka, keďže spochybňuje myšlienku voľného pohybu a...
<P>
(Predsedajúci prerušil rečníčku.)
<SPEAKER ID="354" NAME="Mariya Nedelcheva" AFFILIATION="PPE">
(BG) Blahoželám pánovi Coelhovi k jeho vyváženej a objektívnej správe. Text nielenže odráža skutočnosti, ktoré spravodajca zistil počas návštevy Bulharska a Rumunska, ale vyjadruje aj želanie Európskeho parlamentu, aby sme zostali verní duchu Európy. Inými slovami, pripravenosť na členstvo v Schengene je založená výhradne na splnení technických kritérií. Je to tak.
<P>
Technická pripravenosť, ktorá je výsledkom dobrej práce Bulharska a Rumunska, je pozitívny záver, ku ktorému sme prišli dnes aj my. Teraz je dôležité, aby sme zajtra počas hlasovania vyslali s presvedčivou väčšinou dvojaký odkaz.
<P>
V prvom rade, odkaz pre Radu ministrov. Poskytnutím prístupu k náležitým informáciám, začatím konštruktívneho dialógu a zohľadňovaním názoru Parlamentu preukáže Rada nielen dobrú vôľu, pokiaľ ide o spoluprácu s nami, ale vyšle aj silný odkaz o jednom zo strážcov európskych hodnôt a aj o transparentnej spolupráci a partnerstve.
<P>
Silný odkaz sa vyšle aj bulharským a rumunským občanom. Európska únia im hovorí: áno rovnakému zaobchádzaniu so všetkými členskými štátmi, áno rovnakým pravidlám a áno rovnakému posúdeniu dosiahnutých výsledkov. Verím, že Rada si všimne pozitívne úsilie.
<SPEAKER ID="355" NAME="Nadežda Neinská" AFFILIATION="PPE">
(BG) Najprv by som chcela poďakovať pánovi Coelhovi za vyčerpávajúcu správu. Ujímam sa slova, pretože ma hnevajú nehanebné pokusy využiť prípad Bulharska a Rumunska na vyriešenie vnútorných problémov a ako odozvu na vnútorné obavy.
<P>
Zrušenie vízovej povinnosti pre Bulharsko a Rumunsko pred vyše 10 rokmi sa stretlo s rovnakými obavami. Európski predstavitelia však vtedy prejavili odvahu a prezieravosť, ešte keď Bulharsko a Rumunsko neboli členmi Európskej únie. Naozaj sa nemýlili.
<P>
Preto dnes nesmieme zabudnúť, že táto rozprava je o pravidlách, ktoré musia byť pre všetkých rovnaké, o rovnosti medzi členskými štátmi, ktorá je zakotvená v Zmluve o Európskej únii, a v neposlednom rade o všeobecne vyzdvihovanej solidarite.
<P>
Európa je dnes určite celkom iná ako pred 20 rokmi. To by nemalo nikoho prekvapiť. Ak však je v schengenskom priestore kríza, je to témou inej diskusie. Ak to povedie k zmene podmienok, musia sa zmeniť pre všetkých. Nezabudnime preto, že obrovské skupiny nelegálnych prisťahovalcov prechádzajú...
<P>
(Predsedajúci prerušil rečníčku.)
<SPEAKER ID="356" NAME="Metin Kazak" AFFILIATION="ALDE">
(BG) Chcel by som zablahoželať pánovi Coelhovi k jeho nezvyčajne vyváženej a pozitívnej správe. Je výsledkom všeobecného postoja a predstavy, ktoré má väčšina kolegov poslancov v tomto Parlamente, a to, že Bulharsko a Rumunsko si zaslúžia a musia byť súčasťou schengenského priestoru.
<P>
Problémy by sa, samozrejme, nemali presúvať do oblastí, kde žiadne nie sú. Korupcia a zločin sú rozšírené vo všetkých členských štátoch Európskej únie. Úspešné riešenie týchto problémov však bude možné dosiahnuť, len ak svoje úsilie spojí všetkých 27 krajín. Povinnosti a bremená by sa nemali presúvať len na jednu skupinu európskych krajín.
<P>
Bulharsko a Rumunsko dokázali, že vedia pracovať za zjednotenú Európu. Myslím si, že aj oni budú dôstojnými členmi schengenského priestoru.
<SPEAKER ID="357" NAME="Traian Ungureanu" AFFILIATION="PPE">
Bulharsko a Rumunsko dokázali, že vedia zaručiť bezpečnosť hraníc EÚ, a to je plne - opakujem, plne - zdokumentované. Mimochodom, úradníci zatknutí v Rumunsku a Bulharsku boli zatknutí pre korupciu. Môže niekto v tomto Parlamente tvrdiť, že napríklad holandský úradník, skorumpovaný holandský úradník, by v Holandsku za korupciu nebol zatknutý?
<P>
Po druhé, Rumunsko a Bulharsko nebojovali o získanie prvej ceny organizácie Transparency International. Uzatvorili právnu zmluvu a splnili všetky jej kritériá. Ak sa teraz niekto pokúša zmeniť pravidlá uprostred hry, myslím si, že by to podľa právnych predpisov EÚ mohlo byť protiprávne a v každom prípade to je podľa zdravého rozumu nespravodlivé.
<SPEAKER ID="358" NAME="Cecilia Malmström">
členka Komisie. - Ďakujem vám za túto veľmi užitočnú rozpravu. Naozaj je potrebné posilniť dôveru a vieru v Schengen prostredníctvom posilnenia riadenia a posilnenia hodnotiacich mechanizmov - ako Komisia navrhla dávno pred Vianocami - s väčšou účasťou nezávislých odborníkov a Komisie a tiež prostredníctvom väčšej transparentnosti a zapojenia Parlamentu do všetkých krokov, ktoré sa tu prijímajú. Musíme sa zlepšiť aj v okamžitej pomoci členským štátom, ktoré majú problémy z rôznych dôvodov, a musíme ujasniť, za akých okolností sa opäť môžu zaviesť hraničné kontroly.
<P>
To všetko musíme urobiť. Musíme tiež bojovať proti korupcii a musíme zintenzívniť tento boj. Áno, v Bulharsku a Rumunsku je korupcia, ale korupcia je v každom členskom štáte, a Komisia len včera predložila správu o tom, ako chceme podporiť boj proti korupcii. Niekoľkí z vás ju láskavo spomenuli.
<P>
Zatiaľ však musíme uznať obrovské úsilie, ktoré vynaložili Bulharsko a Rumunsko, aby splnili technické požiadavky Schengenu. Sú veľmi jasné, sú veľmi transparentné. Preto musia tieto krajiny dostať jasné stanovisko, jasný rámec toho, čo sa od nich očakáva, aby sa členské štáty cítili pripravené na ich privítanie v schengenskom spoločenstve.
<SPEAKER ID="359" NAME="Enikő Győri">
úradujúca predsedníčka Rady. - (HU) V prvom rade by som chcela poďakovať všetkým, ktorí sa kladne vyjadrili o úsilí maďarského predsedníctva. Bolo pre nás veľmi dôležité, že sme počas celých piatich mesiacov cítili vašu podporu. Dnešná rozprava tiež jasne ukázala, že v Európskom parlamente je silná väčšina, ktorá podporuje pristúpenie Rumunska a Bulharska k schengenskému priestoru, pretože splnili svoju úlohu.
<P>
Počas posledných piatich mesiacov a v zostávajúcom čase, ktorý ešte máme, budeme bojovať, aby sme to vyjadrili, a za to, aby Rada rozhodla, že pokiaľ ide o technické normy, Rumunsko a Bulharsko sú pripravené pristúpiť k schengenskému priestoru. Obidve krajiny veľmi tvrdo pracovali a za svoje úsilie si zaslúžia maximálne uznanie. Mnohí rečníci vyjadrili počas rozpravy názor - tí, ktorí sú za, a tiež tí, ktorí sú proti alebo ktorí sú za odloženie pristúpenia -, že vzájomná dôvera je v tejto záležitosti kľúčová. Ja s tým tiež rozhodne súhlasím a maďarské predsedníctvo sa celý čas snažilo budovať dôveru.
<P>
Ako sme sa to snažili dosiahnuť? Na jednej strane sme neustále viedli dialóg s obidvoma krajinami, sledovali sme ich úsilie a pokúšali sme sa im pomôcť nájsť spôsob, ako získať lepšie uznanie za svoju námahu. Na druhej strane sme boli v neustálom kontakte s krajinami, ktoré vyjadrili pochybnosti v súvislosti s pristúpením Rumunska a Bulharska. Potom sme sa snažili povzbudiť tieto krajiny, aby sa spojili aj s kandidátskymi krajinami. Môžem vám povedať, že výsledkom toho bol neustály dialóg v zákulisí s tým zámerom, aby sa strany lepšie pochopili a vzájomne si dôverovali. Väčšina našich politík v Európskej únii je vybudovaná na vzájomnej dôvere, lebo bez nej by členské štáty neboli schopné prijať politické rozhodnutie, na ktoré je potrebná jednohlasnosť. Je to časovo náročný proces.
<P>
Mali sme šesť mesiacov na to, aby sme to dosiahli. Verím, že počas týchto šiestich mesiacov dosiahneme bod, keď presne za dva dni členské štáty povedia, že si splnili úlohu. Čo môže podporiť budovanie vzájomnej dôvery? Na jednej strane, sled konzultácií, ktoré som spomenula. Na druhej strane, obidve kandidátske krajiny pokračujú vo svojom úsilí a stále dokazujú, že sú schopné chrániť vonkajšie hranice Európskej únie. Správanie, ktoré tieto dve krajiny predviedli, spolu s ich obrovským rastom, tempom a rytmom musí pokračovať aj v blízkej budúcnosti.
<P>
Na druhej strane, som presvedčená, že mechanizmus spolupráce a overovania - slávny CVM, o ktorom Komisia v júli vydá správu zaoberajúcu sa presne tými istými otázkami, aké odzneli v dnešnej rozprave - by mohol byť užitočný, aj keď oficiálne nie je súčasťou podmienok na pristúpenie k Schengenu. Komisia vydá osvedčenie týkajúce sa boja proti organizovanému zločinu a korupcii. Celý čas sme bojovali za to, aby to nebolo stanovené ako podmienka, ale určite to pomôže vybudovať vzájomnú dôveru. Preto som presvedčená, že pozitívny CVM podporí aj pozitívne politické rozhodnutie týkajúce sa schengenského rozšírenia.
<P>
Ak sa ma opýtate na všeobecnú náladu, pokiaľ ide o akékoľvek prijatie do schengenského priestoru, všetci dobre vieme, že by bolo ťažké povedať, že Európska únia má v súčasnosti osobitne prívetivú náladu. V tejto rozprave odzneli viaceré pripomienky, ktoré to výstižne dokazujú. Niektorí napríklad hovoria, že po pristúpení Rumunska a Bulharska sa rómske obyvateľstvo z týchto dvoch krajín začne sťahovať. Chcela by som veľmi jasne povedať: sloboda pohybu je základnou zásadou Európskej únie, je skutočná a odôvodnená, na nej sú založené naše politiky; túto slobodu momentálne požívajú rumunskí a bulharskí Rómovia, rovnako ako všetci ostatní vo všetkých častiach Európskej únie. Všetci sa môžu voľne pohybovať, neexistuje vízová povinnosť, a ak by ktokoľvek chcel teraz odísť, môže.
<P>
Som však veľmi hrdá na skutočnosť, že počas maďarského predsedníctva bola vypracovaná rómska stratégia, ktorá jasne určuje povinnosti každého členského štátu v súvislosti so spoločenstvom, ktoré ma taký ťažký osud. Musíme riešiť jadro problému: poskytnutím možností na lepšie zamestnanie a vzdelávanie sa v rámci Európskej únie zníži aj tento tlak vnútornej migrácie. Dovoľte mi ešte jednu poznámku: ak by niekto najslabším obyvateľom odopieral naše najzákladnejšie práva slobody, boli by tieto práva ohrozené pre nás všetkých.
<P>
A na záver, keďže sa obšírne diskutovalo aj o terajšom hodnotení schengenského systému, chcela by som povedať, že maďarské predsedníctvo to už od úplného začiatku veľmi jasne špecifikovalo a aj naďalej v to veríme. Otázka rozšírenia Schengenu sa musí zreteľne oddeliť od takého hodnotenia, akému podrobíme schengenský systém. Nezamieňajme si tieto dve veci. Musíme zachovať acquis týkajúce sa slobody pohybu a musíme lepšie využiť naše dostupné prostriedky napríklad na zabezpečenie lepšej vzájomnej kontroly na našich vonkajších hraniciach. Preto pracujeme na nariadení o agentúre Frontex, preto pracujeme na znížení prisťahovaleckého tlaku zo severnej Afriky riešením jeho miestnych príčin, preto máme novú susedskú politiku, preto pracujeme na zvýšení úverovej kapacity Európskej investičnej banky. Blížime sa ku koncu. Už len jeden právny problém stojí v ceste k dosiahnutiu dohody s vami: zvyčajný problém delegovaného aktu. Až potom preskúmame schengenský systém a pozrieme sa, ako by sme ho mohli pozmeniť alebo zlepšiť, pretože vidíme, že sú s ním naozaj problémy, ale poďme po poriadku.
<P>
Vážený pán predsedajúci, dámy a páni, verím, že blížiace sa zasadnutie Rady pre spravodlivosť a vnútorné veci, ktoré sa bude konať o dva dni, prijme dôležité rozhodnutia týkajúce sa rozšírenia Schengenu a tiež aspektov overovania schengenskej otázky, ale tak, aby bola zaručená sloboda pohybu našich občanov.
<SPEAKER ID="360" NAME="Carlos Coelho" LANGUAGE="PT">
Jeden z našich kolegov poslancov počas rozpravy povedal, že povoliť pristúpenie Rumunska a Bulharska do Schengenu by bolo detinským rozhodnutím. Vôbec s tým nesúhlasím. Myslím si, že keď sme dospelí, uznávame rozumné argumenty, a ak sme dobre vzdelaní, spoznáme, keď sú rozumné argumenty spravodlivé. Ak chceme konať spravodlivo, nemôžeme sa kompromitovať použitím dvojakého metra.
<P>
Musíme si položiť otázku, či Bulharsko a Rumunsko spĺňajú alebo nespĺňajú podmienky na vstup do Schengenu. Ak ich spĺňajú, tak by mali vstúpiť. Je úplne oprávnené, aby boli ich občania považovaní za plnoprávnych európskych občanov. Obyvatelia Bulharska a Rumunska by sa nemali stať rukojemníkmi populistickej rétoriky.
<P>
Vieme, že pokiaľ ide o Schengen, nie všetko je tak, ako by malo byť. Preto podporujeme nový schengenský systém hodnotenia, aby sme vedeli určiť problémy, primerane reagovať a prijímať rozhodnutia v prípadoch, že problémy pretrvávajú. Rozpravy o novom hodnotiacom systéme pre Schengen však nemôžu držať obyvateľov Bulharska a Rumunska ako rukojemníkov tohto legislatívneho procesu. Sú to rozdielne postupy a každý má vlastné tempo.
<P>
Na záver vám, pani Győriová, veľmi pekne ďakujem za láskavú zmienku o Portugalsku a Schengenskom informačnom systéme (SIS), jednom systéme pre všetkých, ktorý umožnil vstup viacerých krajín vrátane vašej do schengenského priestoru. Ďakujem vám, že ste nám to pripomenuli a že ste to láskavo spomenuli. Chcel by som, aby Rada dostala zhrnutie tejto rozpravy a azda prehľad našich zajtrajších hlasov, o ktorých verím, že budú veľmi objasňujúce. Dúfam, že Rada to uzná, keď zhromaždenie zastupujúce európskych občanov povie veľkou väčšinou áno Bulharsku a Rumunsku, čo dúfam, že urobí, a Rada bude tento príklad čo najskôr nasledovať.
<SPEAKER ID="361" NAME="Predsedajúci">
Kolegovia poslanci, myslím si, že na základe obrovskej väčšiny dnešných kladných pripomienok a hodnotení poslancov tohto Parlamentu a tiež na základe hodnotení Komisie a Rady patrí Bulharsku a Rumunsku srdečné blahoželanie.
<P>
Rozprava sa skončila.
<P>
Hlasovanie sa uskutoční 8. júna 2011.
<SPEAKER ID="363" NAME="Elena Oana Antonescu" LANGUAGE="RO">
Rumunsko a Bulharsko opäť dokázali, ak to bolo vôbec niekedy potrebné, že sú schopné prijať všetky opatrenia požadované na zaručenie významnej úrovne bezpečnosti na východnej hranici Európskej únie. S ohľadom na finančné, technické, inštitucionálne a administratívne úsilie, ktoré Rumunsko vynaložilo na pristúpenie k schengenskému priestoru, si myslím, že kladné hodnotenie tohto spisu sa musí v nadchádzajúcom období dokázať stanovením konkrétneho dátumu pristúpenia k tomuto priestoru.
<P>
Situácia by sa nemala riešiť zmenou pravidiel uprostred hry, stupňovaním euroskeptických rečí a predkladaním samostatnej otázky týkajúcej sa potreby regulácie nelegálneho prisťahovalectva. Rumunsko je z technickej stránky viac ako kedykoľvek predtým pripravené strážiť východnú hranicu Európskej únie.
<P>
Používanie dvojakého metra pri hodnotení určitých parametrov však nie je hodné projektu zjednotenej Európy ani nie je jej charakteristickou črtou. Som pevne presvedčená o tom, že keď sa Rumunsko stane súčasťou schengenského priestoru, všetkým členským štátom dokáže, že vie naozaj dôsledne zaručiť bezpečnosť východnej hranice. Dosiahnuté výsledky navyše presvedčia celú Európu o tom, že sa úspešne zvýšila bezpečnosť celej Únie.
<SPEAKER ID="364" NAME="Vilija Blinkevičiūt" LANGUAGE="LT">
Sloboda pohybu je pre všetkých občanov EÚ jednou z najdôležitejších hodnôt Európskej únie a schengenský priestor sa vyznačuje neexistenciou kontrol na spoločných hraniciach medzi zúčastnenými stranami a zavedením slobody pohybu v rámci tohto priestoru. Preto musíme bez rozdielu rešpektovať právo všetkých občanov Európskej únie na voľný pohyb. Ak Bulharsko a Rumunsko budú musieť na pristúpenie k schengenskému priestoru splniť viac kritérií ako ostatné členské štáty EÚ, vytvoríme dvojaký meter. Musíme sa vyhnúť systému založenému na dvojakom metri, ktorý je voči kandidátskym krajinám veľmi prísny a voči krajinám, ktoré sú už členmi schengenského priestoru, veľmi mierny. Pravidlá schengenského acquis musia byť rovnaké pre všetky krajiny a systém hodnotenia musí byť založený na predpoklade, že pravidlá by mali platiť neustále a nielen počas pristúpenia. Krajiny pristupujúce k schengenskému priestoru musia naďalej dodržiavať všetky bezpečnostné požiadavky, pretože bezpečnosť schengenského priestoru naozaj závisí od dôslednosti a efektívnosti, s akou každý členský štát vykonáva kontroly na svojich vonkajších hraniciach, a tiež od kvality a rýchlosti výmeny informácií cez Schengenský informačný servis. Odstránenie kontrol na vnútorných hraniciach si preto vyžaduje, aby členské štáty čo najviac spolupracovali a prijímali potrebné opatrenia, najmä pokiaľ ide o zvýšenie migračných tokov, pretože bezpečnosť schengenského priestoru závisí od dôslednosti a efektívnosti, s akou každý členský štát vykonáva kontroly na svojich vonkajších hraniciach.
<SPEAKER ID="364" NAME="Kinga Göncz" LANGUAGE="HU">
Podľa hodnotenia Európskej komisie sú Rumunsko a Bulharsko pripravené na pristúpenie k Schengenu, a preto musí Rada bezodkladne prijať rozhodnutie o prijatí týchto dvoch členských štátov. Nemôžeme uplatňovať dvojaký meter, keďže by to narušilo pravosť Európskej únie, ani nemôžeme ukladať nové podmienky. Pristúpenie k Schengenskej dohode a odstránenie hraníc predstavujú krok, ktorý občania oceňujú z acquis Európskej únie najviac; aj tento krok je spolu s eurom symbolom Európskej únie. Sloboda pohybu je jedným z kľúčov k úspechu spoločného trhu. Samozrejme, je potrebné bezpečne chrániť vonkajšie hranice Európskej únie, ale tento cieľ sa nedosiahne neprijatím pripravených členských štátov, ale zavedením trvalého a transparentného schengenského overovacieho systému, čo - spolu so spoločnou európskou migračnou politikou a utečeneckou politikou založenou na vnútornej solidarite - predstavuje riešenie mnohých otvorených problémov. Preto vyzývam Komisiu, aby v týchto oblastiach čo najskôr pokročila.
<SPEAKER ID="365" NAME="Iosif Matula" LANGUAGE="RO">
Rumunsko je pripravené odstrániť kontroly na svojich vnútorných pozemných, vzdušných a morských hraniciach. Na základe návštev uskutočnených na mieste a vykonaných technických hodnotení nielen spravodajca menovaný Európskym parlamentom, ale aj skupina odborníkov prišla k záveru, že Rumunsko spĺňa všetky kritériá na pristúpenie k schengenskému priestoru, čo bolo podmienkou prijatou prostredníctvom dohody o pristúpení v roku 2005. Všetky nedostatky zistené v minulosti boli napravené. Naša krajina je navyše v niektorých oblastiach príkladom osvedčených postupov. Pokiaľ ide o výhrady prednesené niektorými poslancami EP, chcel by som poukázať na to, že sa týkali tém, ktoré priamo nesúvisia so schengenským acquis, čo znamená, že sa nemôžu použiť ako dôvody na blokovanie pristúpenia Rumunska k tejto oblasti. Chápem obavy niektorých kolegov poslancov, týkajúce sa bezpečnosti vonkajších hraníc EÚ, najmä preto, že niektoré štáty sa môžu považovať za obľúbené ciele tokov emigrantov. Mal by som vám však pripomenúť, že európske pravidlá musia byť rovnaké pre všetky členské štáty a nemôžu sa meniť počas hry, pretože by to znamenalo diskrimináciu rumunských občanov. S ohľadom na kladné technické hodnotenie musí dať Rada pre spravodlivosť a vnútorné veci zelenú rumunskej integrácii do Schengenu od tejto jesene.
<SPEAKER ID="365" NAME="Franz Obermayr" LANGUAGE="DE">
Ak veríte tejto správe, všetko je v najlepšom poriadku a Rumunsko a Bulharsko dokázali, že sú dostatočne pripravené uplatňovať všetky schengenské pravidlá. Ale tí z nás, ktorí poznajú správu Europolu o hodnotení hrozby organizovanej trestnej činnosti (OCTA) 2011, si budú klásť otázku, či je Výbor pre občianske slobody, spravodlivosť a vnútorné veci hluchý a slepý a načo potom vôbec máme Europol, keď jednoducho ignorujeme jeho varovania. Europol uvádza, že Rumunsko a Bulharsko predstavujú tranzitné cesty pre pašovanie drog, presun zbraní a obchodovanie s ľuďmi. Organizované zločinecké skupiny, ktoré sú čoraz častejšie zložené z viacerých národností, konajú nezvyčajne násilne. Mnohé majú polovojenské pozadie. Tieto skupiny, a doslovne citujem zo správy Europolu, "sa snažia o rozšírenie svojich záujmov v EÚ a môžu využiť príležitosti, ktoré prinesie možné pristúpenie Bulharska a Rumunska k schengenskému priestoru". Riaditeľ Europolu Rob Wainwright v jednom rozhovore povedal, že možné pristúpenie Bulharska a Rumunska k Schengenu a liberalizácia vízového režimu pre Ukrajinu by sa mohli vnímať ako potenciálne nové príležitosti pre organizovaný zločin. Máme voči našim občanom povinnosť brať varovania Europolu vážne. Schengenská dohoda už organizovanému zločinu a nelegálnemu prisťahovalectvu otvára všetky dvere do Európy. Preto potrebuje pred svojím rozšírením naliehavú opravu.
<SPEAKER ID="366" NAME="Debora Serracchiani" LANGUAGE="IT">
Ďakujem pánovi spravodajcovi Coelhovi za jeho vynikajúcu správu, ktorá sa hodí k nedávnej rozprave o vykonávaní Schengenskej dohody. Existencia účinných kontrol na našich vonkajších hraniciach musí byť dôležitým faktorom, pretože bezpečnosť schengenského priestoru závisí od dôslednosti a efektívnosti, s akou každý členský štát vykonáva vlastné kontroly na svojich vonkajších hraniciach. Hoci niektoré problémy ešte nie sú vyriešené, Rumunsko a Bulharsko dokázali, že sú dostatočne pripravené uplatňovať všetky požiadavky schengenského acquis. Obšírne sme diskutovali o skutočnej efektívnosti štátneho aparátu týchto dvoch krajín a tiež o ich mierach korupcie; napriek tomu si myslím, že pri uplatňovaní Schengenu by sa to nemalo brať do úvahy, keďže - rovnako ako u ostatných členských štátov - postačuje, keď je rozhodnutie založené len na účinnosti hraničných kontrol a pripravenosti polície. Pridanie ďalších požiadaviek by vytvorilo precedens diskriminácie, ktorý predtým neexistoval, a to ani po veľkom rozšírení v roku 2007.
<SPEAKER ID="367" NAME="Adrian Severin" AFFILIATION="NI">
písomne. - Skutočnou otázkou je, či sa so všetkými občanmi EÚ bez ohľadu na ich národnosť má zaobchádzať rovnako a či majú mať rovnaký prístup k základným právam EÚ. Na pozadí celosvetovej hospodárskej krízy prežíva EÚ krízu demokracie a solidarity. Sme svedkami opätovnej nacionalizácie Európy. V tejto súvislosti vyvolala rozprava o pristúpení Rumunska a Bulharska k schengenskému priestoru ostré reakcie motivované pseudoargumentmi a dvojakým metrom.
<P>
Tu nejde o technické stránky ani o bezpečnosť vonkajších hraníc EÚ, dokonca ani o prisťahovalectvo či účinnosť súdnictva. Je to európsky politický problém strategického charakteru. Ide o súdržnosť EÚ. Reči o nedostatočnej pripravenosti našich východných hraníc bez všímania si priepustnosti našich južných hraníc sú jednoducho smiešne. Presadzovanie národných politických programov na úkor ambícií občanov EÚ bulharského a rumunského pôvodu je škandalózne. V skutočnosti potrebujeme lepšie chránené hranice, lepšiu prisťahovaleckú politiku, lepšiu administratívnu kapacitu a poctivých zamestnancov štátnej správy. To si však vyžaduje viac a nie menej Európy. Jedným správnym krokom týmto smerom je okamžité rozšírenie schengenského priestoru o Rumunsko a Bulharsko.
<SPEAKER ID="368" NAME="Kristian Vigenin" LANGUAGE="BG">
Rozhodne môžeme povedať, že samotné Bulharsko alebo, presnejšie povedané, bulharskí občania nepredstavujú priame ani potenciálne ohrozenie bezpečnosti, poriadku a mieru v schengenskom priestore. Naša krajina splnila, aj keď neskoro, všetky technické požiadavky týkajúce sa kontrol na vonkajších hraniciach.
<P>
Existuje však veľký stupeň nedôvery, čo naznačuje, že ak by sa vykonali kontrolné opatrenia, mohlo by to spôsobiť vážne narušenie. Táto nedôvera poznačila správy Európskej komisie o mechanizme spolupráce a overovania, správy Europolu a rad vyhlásení vysoko postavených zástupcov rôznych členských štátov. S ohľadom na nebývalý rast pašovania a tieňového hospodárstva, rozmach korupcie a neschopnosť vyrovnať sa s organizovaným zločinom nemáme žiadny dobrý dôvod hnevať sa na skutočnosť, že naše členstvo blokujú ďalšie prekážky.
<P>
Európsky parlament musí zaujať postoj k zásade, že pravidlá sa uprostred hry nemôžu meniť. Podľa oficiálnych požiadaviek sú Bulharsko a Rumunsko pripravené na členstvo v schengenskom priestore a Európska rada musí čo najskôr prijať rozhodnutie v prospech tohto pristúpenia. Počítam s tým, že prijatie správy pána Coelha veľkou väčšinou vyšle členským štátom jasný politický signál.
<P>
(Rokovanie bolo na chvíľu prerušené.)
