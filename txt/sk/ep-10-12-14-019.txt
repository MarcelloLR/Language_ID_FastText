<CHAPTER ID="019">
Zrušenie smerníc týkajúcich sa metrológie (rozprava) 
<SPEAKER ID="680" NAME="Predsedajúci">
Ďalším bodom programu je správa pani Anje Weisgerberovej v mene Výboru pre vnútorný trh a ochranu spotrebiteľa o návrhu smernice Európskeho parlamentu a Rady, ktorou sa zrušujú smernice Rady 71/317/EHS, 71/347/EHS, 71/349/EHS, 74/148/EHS, 75/33/EHS, 76/765/EHS, 76/766/EHS a 86/217/EHS týkajúce sa metrológie - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Vážený pán predsedajúci, pán komisár Tajani, dámy a páni, na úvod by som chcela vyjadriť úprimnú vďaku tieňovým spravodajcom z Výboru pre vnútorný trh a ochranu spotrebiteľa, ktorí pomáhali s vypracovaním tejto správy, a všetkým, ktorí prispeli k tomuto skvelému výsledku. Bez konštruktívnej a mimoriadne otvorenej spolupráce s Komisiou, ako aj s belgickým predsedníctvom Rady by nebolo možné tento balík zajtra uzatvoriť.
<P>
Ako si iste viete predstaviť, s týmto výsledkom som veľmi spokojná. Zrušenie celkovo ôsmich neaktuálnych a zastaraných smerníc nám umožní podniknúť ďalší krok smerom k obmedzeniu byrokracie v Európe. Na uvedených smerniciach je zaujímavé, že zastarali prevažne preto, lebo ich nahradili medzinárodné normy, ktoré predstavujú najvyššie štádium vývoja. Pravidlá a nariadenia členských štátov napokon tiež často zastarajú v dôsledku harmonizovaných európskych pravidiel a nariadení. V tomto prípade sa európske pravidlá a nariadenia stali nadbytočnými vďaka medzinárodným ustanoveniam.
<P>
Ak chceme do roku 2012 dosiahnuť pokrok smerom k naplneniu cieľa, ktorým je 25-percentné obmedzenie byrokracie v Európe, musíme teraz otvorene deklarovať svoj postoj. Povedané slovami predsedu Skupiny nezávislých zainteresovaných strán na vysokej úrovni pre oblasť administratívnej záťaže Edmunda Stoibera, ako Európania musíme nielen našpúliť ústa, ale aj nahlas zapískať. Inak povedané, po našich slovách musia nasledovať konkrétne činy. Ale pokiaľ ide o činy, často sú zradné práve maličkosti. Opätovne to jasne ukázala táto smernica zrušujúca osem smerníc týkajúcich sa metrológie. Meradlá pre vodomery na studenú vodu pre neupravenú vodu, liehomery a liehové hustomery, určité závažia, tlakomery na meranie tlaku v pneumatikách a prístroje na meranie násypnej hustoty obilia alebo veľkosti nádrží plavidiel v praxi nahradili modernejšie digitálne prístroje. Nemoderné prístroje sa používajú čoraz zriedkavejšie a pravidlá upravujúce takéto prístroje možno preto zrušiť. Zrušenie nebude mať dosah ani na fungovanie vnútorného trhu, ani na vysokú úroveň ochrany spotrebiteľa, ktorej aj naďalej prikladáme obrovský význam.
<P>
Rada napriek tomu tento balík určitý čas blokovala. V neformálnom trojstrannom rokovaní sa nám však podarilo dosiahnuť rozumný kompromis medzi Radou a Parlamentom, a to dokonca v prvom čítaní - čo je pre nás vždy skôr výnimka ako pravidlo. Podstata tejto dohody je nasledovná: jedna smernica - konkrétne smernica týkajúca sa kalibrácie nádrží plavidiel - sa má zrušiť okamžite, t. j. s účinnosťou od 1. júla 2011, zatiaľ čo ostatných sedem smerníc sa zruší po prijatí prepracovaného znenia rámcovej smernice o meradlách, na ktorej Komisia momentálne pracuje. Komisia vypracuje nový návrh smernice o meradlách do konca apríla 2011. Zámerom je, aby Komisia pri revízii smernice o meradlách preskúmala aj to, či by sa mali zachovať určité prvky z pôvodných smerníc, a ak áno, ktoré prvky by sa teda mali preto začleniť do smernice o meradlách. Ak členské štáty poskytnú dôkazy, že určité prvky v rámci siedmich smerníc sú aj naďalej potrebné, napríklad z dôvodov ochrany spotrebiteľa, ako sú napríklad ustanovenia zo smernice týkajúce sa tlakomerov na meranie tlaku v pneumatikách motorových vozidiel, tieto časti budú začlenené do rámcovej smernice o meradlách. Po prijatí prepracovaného znenia smernice o meradlách sa ostatné smernice zrušia.
<P>
Ide o signál, že Európa to myslí s obmedzovaním byrokracie vážne a že naozaj chceme vytvoriť podmienky pre udržateľný hospodársky rast. Som hrdá na to, že Európsky parlament týmto spôsobom prispieva k obmedzovaniu byrokracie a k lepšej, efektívnejšej a jednoduchšej tvorbe právnych predpisov.
<P>
Dovoľte mi, aby som sa na záver iba stručne zmienila o korelačných tabuľkách. Ide o tabuľky, ktoré majú členské štáty vypracovať, aby zdokumentovali, ako danú smernicu vykonávajú. V tejto súvislosti sme sa nakoniec dohodli na menej prísnom znení. Bojovali sme však za striktnejšie znenie v budúcnosti a v tomto smere sme dosiahli svoj cieľ. Konferencia predsedov bude túto záležitosť presadzovať v súlade s Radou a Komisiou. Je to úspech, za ktorý sa musíme poďakovať spravodajcom a tieňovým spravodajcom.
<SPEAKER ID="682" NAME="Antonio Tajani" LANGUAGE="IT">
Vážený pán predsedajúci, dámy a páni, na úvod by som chcel zablahoželať a poďakovať pani Weisgerberovej za dôkladnú prácu, ktorú vykonala v súvislosti s nejasným a komplikovaným návrhom, ktorý bol stredobodom dlhej rozpravy; jej práca nebola preto jednoduchá a skutočnosť, že dohodu sa podarilo dosiahnuť v prvom čítaní, poukazuje na schopnosť spravodajkyne dosiahnuť priaznivú dohodu.
<P>
Toto rozhodnutie nepochybne predstavuje významnú etapu v oblasti zjednodušovania a inteligentnej právnej úpravy. Európske inštitúcie sa musia čoraz viac usilovať práve o dosiahnutie lepšej právnej úpravy a Komisia je úplne jednotná v postoji, že je nevyhnutné zamerať sa na dosiahnutie čoraz lepšej európskej právnej úpravy.
<P>
Ako upozornila pani spravodajkyňa, týmto návrhom sa vlastne zruší osem zastaraných smerníc súvisiacich so šiestimi kategóriami zákonných meradiel, a to na základe toho, že prístroje, ktoré zahŕňa predmetná smernica, sú v súčasnosti zastarané a príslušné obchodné odvetvie zaznamenáva pokles. Navyše neexistujú žiadne prekážky obchodu s technicky vyspelejšími náhradnými výrobkami, ktoré nepatria do rámca pôsobnosti týchto smerníc.
<P>
Členské štáty v budúcnosti pravdepodobne budú chcieť schváliť vnútroštátne pravidlá. Tým sa však nevytvoria nové prekážky pre obchod, pretože existujú medzinárodné normy, ktoré už v plnej miere upravujú tieto staré prístroje, ako aj väčšinu z vyspelejších náhradných výrobkov.
<P>
Podľa Dohody Svetovej obchodnej organizácie o technických prekážkach obchodu musia právne predpisy členských štátov vychádzať z týchto medzinárodných noriem. Zmluva o Európskej únii stanovuje, že členské štáty musia takisto vzájomne uznávať rovnocenné výrobky, ktoré sa zákonne predávajú v inom členskom štáte.
<P>
Komisia preto víta kompromis dosiahnutý v prvom čítaní medzi Parlamentom a Radou, ktorý predpokladá zrušenie jednej smernice do júla 2011 a ostatných siedmich smerníc do decembra 2015.
<P>
A napokon, Komisia dáva dôraz na spoločné vyhlásenie troch inštitúcií a vyjadruje svoju ochotu znovu preskúmať argumenty za harmonizáciu, ktoré boli predložené počas legislatívneho procesu. Ako už zaznelo, tieto argumenty preskúmame do konca apríla 2011 a v prípade potreby predložíme legislatívny návrh v súlade so zásadami lepšej tvorby právnych predpisov.
<SPEAKER ID="683" NAME="Lara Comi" LANGUAGE="IT">
Vážený pán predsedajúci, dámy a páni, plne podporujem stanovisko pani spravodajkyne v súvislosti s návrhom Komisie na zrušenie ôsmich smerníc v oblasti metrológie.
<P>
Vítam najmä návrh týkajúci sa účelnosti toho, aby členské štáty dostali dostatok času na analýzu možných dôsledkov zrušenia v súvislosti s revíziou smernice o meradlách.
<P>
Hoci v skutočnosti podporujem celkové ciele lepšej právnej úpravy a zjednodušenia, ktoré presadzuje aj lisabonská stratégia, domnievam sa, že je nevyhnutné, aby členské štáty mali k dispozícii čas, ktorý potrebujú na preskúmanie, či zrušenie smerníc bude viesť k právnej neistote. Táto situácia by naozaj pomohla zmierniť obavy, ktoré vyjadrilo mnoho členských štátov v súvislosti s tým, že nemajú primerané množstvo času na to, aby zvládli právne vákuum, ku ktorému by zrušenie mohlo viesť.
<P>
Ide preto o vynikajúci kompromis medzi stanoviskom Komisie, ktoré podporuje úplné zrušenie všetkých smerníc a nesúhlasí s novými nariadeniami v tejto oblasti v rámci smernice o meradlách, a kritickými postojmi, ktoré spočiatku zastávali členské štáty, pokiaľ ide o tento návrh.
<SPEAKER ID="684" NAME="Evelyne Gebhardt" LANGUAGE="DE">
Vážený pán predsedajúci, pán komisár, chcela by som poďakovať pani Weisgerberovej za našu skutočne kolegiálnu spoluprácu. V mene našej skupiny by som chcela povedať, že mám ďaleko od bezuzdného nadšenia, pokiaľ ide o zrušenie týchto ôsmich smerníc. Skutočne existuje niekoľko nemoderných meradiel, pre ktoré sa zrušia pravidlá a nariadenia, počas rozpráv sme si však všimli, že problémy spočívajú v maličkostiach, ako ste sama povedali. Z tohto dôvodu nebolo vždy zrejmé, či je táto cesta skutočne správna. Naša skupina bude hlasovať za tento kompromis vzhľadom na to, že nás Komisia ubezpečila, že v prípade potreby preskúma myšlienku prípadného začlenenia týchto meradiel primeraným spôsobom do európskej smernice o meradlách, ktorá sa, samozrejme, momentálne tvorí. Tento záväzok týkajúci sa preskúmania - aj z toho vychádzam - sa bude brať veľmi vážne a bude sa naozaj zohľadňovať. Hlasujeme za kompromis, pokiaľ ide o túto podmienku; sme si však dobre vedomí, že jednu či dve otázky je ešte stále potrebné preskúmať.
<P>
Pokiaľ ide o tabuľky zhody, chcela by som v tomto bode uviesť, že teraz vyhlasujeme, že sme ochotní prijať mierne znenie, ktoré sa momentálne nachádza v tomto texte, ide však o jeden z posledných dokumentov, v ktorých to budeme akceptovať, pretože podľa nás ide o to, aby sa európske právne predpisy, ktoré sa tvoria po vyjadrení súhlasu zo strany členských štátov, skutočne a správne vykonávali. Môžeme to však kontrolovať iba vtedy, ak máme k dispozícii informácie a takéto informácie získame iba z týchto tabuliek zhody. Na dosiahnutí tohto stavu budeme naďalej v každom prípade pracovať.
<SPEAKER ID="685" NAME="Cristian Silviu Buşoi">
v mene skupiny ALDE. - Vážený pán predsedajúci, chcel by som zablahoželať pani spravodajkyni a ďalším kolegom, ktorí k tomuto spisu prispeli. Hoci sa spočiatku zdalo, že pôjde o mimoriadne odbornú dokumentáciu, nakoniec bolo úplne jasné, že riešenie pre túto správu poskytne politické rozhodnutie.
<P>
Je potrebné zjednodušiť acquis communautaire zrušením týchto smerníc, ktoré obsahujú ustanovenia týkajúce sa meradiel, ktoré sa v dôsledku technického pokroku a uplatňovania medzinárodných noriem už nepoužívajú. Prístup Komisie je rozumný. Ak zásada vzájomného uznávania zabezpečuje voľný pohyb a neexistuje konkrétna prekážka, potom nie sú potrebné žiadne ďalšie dodatky a technické špecifikácie by mali prijímať členské štáty.
<P>
Zrušenie smernice by však nemalo viesť k žiadnym novým prekážkam voľného pohybu ani k dodatočnej administratívnej záťaži. Musíme tiež zabezpečiť, aby sa medzi pôvodnými smernicami, ktoré sa majú zrušiť, a smernicou o meradlách z roku 2004 nevyskytla žiadna diskontinuita.
<P>
Správa z prvého čítania prijatá vo Výbore pre vnútorný trh a ochranu spotrebiteľa okrem toho umožnila začlenenie ustanovení o meradlách obsiahnutých v smerniciach zrušovaných vo všeobecnej smernici o meradlách. Členské štáty dostali viac času, aby preskúmali, či zrušenie smerníc bude viesť k právnej neistote.
<P>
Správa obsahuje ustanovenie, podľa ktorého má Komisia vyhodnotiť, či meradlá patriace do pôsobnosti zrušovaných smerníc je potrebné zahrnúť do pôsobnosti smernice o meradlách. Pri zohľadnení skutočnosti, že sa uskutočnilo horizontálne rozhodnutie aj v súvislosti s tabuľkami zhody, spolu s ostatnými tieňovými spravodajcami navrhujem podporiť text, ktorý sa s Radou dohodol v prvom čítaní.
<SPEAKER ID="686" NAME="Heide Rühle" LANGUAGE="FR">
Vážený pán predsedajúci, aj ja by som chcela poďakovať pani spravodajkyni a tieňovým spravodajcom za ich vynikajúcu spoluprácu. Domnievam sa, že môžem byť stručná, pretože všetko podstatné sa už povedalo.
<P>
Naša skupina, samozrejme, podporí kompromis, ale vychádzame aj z predpokladu, že Komisia ešte raz kriticky zhodnotí obsah revízie smernice o meradlách. Samozrejme, podporujeme skutočnosť, že sa dosiahol tento kompromis o tabuľkách zhody. Tento kompromis zahŕňa lehotu, ale Rada bude musieť v budúcnosti reagovať oveľa dôraznejšie. Už nie sme ochotní ustupovať. A napokon, musí existovať možnosť monitorovať členské štáty a na tento účel naliehavo potrebujeme tabuľky zhody.
<SPEAKER ID="687" NAME="Edvard Kožušník" LANGUAGE="CS">
Vážený pán predsedajúci, ja osobne som od začiatku podporoval pôvodný návrh Komisie zrušiť všetkých osem smerníc bez náhrady. Som presvedčený, že návrh Komisie bol prvotriednym príkladom správneho spôsobu zjednodušovania európskych právnych predpisov a podpory prístupu "lepšej tvorby právnych predpisov". Za harmonizáciu vo všetkých oblastiach by sme sa nemali zasadzovať za každú cenu. Mali by sme sa zamýšľať aj nad inými regulačnými nástrojmi ako len nariadeniami EÚ, ako sú napríklad medzinárodné normy. Mali by sme využívať aj tieto alternatívne regulačné nástroje v prípadoch, v ktorých by boli účinnejšie. Bez toho, aby sa zaviedli nariadenia v oblasti metrológie, by sa mi pozdával skôr dobrovoľný systém vzájomného uznávania vnútroštátnych nariadení na základe medzinárodných noriem ako centralizovaná harmonizácia riadená z najvyššej úrovne. Je mi ľúto, že Parlament spolu s niektorými členskými štátmi nepodporuje tento výnimočný a liberálny prístup Komisie a namiesto toho uprednostňuje konzervatívny prístup k odstraňovaniu nadmernej regulácie.
<P>
Napriek všetkému by som však chcel veľmi pekne poďakovať pani spravodajkyni za úsilie, ktoré venovala hľadaniu spoločného kompromisného riešenia. Oceňujem jej osobné nadšenie, vďaka ktorému sa návrh Komisie nestratil z dosahu a aspoň časť pôvodného zámeru sa podarilo presadiť.
<SPEAKER ID="688" NAME="Oreste Rossi" LANGUAGE="DE">
Vážený pán predsedajúci, dámy a páni, podporujeme správu o metrológii. Ide o veľmi odborný text, na ktorý sme mesiace čakali, aby sme o ňom mohli hlasovať na plenárnom zasadnutí.
<P>
Správa, ktorá prešla príslušným výborom, bola predložená v marci a situácia sa vliekla tak dlho, pretože dohodu o súvisiacich tabuľkách zhody bolo potrebné dosiahnuť v rámci Rady, medzi 27 členskými štátmi.
<P>
Skutočný problém je v tom, že Európska komisia ešte stále nepredložila návrh smernice o meradlách, ktorý by mal nahradiť zastarané smernice, ktoré dnes zrušujeme, a túto problematiku raz a navždy upraviť. Chcel by som vzniesť kritiku voči Komisii za to, že sa dosiahla fáza, v ktorej Komisia ruší zastarané smernice bez toho, aby zároveň predložila návrh revízie smernice o meradlách. Takýto postup je neospravedlniteľný a zďaleka nespĺňa potreby podnikov a občanov.
<P>
Zároveň by som chcel vysloviť výčitku v súvislosti s prehnaným strachom tých, ktorí sú presvedčení, že právne predpisy členských štátov nedokážu zaplniť medzeru počas legislatívneho vákua. Európske podniky majú, našťastie, systém medzinárodných noriem pre odvetvie, ktoré je nezávislé od pravidiel EÚ a ďaleko ho presahuje. Z tohto dôvodu je strach z katastrofy, ktorá by sa mohla udiať v období medzi zverejnením smerníc a ich nadobudnutím platnosti, nepodložený.
<P>
Podniky zaplnia medzery zákonodarcov svojimi profesijnými organizáciami, svojou šikovnosťou, pravidlami, ktoré si samé určia, aby vytvorili dynamický a vyvážený trh. Nesmieme zabúdať na naše podniky, ktoré v Európe aj naďalej fungujú s veľkými ťažkosťami. Musíme ich prestať zdierať daňami, dusiť byrokraciou a absurdnými požiadavkami.
<P>
Parlament niekedy pracuje pohotovo. Zdravý rozum a vôľa dosiahnuť dohody s ďalšími európskymi inštitúciami zatienia politické rozpory.
<SPEAKER ID="689" NAME="Zuzana Roithová" AFFILIATION="PPE">
(CS) Vážený pán predsedajúci, osem zastaraných smerníc o meradlách na prvý pohľad nepredstavuje zaujímavú politickú tému; ich zrušenie však v skutočnosti predstavuje konkrétne naplnenie zásady subsidiarity, ako aj úsilia o "lepšiu tvorbu právnych predpisov". V oblasti metrológie už existujú medzinárodné dohody, ktoré si vyžiadala globalizácia vedy a obchodu a akákoľvek harmonizácia na európskej úrovni preto skutočne nie je potrebná. Oceňujem zodpovedný prístup pani spravodajkyne Anje Weisgerberovej, ktorá sa na jednej strane rozhodla podporiť návrh Komisie na úplné zrušenie smernice a súčasne v prípade siedmich smerníc sa rozhodla ponechať metrologickým ústavom členských štátov čas na to, aby uskutočnili analýzu dôsledkov zrušenia pre vnútroštátne právne predpisy.
<P>
Toto riešenie, ktoré zajtra určite schválime, bude preto zaujímavým testom pre ostatné smernice, pokiaľ ide o to, či bude vzájomné uznávanie nariadení na vnútroštátnej úrovni stačiť a nebude viesť k právnej neistote a či bude preto výhodnejšie ako pozmeňujúci a doplňujúci návrh alebo úplná harmonizácia. Osobne by som sa čudovala, keby členské štáty uprednostnili harmonizáciu.
<P>
Pani spravodajkyni by som chcela zablahoželať k dosiahnutiu plnej podpory vo Výbore pre vnútorný trh a ochranu spotrebiteľa a chcela by som jej poďakovať za to, že s Radou dosiahla jednotné stanovisko.
<SPEAKER ID="690" NAME="Malcolm Harbour" AFFILIATION="ECR">
Vážený pán predsedajúci, v prvom rade by som chcel tiež vyjadriť vďaku pani Anji Weisgerberovej, ktorá je spoľahlivým členom Výboru pre vnútorný trh a ochranu spotrebiteľa a s veľkou trpezlivosťou vypracovala niekoľko mimoriadne odborných správ, čoho príkladom je aj táto správa.
<P>
Myslím si, že keď na tom začala pracovať, čo bolo tesne po minuloročných voľbách, všetci sme mali pocit, že tento na prvý pohľad klamlivo jednoduchý návrh Komisie na zrušenie údajne zastaraných právnych predpisov sa pravdepodobne bude riešiť pomerne rýchlo a bez veľkých konfliktov.
<P>
Čas, ktorý to zabralo, a relatívne zložité riešenie ukazujú, že deregulácia a obmedzovanie byrokracie vôbec nie sú také jednoduché, ako si ľudia myslia. Je veľmi jednoduché prísť s týmito povrchnými frázami o deregulácii, ale v skutočnom svete vždy existujú ľudia, ktorí chcú reguláciu zachovať. Hneď, ako tento návrh dorazil do Rady, sme si začali uvedomovať niektoré z vážnych problémov, ktoré v jednotlivých krajinách existujú. Niektoré krajiny mali problémy s meraním hmotnosti plavidiel, niektoré s liehomermi a liehovými hustomermi a niektoré s tlakomermi na meranie tlaku v pneumatikách motorových vozidiel. Každá krajina mala svoje konkrétne problémy.
<P>
Môj celkový záver sa netýka významu návrhu, pretože o pár mesiacov budeme mať k dispozícii alternatívny návrh, vďaka ktorému sa tento návrh stane vskutku zastaraným, a prakticky sme naň mohli počkať. Vyzývam pána komisára, aby Komisia oveľa dôkladnejšie prehodnotila svoje posúdenie vplyvu a svoje úlohy v oblasti deregulácie a aby členské štáty priviedla k tomu, aby sa do procesu zapojili, a to ešte predtým, ako Komisia predloží tieto návrhy.
<P>
Podľa mňa sme mali viac času stráviť uvažovaním, ak by nám to bolo umožnené. Ide o úspech výboru, povedal by som však, že o úspech s výhradami. Musíme sa z toho pri ďalšom postupe poučiť.
<SPEAKER ID="691" NAME="Seán Kelly" AFFILIATION="PPE">
Vážený pán predsedajúci, aj ja vítam návrhy pani spravodajkyne. Nepochybne sa náš svet zmenšil viac ako kedykoľvek predtým. Interakcie medzi ľuďmi sú oveľa intenzívnejšie a tento stav by mal v budúcnosti rýchlo napredovať, takže je zjavné, že čím väčšiu mieru harmonizácie máme v oblasti meradiel, tým lepšie. Rozhodne vítam zrušenie smerníc týkajúcich sa metrológie a obmedzenie byrokracie o 25 percent.
<P>
Domnievam sa, že z času na čas podceňujeme schopnosť ľudí prispôsobiť sa. Vo vlastnej krajine som pozoroval, ako ľahko sme prešli od starých libier, šilingov a penny k eurám a centom a v posledných rokoch aj od míľ ku kilometrom, pokiaľ ide o cestovanie a rýchlostné obmedzenia. Mnohým ľuďom to uľahčilo život a bude im ho uľahčovať aj v budúcnosti. Podľa môjho názoru ide o krok správnym smerom, takže ešte raz, gratulujem.
<SPEAKER ID="692" NAME="Antonio Tajani" LANGUAGE="IT">
Vážený pán predsedajúci, dámy a páni, som vďačný všetkým, ktorí počas tejto rozpravy vystúpili, pretože to znamená, že o tento návrh na zjednodušenie je záujem. Chcem preto znovu vyzdvihnúť výhody, ktoré so sebou toto rozhodnutie prináša, a teda aj prínos, ktorý od neho možno očakávať.
<P>
Mám na mysli výhody pre spotrebiteľov, výrobcov meradiel a vnútroštátne správne orgány. V odpovedi na konkrétnu otázku, ktorú predniesla pani Gebhardtová, by som vás takisto chcel ubezpečiť, že Komisia je ochotná vykonať štúdie potrebné na opätovné preskúmanie argumentov, ktoré hovoria za uskutočnenie harmonizácie do apríla 2011.
<P>
Čo sa týka odpovede pánovi Rossimu, ktorý kritizoval Komisiu, ale teraz odišiel z tejto rokovacej sály - po kritike je vhodné vypočuť si aj odpoveď - podľa spoločného vyhlásenia Parlamentu, Rady a Komisie v tejto veci, citujem: "Európsky parlament a Rada vyzývajú Komisiu v súlade s článkom 25 smernice 2004/22/ES o meradlách, aby do 30. apríla 2011 predložila správu o vykonávaní uvedenej smernice a v prípade potreby aj legislatívny návrh." Ako som uviedol pri úvodnom vystúpení v rámci tejto rozpravy, mám v úmysle pridŕžať sa tohto vyhlásenia.
<P>
Ďakujem, pán predsedajúci, dámy a páni, za vašu angažovanosť a spoluprácu. Na záver, pokiaľ ide o problematiku tabuliek zhody, Komisia podporuje stanovisko Parlamentu.
<SPEAKER ID="693" NAME="Anja Weisgerber" LANGUAGE="DE">
Vážený pán predsedajúci, chcela by som sa úprimne poďakovať všetkým kolegom poslancom a takisto oceniť ich hodnotné príspevky k dnešnej rozprave. Po dopoludňajšom hlasovaní musíme svoju pozornosť zamerať na budúcnosť. Prirodzene, s napätím očakávame, ako dopadnú jednotlivé pravidlá a nariadenia - Komisia teraz oznámila, že svoj návrh smernice o meradlách predloží do konca apríla. Potom bude takisto možné preveriť, či je potrebné do smernice zahrnúť niektoré právne úpravy, ktorých účinnosť zrušujeme.
<P>
Ako uviedla pani Comiová, je dôležité, aby nenastalo právne vákuum. Pani Gebhardtová, môžem vás ubezpečiť, že tomu prikladala veľký význam aj Skupina progresívnej aliancie socialistov a demokratov v Európskom parlamente a podarilo sa nám tomuto aspektu venovať pozornosť aj pri následnom postupe. Pre mňa je však dôležité spomenúť aj to, že členské štáty sú povinné ešte presnejšie zdokumentovať, prečo by sa určité aspekty alebo prvky mali zachovať, pretože iba za takýchto okolností by sme skutočne potrebovali európske nariadenia, samé osebe totiž nie sú cieľom.
<P>
Teším sa aj na konzultácie na internete, ktoré oznámila Komisia a ktoré sa uskutočnia od 6. septembra do 1. novembra 2011. Do konzultácií sa zapoja spoločnosti a orgány, ktorých sa zmeny týkajú, a ďalšie strany. Opakujem, názorom podnikov budem venovať veľkú pozornosť. Aj pokiaľ ide o existujúcu smernicu, preverila som, či sa tieto meradlá ešte stále používajú, a podľa všetkých reakcií - napríklad od nášho vinárskeho zväzu, ktorému som položila otázku o liehomeroch a liehových hustomeroch - sa ukázalo, že takéto prístroje sa už rozhodne nepoužívajú. Z tohto dôvodu to musíme veľmi dôkladne preskúmať. Ak chceme skutočne dosiahnuť pokrok smerom k cieľu obmedziť byrokraciu v Európe o 25 % do roku 2012 - čo, samozrejme, už nie je veľmi ďaleko - musíme dosiahnuť významný pokrok v tejto oblasti. Ako Parlament sme ochotní zohrávať túto úlohu.
<P>
Na záver chcem uviesť už len jednu vec týkajúcu sa tabuliek zhody. Chcem v tomto bode zopakovať, že to, čo máme k dispozícii, je kompromis, čo sa však týka budúcnosti, chcela by som členské štáty vyzvať, aby sa zaviazali k tomu, že tieto tabuľky naozaj vypracujú, pretože skutočne ide o jednotné vykonávanie pravidiel a nariadení v celej Európe.
<SPEAKER ID="694" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v stredu 15. decembra 2010).
