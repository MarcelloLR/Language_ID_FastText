<CHAPTER ID="019">
Organizácia pracovnej doby osôb vykonávajúcich mobilné činnosti v cestnej doprave (rozprava) 
<SPEAKER ID="140" NAME="Predsedajúca">
Ďalším bodom programu je správa pani Marie Panayotopoulosovej-Cassiotouovej v mene Výboru pre zamestnanosť a sociálne veci o organizácii pracovnej doby osôb vykonávajúcich mobilné činnosti v cestnej doprave - C6-0354/2008 -
<SPEAKER ID="141" NAME="Marie Panayotopoulos-Cassiotou" LANGUAGE="EL">
Vážená pani predsedajúca, smernica 2002/15/ΕS skutočne potrebovala revíziu a Európska Komisia, na základe správy, ktorú bola povinná predložiť, predložila aj vhodné pozmeňujúce a doplňujúce návrhy s cieľom pomôcť tomuto odvetviu zabezpečiť ochranu a bezpečnosť pracovníkov a súčasne podporiť zdravú hospodársku súťaž. Výbor pre zamestnanosť a sociálne veci prijal stanovisko Výboru pre dopravu a cestovný ruch a napriek mojim odporúčaniam zamietol návrh Komisie; inými slovami, neodsúhlasil vylúčenie samostatne zárobkovo činných vodičov z rozsahu pôsobnosti tejto smernice. Musím zdôrazniť, že smernica z roku 2002 obsahovala ustanovenie o zahrnutí samostatne zárobkovo činných vodičov k 23. marcu 2009. Situácia sa však nevyvíja tak, ako by sa zdalo podľa dojmov a emócií vyvolaných rozpravou na tému smernice o cestnej doprave.
<P>
Pokiaľ ide o čas jazdy a čas odpočinku, situácia sa od roku 2002 výrazne zmenila, pretože nariadenie (ES) č. 561/2006, ktoré vstúpilo do platnosti v roku 2007, sa uplatňuje pre všetkých vodičov nákladných vozidiel a zabezpečuje dodržiavanie primeraného času jazdy a času odpočinku z ich strany.
<P>
Z tohto dôvodu by zahrnutie samostatne zárobkovo činných vodičov do smernice o pracovnom čase znamenalo nesprávne pochopenie pojmu samostatnej zárobkovej činnosti, pretože samostatne zárobkovo činné osoby si svoj pracovný čas určujú samy. Bolo by to teda závažným, škodlivým opatrením namiereným proti malým a stredným podnikom, znamenalo by obmedzovanie slobody podnikania, pričom by sme ním napomáhali vzniku ďalšieho administratívneho zaťaženia. Stalo by sa precedensom na začatie diskusie o integrácii samostatne zárobkovo činných osôb aj v iných sektoroch, čím by sa obmedzila ich možnosť pracovať tak dlho, ako samy chcú. Tým vzniká vážny problém: kto je skutočne samostatne zárobkovo činnou osobou a kto "falošne" samostatne zárobkovo činnou osobou? Je zrejmé, že niektorí pracovníci sa vyhlasujú za samostatne zárobkovo činné osoby, ale v skutočnosti nimi nie sú. Európska komisia navrhla, aby sme stanovili kritériá na odlíšenie "falošne" samostatne zárobkovo činných osôb. To však nebude možné, pretože kontroly sa stále vykonávajú na vnútroštátnej úrovni. Ak by teda európske právne predpisy stanovovali, kto je "falošne" samostatne zárobkovo činnou osobou a kto nie, nebolo by možné na to upozorniť na základe vnútroštátnych kontrol. Máme teda teraz k dispozícii nástroj, vo forme našich nových návrhov, pomocou ktorých môžeme na úrovni členských štátov určiť, kto bude a kto nebude zahrnutý do smernice o osobách vykonávajúcich mobilné činnosti v cestnej doprave. Takisto vo svojich návrhoch vyzývame Komisiu, aby opätovne určila výsledky uplatňovania tejto smernice. Vyzývam svojich kolegov poslancov, aby zamietli pozmeňujúci a doplňujúci návrh, ktorého cieľom je dosiahnuť vrátenie návrhu späť výboru, a aby podporili návrhy mojej skupiny, ktoré podporuje aj Skupina Aliancie liberálov a demokratov za Európu a Skupina nezávislosť/demokracia.
<SPEAKER ID="142" NAME="Antonio Tajani" LANGUAGE="IT">
Vážená pani predsedajúca, vážené poslankyne, vážení poslanci, iste viete, že bezpečnosť cestnej premávky je jednou z priorít mojej práce, keďže som komisárom pre dopravu.
<P>
Takisto je veľmi dôležité, aby som hneď na začiatku zdôraznil, že bezpečnosť cestnej premávky je, samozrejme, kľúčovým prvkom, keď hovoríme o veciach, ako je pracovný čas vodičov; naša dnešná rozprava však nie je o bezpečnosti cestnej premávky, ale o právnych predpisoch v sociálnej oblasti, teda nie o čase jazdy, ale o pracovnom čase.
<P>
Otázka, na ktorú dnes musíme nájsť odpoveď znie takto: mali by sa obmedzenia pracovného času uplatňovať aj pre samostatne zárobkovo činných podnikateľov, a to za rovnakých podmienok ako pre zamestnancov? Toto je záležitosť, ku ktorej musíme pristupovať veľmi opatrne, pretože v európskom právnom systéme neexistuje precedens stanovujúci, ako dlho môže samostatne zárobkovo činná osoba pracovať v kancelárii alebo v laboratóriu.
<P>
V roku 1998, keď Rada a Komisia po prvýkrát viedli diskusiu o smernici o pracovnom čase pracovníkov vykonávajúcich mobilné činnosti, bola situácia v sektore cestnej dopravy celkom iná, ako je dnes, ako povedala pani spravodajkyňa Panayotopoulosová-Cassiotouová: v tom čase sa bežne obchádzali platné predpisy upravujúce čas jazdy, vodiči z povolania teda trávili za volantom príliš veľa času. Na základe predchádzajúcich predpisov o čase jazdy, zavedených v roku 1985, bolo takmer nemožné účinne kontrolovať čas jazdy.
<P>
V tejto súvislosti od roku 1988 do roku 2002 diskutovali zákonodarcovia o návrhu Komisie zameranom na úpravu pracovného času nielen pre vodičov v zamestnaneckom vzťahu, ale aj pre samostatne zárobkovo činných vodičov. Ako výsledok tejto diskusie bola prijatá sektorová smernica o pracovnom čase pracovníkov vykonávajúcich mobilné činnosti. Smernica bola prijatá v nádeji, že sa znížia negatívne dôsledky na bezpečnosť cestnej premávky, ktoré sa objavovali na základe nevhodných predpisov upravujúcich čas jazdy, a to rozšírením rozsahu pôsobnosti právnych predpisov o pracovnom čase zahrnutím aj samostatne zárobkovo činných vodičov.
<P>
Problém však naďalej pretrvával a po zmierovacom konaní medzi Parlamentom a Radou bola Komisia vyzvaná, aby posúdila argumenty pre a proti rozšíreniu pôsobnosti pravidiel o pracovnom čase aj na samostatne zárobkovo činných pracovníkov a aby tak v roku 2008 predložila svoj návrh. Komisia tejto požiadavke vyhovela a v roku 2007 uverejnila štúdiu, v ktorej boli uvedené tieto závery.
<P>
Po prvé, pracovný čas sa nesmie zamieňať za čas jazdy. Práve v súvislosti s časom jazdy sa situácia radikálnym spôsobom zmenila. Ako viete, tento Parlament spoločne s Radou schválil nové predpisy o čase jazdy. Tieto predpisy okrem iného zabezpečujú používanie digitálnych tachografov, vysoko spoľahlivých monitorovacích prístrojov a existenciu osobitnej smernice o uplatňovaní.
<P>
Nové predpisy, ktoré sú v platnosti od roku 2007, sa uplatňujú pre všetkých vodičov nákladných vozidiel, teda aj pre samostatne zárobkovo činných vodičov. Pri používaní nových digitálnych tachografov, ktoré zaznamenávajú každý pohyb vozidla minútu po minúte, nemôže vodič jazdiť dlhšie ako deväť hodín denne, v priemere okolo 45 hodín týždenne. Teraz sa v podstate uplatňovanie týchto predpisov dá monitorovať oveľa dôslednejšie, ako to bolo v roku 1985.
<P>
Po druhé, v právnych predpisoch Spoločenstva týkajúcich sa sociálnej oblasti neexistuje precedens upravujúci prácu samostatne zárobkovo činných osôb. Samostatne zárobkovo činného pracovníka fakticky nemôže nikto nútiť, aby pracoval nadčasy, keďže už z definície jeho postavenia vyplýva, že má právo si svoju prácu organizovať slobodne a podľa vlastného želania. Navyše je prakticky nemožné kontrolovať pracovný čas tejto skupiny osôb.
<P>
Po tretie, celková rovnováha medzi výhodami a nevýhodami rozšírenia pôsobnosti predpisov o pracovnom čase na samostatne zárobkovo činné osoby je veľmi neistá a nedá sa dokázať, či uplatňovanie smernice pre samostatne zárobkovo činných vodičov prinesie skutočné výhody. Napokon je veľmi dôležité, aby som upozornil na skutočnosť, že uplatňovanie predpisov o pracovnom čase pre samostatne zárobkovo činných vodičov nemá veľký úspech a veľmi ťažko sa zabezpečuje, keďže títo vodiči nie sú povinní viesť záznamy o svojom pracovnom čase pre mzdové účely, nehovoriac o tom, že administratívne náklady na uplatňovanie týchto predpisov by boli veľmi vysoké.
<P>
Po štvrté, oblasť, v ktorej je predsa len potrebné zasiahnuť, predstavuje otázka falošne samostatne zárobkovo činných vodičov. V tomto prípade ide o vodičov, ktorí sú oficiálne samostatne zárobkovo činnými osobami, ale v skutočnosti si svoju pracovnú činnosť nemôžu slobodne organizovať, pretože sú v plnej miere závislí od jedinej spoločnosti, ktorá im zabezpečuje príjem a objednávky. Zo sociálneho hľadiska sú zraniteľní. Takto teoreticky patria do rozsahu platnosti smernice, ale jej neuplatňovanie znamená, že sa to v praxi nedeje. Komisia preto navrhuje, aby sa zintenzívnilo uplatňovanie smernice a aby sa falošne samostatne zárobkovo činným vodičom poskytla potrebná sociálna ochrana.
<P>
V čase hospodárskej krízy by zavádzanie ďalších administratívnych a finančných zaťažení pre malé a zraniteľné podniky, ktoré musia čeliť dôsledkom recesie, nevyslalo dobrý signál. Z tohto dôvodu teda Komisia víta pozmeňujúce a doplňujúce návrhy predložené skupinou Európskej ľudovej strany (kresťanských demokratov) a Európskych demokratov, Skupinou Aliancie liberálov a demokratov za Európu a Skupinou nezávislosť/demokracia, ktoré sú v súlade so spoločným stanoviskom Rady prijatým počas posledného zasadnutia Rady pre dopravu, a týmito pozmeňujúcimi a doplňujúcimi návrhmi vysiela tomuto odvetviu jasné posolstvo: jav tzv. falošne samostatne zárobkovo činných vodičov sa nebude tolerovať a zákonodarcovia zabezpečia, aby sa pravidlá uplatňovali v celej Európe.
<SPEAKER ID="144" NAME="Johannes Blokland" LANGUAGE="NL">
Vážená pani predsedajúca, okamih pravdy sa nezadržateľne blíži. Zajtra popoludní budeme hlasovať o správe pani Panayotopoulosovej-Cassiotouovej. Pani spravodajkyňa a ja, ako spravodajca Výboru pre dopravu a cestovný ruch požiadaného o stanovisko, zastávame rovnaký názor na slobodné podnikanie, a tak sme spoločne podpísali približne 10 pozmeňujúcich a doplňujúcich návrhov, ktoré bude môcť prijať aj Rada. Som vďačný pánovi komisárovi Tajanimu, za to, že im vyjadril podporu.
<P>
Zajtra sa budeme najprv zaoberať pozmeňujúcim a doplňujúcim návrhom, ktorý predložil Výbor pre zamestnanosť a sociálne veci a ktorý sa snaží dosiahnuť zamietnutie návrhu. Stále cítim nad týmto pozmeňujúcim a doplňujúcim návrhom veľké rozhorčenie. Minulý týždeň sa však toto rozhorčenie zmenilo na zhrozenie, a to vo chvíli, keď som zbadal stanovisko európskych odborových zväzov. Zo strachu pred zblúdilým rumunským či bulharským samostatne zárobkovo činným vodičom vypúšťajú nepravdu za nepravdou s cieľom presvedčiť poslancov Parlamentu, aby hlasovali proti návrhu Komisie.
<P>
Vo svojom stanovisku vyhlasujú, že samostatne zárobkovo činní vodiči pracujú 86 hodín týždenne. Vodiči, či už v zamestnaneckom vzťahu alebo samostatne zárobkovo činní, smú jazdiť v priemere 45 hodín týždenne, a to počas dvoch týždňov, ako to zdôraznil aj pán komisár Tajani. Máme tomu rozumieť tak, že 41 hodín týždenne trávia prácou na svojom podnikaní? Ani argument uvedený v stanovisku v súvislosti s bezpečnosťou cestnej premávky neobstojí. Neexistuje žiaden dôkaz o vzájomnej súvislosti medzi bezpečnosťou cestnej premávky a vylúčením samostatne zárobkovo činných osôb z pôsobnosti predpisov o pracovnom čase; v skutočnosti je opak pravdou.
<P>
Mimochodom, z uvedeného stanoviska je zrejmé, že odborové zväzy si veľmi dobre uvedomujú svoje značne oslabené postavenie. Zaťahujú do problematiky životné prostredie a vnútorný trh, kopú okolo seba a vykrikujú, že by sme mali hlasovať v prospech zamietnutia návrhu, hoci rozsiahle hodnotenie vplyvu na životné prostredie uskutočnené Komisiou dokazuje, že návrh bude v skutočnosti prospešný pre fungovanie vnútorného trhu, pre sektor dopravy a životné prostredie. Preto musíme zajtra hlasovať proti pozmeňujúcemu a doplňujúcemu návrhu predloženému Výborom pre zamestnanosť a sociálne veci, ktorý sa snaží dosiahnuť zamietnutie návrhu, a v prospech pozmeňujúcich a doplňujúcich návrhov pána spravodajcu. Verím, že pri hlasovaní zvíťazí zdravý rozum.
<P>
Na záver by som rád dodal, že som považoval e-mail, ktorý posielal pán Hughes minulú sobotu, za úplne nevhodný. Robiť politiku zo smrteľných úrazov... (Predsedajúca prerušila rečníka.)
<SPEAKER ID="145" NAME="Eva-Riitta Siitonen" LANGUAGE="FI">
Vážená pani predsedajúca, dámy a páni, obmedzenia pracovného času by sa nemali rozširovať na samostatne zárobkovo činných podnikateľov a vodičov a, našťastie, k tomuto záveru dospeli aj Komisia a Rada.
<P>
V našej krajine, vo Fínsku, by obmedzenie pracovného času malo veľmi nepriaznivé dôsledky na samostatne zárobkovo činných vodičov. Vodiči sú vo Fínsku veľmi často drobnými podnikateľmi. Viac ako polovica z nich vlastní vozidlo, na ktorom jazdí. Z tohto dôvodu sa o všetko starajú sami: sami si zabezpečujú údržbu vozidla aj účtovníctvo. Pre samostatne zárobkovo činných vodičov sú už v súčasnosti záväzné rovnaké obmedzenia z hľadiska času jazdy a povinných dôb odpočinku ako pre vodičov, ktorých zamestnáva niekto iný. To je pre budúcnosť mimoriadne dôležité. Samotný čas jazdy by sa nemal predlžovať, ale ak by tento pozmeňujúci a doplňujúci návrh Skupiny zelených/Európskej slobodnej aliancie a Socialistickej skupiny v Európskom parlamente vstúpil do platnosti, nemohli by si vodiči vo svojom voľnom čase zabezpečovať napríklad údržbu vozidiel či účtovníctvo. V každom prípade, akým spôsobom by sa monitorovalo dodržiavanie takéhoto nariadenia?
<P>
V čase hospodárskej krízy má podpora zamestnanosti a podnikania mimoriadny význam. Dúfam, že každý bude súhlasiť so stanoviskom Komisie a Rady ministrov dopravy, aby samostatne zárobkovo činní vodiči aj naďalej ostali mimo pôsobnosti upravovaného pracovného času v zmysle tejto smernice.
<SPEAKER ID="146" NAME="Jan Cremers" LANGUAGE="NL">
Vážená pani predsedajúca, dámy a páni, Socialistická skupina v Európskom parlamente považuje návrh revízie predpisov o pracovnom čase v cestnej doprave za nedostatočne premyslený a rozporuplný. Nedostatočné transponovanie a dodržiavanie právnych predpisov nemôže byť dôvodom na uvoľňovanie pravidiel. Ako hovorí Komisia, právne predpisy môžu byť účinné a efektívne jedine vtedy, ak sa budú vzťahovať na všetky zainteresované strany.
<P>
V otázkach pre Komisiu som sa snažil získať vysvetlenie k opatreniam, ktoré sa Komisia chystá prijať proti využívaniu falošne samostatne zárobkovo činných pracovníkov. V tejto súvislosti zámer, ktorý už bol oznámený v Rade a ktorého predmetom je nielen vylúčenie samostatne zárobkovo činných vodičov z rozsahu pôsobnosti smernice, ale aj rozhodnutie neprijať uspokojivé opatrenia proti falošne samostatne zárobkovo činným pracovníkom, nenachádza v skupine PSE žiadnu podporu.
<P>
Činnosť vodičov, či už v zamestnaneckom vzťahu alebo samostatne zárobkovo činných, je rovnakým spôsobom dôležitá vo vzťahu k bezpečnosti ich samých i bezpečnosti ostatných osôb. Podľa názoru našej skupiny neprichádza do úvahy robiť medzi nimi rozdiel. Musím vyjadriť podporu pánovi komisárovi: nie je to po prvýkrát, čo boli samostatne zárobkovo činní pracovníci zahrnutí do koordinácie bezpečnosti na staveniskách, aby tak bola zaistená ich vlastná bezpečnosť a bezpečnosť ostatných.
<SPEAKER ID="147" NAME="Bilyana Ilieva Raeva" LANGUAGE="BG">
Na svojom poslednom zasadnutí v tomto volebnom období musí Parlament prijať smernicu o pracovnom čase pracovníkov vykonávajúcich mobilné činnosti. Ako spravodajkyňa Skupiny Aliancie liberálov a demokratov za Európu považujem z našej strany za nezodpovedné podporiť zamietnutie textu Komisie ako celku, ako to bolo navrhnuté. My liberáli podporujeme a pevne zastávame potrebu desiatok tisícov samostatne zárobkovo činných pracovníkov vykonávajúcich mobilné činnosti zachovať si svoju konkurenčnú výhodu a dôvod byť samostatne zárobkovo činnými osobami.
<P>
Aktuálna situácia je alarmujúca. Súčasná smernica ruší základný princíp voľného trhu, najmä podnikania a jeho podpory. Je pre nás neprijateľné, aby sme považovali osoby pracujúce na základe pracovnej zmluvy a samostatne zárobkovo činné osoby za rovnocenné. Na rozdiel od odmeňovaných pracovníkov, samostatne zárobkovo činné osoby nepracujú na základe istého počtu odpracovaných hodín, ale na základe tovaru, ktorý majú na starosti, ako aj určitého počtu a typu dodávok. Ak ich zahrnieme do novej smernice, prakticky tým zničíme ich podnikateľské snahy.
<P>
Právne predpisy stanovujúce dĺžku pracovného času pre samostatne zárobkovo činné osoby by vytvorili nebezpečný a neopodstatnený precedens. V žiadnom inom odvetví neexistuje podobný typ nariadenia. Prijatie takéhoto rozhodnutia by malo nepriaznivý vplyv na európske hospodárstvo.
<P>
Definícia nočnej práce má taktiež veľký praktický význam. V súčasnosti si členské štáty môžu stanoviť nočný čas sami. To im umožňuje maximalizovať počet pracovných hodín na prepravu cestujúcich alebo tovaru v závislosti od meniacej sa dĺžky dňa. Ako určite viete, nočný čas vo Fínsku je iný ako nočný čas v Taliansku. Flexibilita umožňuje znížiť preťaženie počas dopravnej špičky a súčasne znížiť väčšinu škodlivých emisií pochádzajúcich z dopravy.
<P>
Na záver by som chcela dodať, že liberáli podporovaní Skupinou Európskej ľudovej strany (kresťanských demokratov) a Európskych demokratov, ako aj mnohými ďalšími kolegami poslancami, by chceli pokračovať v rozprave o základných prvkoch tejto smernice. Inými slovami, podporujeme flexibilný, pragmatický postoj, ktorý bol schválený Radou a navrhnutý Európskou komisiou, o vylúčení samostatne zárobkovo činných osôb z tejto smernice. Naliehavo vás vyzývam, aby ste hlasovali za toto stanovisko.
<SPEAKER ID="148" NAME="Sepp Kusstatscher" LANGUAGE="DE">
Vážená pani predsedajúca, celosvetový záujem o prasaciu chrípku a rozsah opatrení zameraných na boj proti nej, rovnako ako rozsah opatrení proti vtáčej chrípke a BSE pred niekoľkými rokmi, sú úplne neprimerané v porovnaní s nedostatkom pozornosti venovanej oveľa vyššiemu počtu obetí dopravných nehôd. Ročne zomiera na cestách Európskej únie štyridsať tisíc ľudí. Mnoho ľudí je zranených alebo má po nehode trvalé následky. Všetky tieto skutočnosti jednoducho prijímame, ako keby išlo o vyššiu moc.
<P>
Každý z nás vie, že medzi účastníkov vážnych dopravných nehôd patrí aj neprimerané množstvo nákladných vozidiel. Hlavnými príčinami sú rýchlosť, nadmerná únava a alkohol. Táto smernica predstavuje pokrok v zabezpečovaní, aby vodiči netrpeli nadmernou únavou. Nielen čas jazdy, ktorý sa pri používaní tachografu monitoruje, ale aj čas nakladania a vykladania by sa odteraz mal pre všetkých považovať za pracovný čas. To je správne riešenie. Ak vodič pred tým, než si sadne za volant 40-tonového nákladného vozidla, niekoľko hodín pracoval, bude určite unavený a bude mať problém sústrediť sa na jazdu. Pre mňa je úplne nepochopiteľné, ako sa tieto nariadenia môžu vzťahovať len na vodičov zamestnaných inými osobami a na samostatne zárobkovo činných vodičov nie. Jediným ospravedlnením je, že sa pracovný čas samostatne zárobkovo činných vodičov ťažko monitoruje. To je možno pravda, ale je nadmerne unavený samostatne zárobkovo činný vodič za volantom menej nebezpečný?
<SPEAKER ID="149" NAME="Stephen Hughes" AFFILIATION="PSE">
Vážená pani predsedajúca, tento návrh Komisie musíme zamietnuť, a to z troch dôvodov: po prvé, niektorí používajú argument, že nariadenie (ES) č. 561/2006 o čase jazdy a odpočinku sa týka všetkých, a preto vylúčenie samostatne zárobkovo činných osôb tu nepredstavuje problém. To však nie je pravda. Čas jazdy predstavuje pre vodiča v priemere len polovicu pracovného času. Osoby, na ktoré by sa predpisy nevzťahovali, by v konečnom dôsledku mohli pracovať 86 hodín týždenne, a to každý týždeň v roku.
<P>
Po druhé, nariadenie sa nevzťahuje ani na státisíce vodičov vozidiel do 3,5 tony. Čo je ešte horšie, ak budú vylúčení z tejto smernice, nebudú už vôbec existovať obmedzenia ich pracovného času.
<P>
Po tretie, Komisia rozlišuje samostatne zárobkovo činných vodičov a takzvaných falošne samostatne zárobkovo činných vodičov, pričom tvrdí, že ich rozlišuje preto, lebo nie je možné skúmať alebo kontrolovať pracovný čas samostatne zárobkovo činných vodičov. Ak je to tak, ako bude teda Komisia kontrolovať pracovný čas falošne samostatne zárobkovo činných vodičov? Ide o zrieknutie sa zodpovednosti a otvorenú výzvu bezohľadným zamestnávateľom, aby sa neustále snažili o vytváranie nových podôb falošne samostatne zárobkovo činných vodičov a obchádzali tak zákony. Tento návrh Komisie musíme zamietnuť.
<SPEAKER ID="150" NAME="Ville Itälä" AFFILIATION="PPE-DE">
- (FI) Vážená pani predsedajúca, na úvod by som chcel poďakovať pánovi komisárovi Tajanimu za skutočne vynikajúco vykonanú prácu, aj za to, že vo svojom práve prednesenom prejave veľmi chvályhodne zdôraznil, že tu nehovoríme o bezpečnosti a o počte hodín strávených za volantom, ale o počte hodín strávených prácou.
<P>
Musíme rešpektovať skutočnosť, že v Európe existujú malé a stredné podniky, ktoré si robia svoju prácu a vytvárajú pracovné miesta, bolo by to teda ako vlepiť drobným podnikateľom zaucho, najmä v súčasnej hospodárskej situácii. Približne pred dvoma týždňami sme tu viedli vášnivú diskusiu o tom, ako malé a stredné podniky udržujú celé európske hospodárstvo na nohách. Teraz stojíme pred praktickou otázkou, a to či by sme ich mali alebo nemali podporiť. Pán komisár Tajani uviedol, čo by sme mali monitorovať a čo musíme zabezpečiť, aby mohli samostatne zárobkovo činní vodiči po skončení času jazdy pokračovať v práci.
<SPEAKER ID="151" NAME="Antonio Tajani" LANGUAGE="IT">
Vážená pani predsedajúca, dámy a páni, rád by som upokojil tých poslancov, ktorí vyjadrili obavy v súvislosti s textom, o ktorom rokujeme. Bezpečnosť cestnej premávky celkom určite nie je ohrozená, opäť pripomínam, že boj za zníženie počtu dopravných nehôd je pre mňa prioritou.
<P>
Myslím si, že by sme si pracovný čas nemali zamieňať s časom jazdy. Veľmi oceňujem, čo ste povedali: samostatne zárobkovo činný vodič môže najprv pracovať a potom si sadnúť za volant unavený, ale nemyslím si, že by bolo možné kontrolovať samostatne zárobkovo činných pracovníkov, a to pri akejkoľvek práci. Samostatne zárobkovo činný vodič si však, samozrejme, tiež uvedomuje, čo robí, môže dokonca naložiť náklad a potom chvíľu počkať, odpočinúť si dve, tri alebo štyri hodiny a potom sa môže, z hľadiska bezpečnosti vo vynikajúcej forme, vrátiť opäť za volant.
<P>
V skutočnosti sa akákoľvek samostatne zárobkovo činná osoba, či už remeselník alebo drobný podnikateľ, veľmi ťažko kontroluje. Navyše práve tieto osoby tvoria základ hospodárstva EÚ.
<P>
Zároveň však treba povedať, že cítime znepokojenie v súvislosti so zabezpečením ochrany zdravia a bezpečnosti zamestnancov a tých pracovníkov, ktorí sú zdanlivo samostatne zárobkovo činnými osobami, ale na všetky zámery a účely sú zamestnancami. Z tohto dôvodu chce Komisia - a myslím, že pani spravodajkyňa sa s naším názorom na túto otázku stotožňuje - zahrnúť činnosť falošne samostatne zárobkovo činných pracovníkov pod legislatívnu kontrolu.
<P>
Podľa môjho názoru ide o dôležitý signál, tieto právne predpisy spĺňajú skutočné požiadavky a myslím si, že je na mieste, aby som opäť zdôraznil, aký dôležitý je ďalší pokrok v tejto oblasti. Preto by som rád požiadal Socialistickú skupinu v Európskom parlamente a Skupinu zelených/Európsku slobodnú alianciu, aby pouvažovali o pripomienkach, ktoré tu odzneli, a aby pochopili, že otázka bezpečnosti na cestách je a naďalej aj ostane prioritou, ale že uvedené právne predpisy sa netýkajú tejto oblasti, sú skôr zamerané na lepšiu reguláciu pracovného času najmä pracovníkov v cestnej doprave a na začlenenie falošne samostatne zárobkovo činných osôb do kategórie zamestnancov, pretože v skutočnosti samostatne zárobkovo činnými osobami nie sú, sú de facto zamestnancami.
<P>
Dovoľte teda, aby som ešte raz ubezpečil všetkých tých, ktorí vyjadrili obavy. Verím totiž, že text, ktorý môžeme prijať, je dobrým textom a uberá sa správnym smerom v záujme európskych občanov.
<SPEAKER ID="152" NAME="Marie Panayotopoulos-Cassiotou" LANGUAGE="EL">
Vážená pani predsedajúca, ďakujem pánovi komisárovi za jeho jasné slová a za dodatočné vysvetlenia, myslím tým ubezpečenie poslancov, že jeho hlavným cieľom je zvýšiť bezpečnosť cestnej premávky, a súčasne zabezpečiť konkurencieschopnosť európskeho hospodárstva, ako aj podporovať malé a stredné podniky. Rovnako ďakujem kolegom poslancom za ich stanoviská a rada by som zdôraznila, že práve tento dialóg chceme hlasovaním proti pozmeňujúcemu a doplňujúcemu návrhu č. 54, v ktorom sa zamieta návrh Komisie, ponechať otvorený. Preto vyzývam kolegov poslancov, aby zamietli pozmeňujúci a doplňujúci návrh č. 54, čím by dialóg ostal otvorený a mohli by sme pomôcť pracovníkom, ktorí sú vykorisťovaní a vyhlasujú sa za falošne samostatne zárobkovo činných pracovníkov. Chceme pomôcť zlepšiť zamestnanosť v cestnej doprave s úplným zaistením bezpečnosti cestnej premávky v zmysle nariadenia, do ktorého pôsobnosti patria všetci, a pracovných časov v zmysle smernice, ktorú máme pred sebou.
<P>
Rada by som váženým poslancom pripomenula, že som im poslala istý článok z nemeckých novín. V tomto článku sa na príkladoch vysvetľuje, že nebezpečenstvo pri jazde nevzniká nadmernou prácou, ale nedostatočným využívaním času, ktorý majú jednotlivé osoby k dispozícii, bez ohľadu na to, či ide o zamestnancov alebo samostatne zárobkovo činné osoby, táto skutočnosť je vlastne nepodstatná. Dôležité je, do akej miery jednotlivé osoby prijmú zodpovednosť za svoje činy a či vedú vozidlo ako zrelé osoby, vedomé si povinnosti voči spoločnosti ako takej. To však nebudeme dosahovať kladením prekážok v práci. Na príklade stavebného priemyslu pán Cremers odhalil úmysly tých, ktorí v predvolebnom období podporujú tieto názory.
<SPEAKER ID="153" NAME="Predsedajúca">
Rozprava sa skončila.
<P>
Hlasovanie sa uskutoční v utorok 5. mája 2009.
