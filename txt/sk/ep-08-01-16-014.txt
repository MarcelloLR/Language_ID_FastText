<CHAPTER ID="014">
Európska rómska stratégia (rozprava) 
<SPEAKER ID="403" NAME="Predsedajúci">
Ďalším bodom je rozprava o:
<P>
otázka na ústne zodpovedanie, ktorú predkladajú Jan Marinus Wiersma, Hannes Swoboda, Katalin Lévai, Adrian Severin a Jan Andersson v mene skupiny PSE pre Komisiu: Európska rómska stratégia (O-0081/2007/rev. 1 - B6-0389/2007)
<P>
otázka na ústne zodpovedanie, ktorú predkladá Viktória Mohácsi v mene skupiny ALDE pre Komisiu: Európska rómska stratégia - B6-0003/2008)
<P>
otázka na ústne zodpovedanie, ktorú predkladá Lívia Járóka v mene skupiny PPE-DE pre Komisiu: Akčný plán Európskeho spoločenstva týkajúci sa Rómov - B6-0004/2008)
<P>
otázka na ústne zodpovedanie, ktorú predkladá Roberta Angelilli v mene skupiny UEN pre Komisiu: Európska rómska stratégia - B6-0005/2008)
<SPEAKER ID="404" NAME="Lívia Járóka">
autorka. - (HU) Ďakujem, pán predsedajúci. Dámy a páni, pán úradujúci predseda, očividne bolo vypracovaných mnoho dokumentov vrátane rozhodnutia Európskeho parlamentu o Rómoch z roku 2005, štúdie Európskej komisie z roku 2004, správy Výboru Európskeho parlamentu pre práva žien a rodovú rovnosť o rómskych ženách a akčného plánu EUROSTATU z roku 2003 s cieľom vyriešiť neobhájiteľnú situáciu európskych Rómov.
<P>
Členské štáty ani európske inštitúcie však nepristúpili k podpore začlenenia Rómov do spoločnosti aj napriek tomu, že úspešná integrácia najpočetnejšej a najrýchlejšie rastúcej menšiny v Európe je v záujme európskeho pracovného trhu a európskych spoločenstiev.
<P>
Správa, ktorú v decembri minulého roku predložila poradná skupina na vysokej úrovni založená pánom komisárom Špidlom, odporučila vytvoriť akčný plán Spoločenstva. Uvedený akčný plán musí byť vytvorený, na to je však potrebné výraznejšie a zanietenejšie úsilie zo strany Komisie s cieľom prijať účinné a okamžité opatrenia. Týka sa to aj Európskeho parlamentu a občianskej spoločnosti, ktoré v mnohých oblastiach ovplyvňujú postavenie Rómov.
<P>
Európska komisia a členské štáty musia vytvárať podnety, financovať, monitorovať a uskutočňovať pomoc priamo zo zdrojov Únie pre najviac znevýhodnené skupiny. Ak sú využívané finančné prostriedky Európskej únie, vplyv danej investície na rovnaké príležitosti sa musí prejaviť ako dôležité a záväzné kritérium, to znamená, ak je rozvoj financovaný zo zdrojov Únie, malo by byť pre investorov povinné vykonať alebo zaviesť analýzu rovnakých príležitostí a plán opatrení.
<P>
Ak sa plán opatrení stane povinnou súčasťou súťaže v rozličných sektoroch rozvoja a v niektorých regiónoch, významne to prispeje k zabezpečeniu a podpore rovnakých príležitostí pre znevýhodnené sociálne skupiny a zaostávajúce skupiny.
<P>
Je tiež nevyhnutné zostaviť celoeurópsku mapu krízových oblastí, na základe ktorej môžu byť posudzované oblasti s vysokou úrovňou chudoby a sociálneho vylúčenia najvážnejšie postihujúcich rómske a nerómske spoločenstvá, a pomocou ktorej Európska komisia a podporujúce členské štáty môžu začať pracovať na odstránení segregácie, ktorú vlády desaťročia presúvajú z dôvodu rozličných politických záväzkov.
<P>
Je dôležité, aby komisári, ktorí sú priamo alebo nepriamo zodpovední za integráciu a začlenenie menšín, riadili svoje činnosti prostredníctvom súboru opatrení pre oblasti vzdelávania, zamestnávania, rovnakých príležitostí, regionálnej politiky a rozvoja a po premene na technickú pracovnú skupinu vypracovali v spolupráci s Parlamentom a občianskou spoločnosťou akčný plán na rok 2008 týkajúci sa záležitostí Rómov. A tento plán musia začať realizovať čo najskôr.
<P>
Okrem toho, že sme v roku 2005 prijali uznesenie, ktoré, ako v súčasnosti vidíme, malo v skutočnosti len zanedbateľný účinok, považujem za rovnako dôležité, aby zúčastnené strany začali rozhovor čo najskôr, spolu s Komisiou a zástupcami občianskej spoločnosti.
<P>
V každom prípade sa domnievam, že v roku 2008 by sme mali byť svedkami opatrení a rozhovorov, ktoré sa týkajú Rómov, a ktoré zabezpečia a zorganizujú všetky zúčastnené strany. Túto otázku považujem za dôležitú a v mene Ľudovej strany sa zaväzujem iniciovať toto úsilie v roku 2008. Ďakujem.
<SPEAKER ID="405" NAME="Roberta Angelilli">
autorka. - (IT) Vážený pán predsedajúci, dámy a páni, dnes ráno bola prijatá správa o stratégii EÚ v oblasti práv dieťaťa. Jednou z jej priorít je boj proti chudobe a diskriminácii. V tejto súvislosti sme sa rozhodli venovať osobitnú časť rómskym deťom, ktoré sú často vylúčené z poskytovania zdravotnej a sociálnej starostlivosti a zo školského vzdelávania.
<P>
Je všeobecne známe, že veľmi vysoké percento rómskych detí nechodí do školy, alebo navštevuje školu iba príležitostne. Mnoho rómskych detí je v skutočnosti nútených navštevovať osobitné školy alebo dokonca inštitúcie pre zdravotne postihnuté osoby. Z dostupných údajov vyplýva, že v niektorých členských štátoch predčasné ukončenie školskej dochádzky rómskych detí prekračuje úroveň 60 %. Je zrejmé, že deti, ktoré nechodia do školy, deti, ktoré sú negramotné, alebo z akéhokoľvek dôvodu majú nedostatočnú úroveň vzdelania alebo odborného výcviku, nemajú budúcnosť. Sú nútené žobrať alebo pracovať na čiernom trhu. V každom prípade bol ich osud spečatený. V najlepšom prípade budú odsúdené na chudobu a sociálne vylúčenie, v najhoršom prípade sa stanú obeťami organizovaného zločinu.
<P>
Je treba mať na pamäti, že okrem iného je rómske obyvateľstvo veľmi mladé, približne 45 % je mladších než 16 rokov. Hlavne z tohto dôvodu by bolo nesmierne užitočné a dôležité, keby Komisia stanovila osobitné, konkrétne opatrenia pre rómske deti, najmä pokiaľ ide o zabránenie predčasnému ukončeniu školskej dochádzky a podporu vhodného školského vzdelávania vysokej kvality. Bez práva na vzdelanie neexistuje záruka rovnakého zaobchádzania a predovšetkým ani právo na budúcnosť.
<SPEAKER ID="406" NAME="Jan Marinus Wiersma">
autor. - (NL) Vážený pán predsedajúci, tiež musíme Komisii položiť otázky a očakávam, že ich pán komisár zodpovie. Dnes večer rokujeme hlavne o úsilí Európskej únie, Európskej komisie, vyriešiť problém Rómov, ktorých veľká skupina sa stala občanmi EÚ pred niekoľkými rokmi a ďalšia minulý rok. Títo občania žijú v podmienkach, ktoré sú vo väčšine prípadov neprijateľné. S radosťou si dnes v tejto snemovni vypočujeme odpoveď Európskej komisie.
<P>
Sme tiež radi, že Európska rada venovala pozornosť situácii Rómov na samite v Bruseli a požiadala Komisiu o predloženie konkrétnejších návrhov týkajúcich sa úsilia, ktoré môže Európska únia sama vykonať s cieľom dopĺňať politiku členských štátov v súvislosti s početnými rómskymi spoločenstvami, úsilia, ktoré môžeme vykonať v rámci koordinácie a výmeny osvedčených postupov a úsilia zameraného na dokonalejšie rozmiestnenie dostupných zdrojov EÚ v týchto krajinách prostredníctvom fondov s cieľom zlepšiť nejakým spôsobom postavenie Rómov.
<P>
Uvádzam to najmä preto, lebo pri príležitosti pristúpenia niekoľkých krajín (minulý rok a tiež v roku 2004) sme povedali: "V poriadku, vstúpte. Jedna z vecí, ktorú musíme spolu vykonať je vyriešiť problémy Rómov." Sám som pracoval ako spravodajca pre Slovensko a pamätám si ako slovenská vláda dávala rôzne sľuby. Pochybujem však o efektívnosti ich plnenia. Uvedená skutočnosť je aj naďalej dôležitá.
<P>
Tiež by sme povedali, že Rómovia nemôžu byť považovaní za typickú národnostnú menšinu, ako napríklad Maďari na Slovensku alebo Rusi v pobaltských štátoch. Sú typickou európskou menšinou, pre ktorú by mohla byť vypracovaná osobitná európska politika spolu s príslušnými členskými štátmi a osobitnou zodpovednosťou na strane Európskej únie, ako to nakoniec bolo uznané vo vyjadreniach bruselskej Európskej rady.
<P>
Komisiu by sme požiadali najmä o to, aby zabezpečila lepšiu koordináciu v rámci Komisie samotnej. Ako môžeme zlepšiť spoluprácu? Ako môžeme zveriť niekomu, napríklad zo skupiny komisárov, hlavnú zodpovednosť za politiku Rómov? Možno by sme mali preskúmať aj možnosť uznať Rómov za európsku menšinu s cieľom vyhnúť sa do istej miery zásade subsidiarity, ktorá je v súčasnosti uplatňovaná v rámci politiky menšín v členských štátoch.
<P>
Na záver verím, že všetci máme čestné úmysly, potrebujeme však lepšiu koordináciu a viac opatrení.
<SPEAKER ID="407" NAME="Viktória Mohácsi">
autorka. - (HU) Ďakujem veľmi pekne. Vážený pán predsedajúci, dámy a páni, rada by som vám pripomenula, že tento Parlament sústredil pozornosť na nedostatočnú integráciu Rómov v roku 1983. Požiadal aj Komisiu, Radu a vlády členských štátov v rezolúcii z roku 1994, aby uskutočnili všetko v záujme sociálnej, hospodárskej a politickej integrácie Rómov.
<P>
Ako si spomeniete, v rezolúcii prijatej Parlamentom v apríli 2005 sme požiadali Komisiu, aby prijala akčný plán so zreteľne stanovenými odporúčaniami pre členské štáty a kandidátske krajiny v súvislosti s hospodárskou, sociálnou a politickou integráciou Rómov.
<P>
Na základe môjho odporúčania bola v novembri 2007 záležitosť sociálnej integrácie Rómov opäť zaradené do znenia uznesenia Parlamentu o slobode pohybu ako rómska stratégia na európskej úrovni. Opäť sme požiadali Komisiu, aby okamžite pripravila európsku stratégiu sociálneho začlenenia Rómov s využitím integračného fondu a štrukturálnych fondov.
<P>
Okrem toho s určitosťou vieme, že rómske deti sú stále nútené učiť sa v segregovaných triedach a segregovaných inštitúciách v najmenej desiatich členských štátoch Únie a my, Rómovia, sme neodôvodnene zatriedení medzi postihnutých občanov, zaradení na vopred stanovené pracovné miesta a navždy označení.
<P>
Nanešťastie je všeobecne známe vo všetkých členských štátoch, v akých chudobných obydliach a hrozných podmienkach Rómovia žijú. S ľútosťou uvádzam, že veľmi dobre poznáme priemernú dĺžku života Rómov, ktorá je v každom členskom štáte o 15 rokov nižšia než dĺžka života občanov Únie. Mali by sme zopakovať, že Rómovia sú nadmerne zastúpení medzi nezamestnanými v každom členskom štáte.
<P>
Okrem toho, nanešťastie neuplynie ani jeden mesiac bez rasovo motivovaného útoku na Rómov v každom členskom štáte. Vieme zo správ, alebo sme možno nepočuli konkrétne o tejto udalosti, že v noci 4. januára 2008 bolo podpálené chudobné obydlie vo štvrti Marconi v Ríme, v ktorom žilo približne 250 Rómov a o tri dni neskôr, tiež v Taliansku, boli do miestnej rómskej osady v Aprílii hodené Molotovove koktaily, ktoré priamo ohrozili životy niekoľkých stoviek ľudí. V obidvoch prípadoch boli útoky rasovo motivované.
<P>
Neexistuje priestor na pochybnosti, výzva na riešenie je oprávnená, musí byť predložený návrh rezolúcie, musí byť vypracovaná stratégia na európskej úrovni a každý členský štát musí pripraviť akčný plán na integráciu Rómov. Na nikoho sa nevzťahuje výnimka, nikto nemôže predstierať, že v jeho krajine Rómovia nežijú, bez ohľadu na to, či ich vníma alebo nevníma. Inak by uvedené tvrdenia neboli pravdivé o žiadnom z členských štátov Únie bez výnimky. Ďakujem.
<SPEAKER ID="408" NAME="Benita Ferrero-Waldner">
členka Komisie. - (DE) Vážený pán predsedajúci, dámy a páni, najprv by som rada poďakovala pani Járókaovej, pani Angelilliovej, pánovi Wiersmovi a pani Mohácsiovej za nastolenie uvedených otázok, ktorými sa zaoberám v mene svojho kolegu, pána Vladimíra Špidlu, pretože je v súčasnosti v Číne. Vďaka nim máme príležitosť rokovať o otázkach tejto mimoriadne dôležitej problematiky.
<P>
Minulý rok naozaj ukázal, že inštitúcie Európskej únie a orgány členských štátov zintenzívňujú svoje úsilie o trvalé zlepšenie situácie Rómov v Európskej únii. Počuli sme, aké je toto úsilie potrebné a ja súhlasím. V tejto súvislosti už bolo uskutočnených niekoľko dôležitých opatrení. Spomínané opatrenia zahŕňajú rozhodnutie Európskeho parlamentu z roku 2005 o zavedení Európskeho roku rovnakých príležitostí pre všetkých, činnosť skupiny odborníkov na vysokej úrovni pre integráciu etnických menšín, Európsky hospodársky a sociálny výbor, ako aj závery prijaté nedávno na decembrovej Európskej rade. O nich sme sa už v rámci rozpravy zmienili.
<P>
Mala by som uviesť, že sa naozaj nemôžeme postaviť chrbtom k zložitej otázke diskriminácie, s ktorou majú príslušníci rómskej menšiny skúsenosti, a k ich vylúčeniu zo spoločnosti a trhu práce. Preto sme prijali pevné rozhodnutie využiť každý dostupný nástroj, ako napríklad právne predpisy, štrukturálne fondy, informačné a osvetové kampane s cieľom zlepšiť spomínanú situáciu. Je zrejmé, že programy a opatrenia zamestnanosti a sociálnej politiky nie sú primerane využívané s cieľom podporovať integráciu Rómov Preto potrebujeme sústrediť všetko naše úsilie najmä na zlepšenie prístupu k týmto opatreniam prostredníctvom cieleného plánu. Je zrejmé, že takýto plán musí byť založený na rozhodnom a dlhodobom záväzku členských štátov a účinnom využívaní nástrojov a politík Spoločenstva.
<P>
Dovoľte mi preto, aby som krátko a vecne zodpovedala vaše otázky a načrtla naše návrhy na rok 2008. Komisia prijme usmernenia o revidovanej stratégii boja proti diskriminácii v lete tohto roku ako opatrenia nadväzujúce na Európsky rok rovnakých príležitostí pre všetkých. Podľa záverov Európskej rady z decembra 2007 sa tieto usmernenia budú z väčšej časti týkať problému Rómov a odporúčaní skupiny odborníkov na vysokej úrovni v oblasti integrácie etnických menšín. Uvedené usmernenia budú doplnené o pracovný dokument útvarov Komisie, ktorý obsahuje rozbor pokroku a účinnosti týchto opatrení dosiahnutých v prospech Rómov na politickej aj legislatívnej úrovni, a tiež pri plánovaní programov pre štrukturálne fondy.
<P>
Zároveň poskytujeme možnosť zorganizovať rómske fórum na vysokej úrovni zamerané na stretnutie predstaviteľov národných vlád a parlamentov, Európskeho parlamentu, Európskeho hospodárskeho a sociálneho výboru a Výboru regiónov, ako aj vedúcich osobností rómskej občianskej spoločnosti a iných dôležitých subjektov. Sme presvedčení, že práva Rómov môžu byť posilnené pomocou otvorenej diskusie na vysokej úrovni, a že cielenejšie využitie zdrojov možno použiť v ich prospech.
<P>
Spolupracovníci môjho kolegu pána Vladimíra Špidlu, pripravia spomenuté iniciatívy a potom sa zamerajú na rómsku problematiku v oblastiach nediskriminácie, Európskeho sociálneho fondu, zamestnanosti a sociálnej integrácie. Keďže situácia Rómov súvisí s niektorými oblasťami činnosti Komisie, ako napríklad s regionálnou politikou, vzdelávaním, verejným zdravím a spravodlivosťou, výmenu informácii bude zabezpečovať špeciálna medziagentúrna skupina pre otázky Rómov založená v roku 2004. Na záver, Komisia pred niekoľkými týždňami uzavrela rámcovú dohodu o partnerskej spolupráci s Európskym rómskym informačným úradom (ERIO). Toto partnerstvo bude základom pre priamy kontakt medzi európskymi orgánmi a rómskou občianskou spoločnosťou.
<P>
Okrem toho by sa nemalo zabúdať na niekoľko iniciatív v súčasnosti realizovaných na národnej aj európskej úrovni v rámci Európskeho roku medzikultúrneho dialógu, ktorý práve začal. Uvedené iniciatívy sú zamerané na zvýraznenie dôležitosti dialógu medzi kultúrami, čím si ľudia jeho prínos ešte viac uvedomia. Okrem toho je ich cieľom zvýraznenie dôležitosti výhod, ktoré kultúrna rôznorodosť našej spoločnosti prináša.
<P>
Komisia zverejní na jar 2008 zelenú knihu zameranú na otázky vzdelania v súvislosti so žiakmi, ktorí pochádzajú z prisťahovaleckého prostredia, alebo patria k znevýhodnenej menšine. Bude sa zaoberať aj hlavnými aspektmi, ktoré ovplyvňujú život Rómov, ako napríklad segregáciou vo vzdelávaní. Uvedená zelená kniha by mala vyvolať rozsiahlu rozpravu o tejto otázke a možno viesť k plánu opatrení na európskej úrovni.
<P>
Tiež by som mala spomenúť, v priamej odpovedi na otázku pani Mohácsiovej, že Komisia má v úmysle predložiť v roku 2008 návrh smernice týkajúcej sa uplatňovania zásady rovnosti zaobchádzania mimo zamestnania, t. j. horizontálnu smernicu, ako sme to oznámili vo svojom pracovnom programe.
<P>
Toto sú v súčasnosti zásadné opatrenia, ktoré pripravujeme a teraz so záujmom očakávam rozpravu, na konci ktorej bude možno potrebné uviesť niekoľko poznámok.
<SPEAKER ID="409" NAME="Roberta Alma Anastase">
v mene skupiny PPE-DE. - (RO) Domnievam sa, že zaradenie tejto rozpravy do programu plenárneho zasadania je mimoriadne dôležité, keďže je potrebné vypracovať súhrnné hodnotenie európskych opatrení týkajúcich sa rómskeho obyvateľstva a vykonať analýzu metód zvýšenia ich účinnosti.
<P>
Niekoľko nedávnych udalostí nám dokázalo, že na úrovni európskej politiky v tejto oblasti stále existujú výrazné medzery a jej aktualizácia a prepracovanie sú potrebné na naplnenie súčasných výziev.
<P>
Vzájomná tolerancia a multietnická integrácia sú nevyhnutnými zásadami Európskej únie a Rómovia sú dôležitým spoločenstvom na európskej úrovni, pričom majú výrazný vplyv na spoločenský, politický ako aj hospodársky život v niekoľkých členských štátoch Európskej únie. Je preto záväzné rozvinúť súvislú víziu na európskej úrovni, ktorá sa týka Rómov, a ktorá je zameraná na ich integráciu a poskytnutie spoločného základu práv a povinností.
<P>
V novembri som položila Európskej komisii otázku súvisiacu s uvedenou problematikou. Dostala som odpoveď, že budú predložené nové návrhy zamerané na integráciu Rómov. Týmto žiadam Komisiu, aby objasnila tieto zámery. Po prvé by ma zaujímal spôsob, akým by Komisia pristupovala k tejto problematike z inštitucionálneho hľadiska, aby zabezpečila účinnú koordináciu a monitorovanie európskych opatrení na ochranu a integráciu Rómov.
<P>
Úloha vzdelávania, či skôr výchovy k tolerancii, nie je menej dôležitá, ako to aj zdôraznili moji kolegovia. Z tohto vzdelávania by mali prospech všetci občania EÚ. Bolo by to vzdelávanie k tolerancii ako motivačný prvok integrácie Rómov, interakcie a spoločenských vzťahov v Európskej únii. Rozvoj Rómov by zjednodušil ich spoločenskú integráciu a na druhej strane by obmedzil ich stigmatizovanie a diskrimináciu. Z toho dôvodu žiadam Komisiu, aby nás informovala o existencii týchto programov a ich realizácii, ale najmä o tom, či Komisia má v úmysle vziať do úvahy túto problematiku pri zostavovaní európskych politík týkajúcich sa Rómov.
<P>
Ďakujem a dúfam, že táto rozprava vyústi do pevných a konkrétnych rozhodnutí s cieľom zlepšiť európsku politiku voči Rómom.
<SPEAKER ID="410" NAME="Hannes Swoboda">
v mene skupiny PSE. - (DE) Vážený pán predsedajúci, pani komisárka, ďakujem za vašu odpoveď, ktorá aspoň v niektorých bodoch čiastočne splnila naše očakávania. Musíte pochopiť našu netrpezlivosť v súvislosti s týmito otázkami, pretože posledné udalosti opäť ukázali naliehavosť tohto problému.
<P>
Po prvé, pokiaľ ide o rómske fórum: schvaľujeme ho. Domnievam sa, že je to dobrý nápad, najmä ak budú zaangažovaní samotní Rómovia. Je však dôležité konať rýchlo, pretože sa obávam, že teraz, po predložení návrhu, sa o ňom jednoducho bude rokovať donekonečna a s mnohými pochybnosťami. Som presvedčený, že rómske fórum by malo byť zriadené čo najskôr, do konca tohto roka. Parlament určite poskytne pomoc.
<P>
Po druhé, je samozrejme rovnako dôležité zapojiť miestne samosprávy, pretože vlády majú často dobré úmysly a dávajú sľuby, ale potom sa riešenie zastaví na úrovni primátora alebo niekde inde na úrovni regiónu a v skutočnosti sa ním nikto nezaoberá.
<P>
Po tretie, ďakujem za váš prísľub týkajúci sa návrhov na rovnaké zaobchádzanie mimo pracoviska. Je to vo všeobecnosti dôležitá téma, ktorú moja skupina veľmi podporuje.
<P>
Ale aj napriek tomu, pani komisárka, rád by som v mene svojej skupiny uviedol, že tieto interdisciplinárne skupiny, ktoré všetci poznáme v rámci našich vlastných správnych orgánov, pracujú vytrvalo a pomáhajú nám. Podľa nášho názoru by bolo dôležité vymenovať jedného komisára zodpovedného za koordináciu predmetnej oblasti, alebo jedného splnomocneného zástupcu medzi komisármi, ktorého úlohou by bolo presadiť ju.
<P>
Stále neviem, prečo rumunský komisár vykonáva prácu, ktorú vykonáva. Pomohlo by, keby aspoň sa tejto oblasti mohol venovať. Neviem.
<P>
Radi by sme videli prednostné riešenie uvedených záležitostí. Veci sa uberajú správnym smerom. Ďakujem, pani komisárka, za vašu správu. Trochu viac úsilia a energie by však záujmom Rómov veľmi prospelo.
<SPEAKER ID="411" NAME="Alfonso Andria">
v mene skupiny ALDE. - (IT) Vážený pán predsedajúci, pani komisárka, dámy a páni, aj napriek tomu, že táto rozprava vyplynula z otázok na ústne zodpovedanie pre Komisiu, je v podstate prirodzeným pokračovaním iniciatívy, ku ktorej sa Parlament pred časom zaviazal, a ktorú v súčasnosti presadzuje. Je zrejmé, že potrebujeme akčný plán s cieľom zlepšiť situáciu Rómov vzhľadom na nízky stupeň integrácie tejto menšiny do sociálneho a občianskeho rámca krajín Európskej únie.
<P>
Nadnárodný charakter rómskeho obyvateľstva, ktorý je jednou z jeho osobitných charakteristík, vyvoláva požiadavku, ktorú podporujem, a ktorá sa týka prípravy európskej stratégie zameranej na to, aby Rómovia mali možnosť vyhnúť sa znepokojivým a ponižujúcim podmienkam, v ktorých žijú. Tieto podmienky sú v mnohých prípadoch takmer neľudské, čo nepochybne vyplýva zo sociálneho vylúčenia a spôsobuje následné nepriaznivé dôsledky rôzneho druhu: od odcudzenia sa domovskej krajine až po uviaznutie v bludnom kruhu násilia, buď v úlohe páchateľa alebo obete.
<P>
Okrem usmernení, ktoré môžu pomôcť regionálnym a štátnym orgánom zastaviť počet členov menšín členského štátu, ktorí sa dostávajú do sociálnych ťažkostí, je nevyhnutné mať primerané zdroje na podporu opatrení, ktoré je potrebné prijať. Tento problém však nespočíva len vo financovaní. Skutočným cieľom je dosiahnuť rovnaký prístup k práci, vzdelávaniu, bývaniu, zdravotnej starostlivosti, sociálnym službám a vytvorenie prostredia potrebného na dodržiavanie občianskych práv, pričom je potrebné začať s rozhodovacími procesmi. Toto úsilie zahŕňa integrovaný prístup k zlučovaniu opatrení so zámerom dosiahnuť uvedené ciele. Preto som proti tomu, aby bola zodpovednosť za problematiku Rómov zverená jednému európskemu komisárovi.
<P>
Dva roky od začiatku Dekády začleňovania rómskej populácie (2005-2015) je stále veľmi veľa záväzkov, ktoré vlády podporovali, ale ešte stále ich nezačali plniť. Aké iniciatívy Komisia zamýšľa prijať v rámci tejto problematiky? Dúfam, že začnú čo najskôr, hneď po skončení Európskeho roku rovnakých príležitostí pre všetkých, ešte v tomto Európskom roku medzikultúrneho dialógu.
<SPEAKER ID="412" NAME="Elly de Groen-Kouwenhoven">
v mene skupiny Verts/ALE. - Pán predseda, súčasná situácia Rómov ma núti začať s kritikou. Kritikou toho, že Európska únia bola pomalá a lenivá pri riešení problému Rómov v Európe.
<P>
Stačí sa pozrieť na Radu Európy a OBSE, ktoré mali počas posledných dvoch desaťročí úrady, ktoré sa plne venovali problémom Rómov. Rada Európy vypracovala veľa konkrétnych odporúčaní pokiaľ ide o Rómov. OBSE vypracovala akčný plán zlepšenia situácie Rómov v krajinách, ktoré patria do OBSE. Zaujímalo by ma, koľko pozornosti Komisia a členské štáty EÚ venovali týmto dokumentom? Či zobrali vážne spoločné vyhlásenie EP o Rómoch alebo akčné plány Desaťročie inklúzie Rómov?
<P>
Avšak obyčajná kritika nie je mojím politickým štýlom a pani Ferrerová-Waldnerová mi dala dôvod na optimizmus. Rada by som teda pani komisárku požiadala, aby toto posolstvo láskavo odovzdala predsedovi Barrosovi a kolégiu komisárov pri ďalšom stretnutí.
<P>
Po prvé, mala by sa čo najskôr vypracovať európska stratégia riešenia rómskej otázky, ktorá by sa mala v prvom rade zamerať na zlepšenie životných podmienok Rómov v Európe, na vytváranie pracovných príležitostí pre takmer 90 % Rómov bez práce. Mala by bojovať proti protirómskym postojom, podporovať vzdelávanie Rómov, uviesť zdravotné návyky do rómskych domácností a propagovať politické začlenenie Rómov.
<P>
Po druhé, Komisia potrebuje na uľahčenie spomenutej stratégie stálu rómsku jednotku, ktorá by zamestnávala Rómov, pracujúcich pre tento orgán. Úprimne dúfam, že Komisia zamestná Rómov na základe ich zručností a nie na základe farby ich pleti, tak, ako to niektoré členské štáty robili v minulosti.
<P>
Po tretie, osobitný európsky fond pre rómske projekty by mal byť pre Európsku komisiu prioritou. Európsky parlament by mal tiež prispieť k spoločnému európskemu úsiliu na zlepšenie situácie Rómov. V tejto súvislosti by som rada opäť podala návrh zriadiť funkciu stáleho spravodajcu EP pre rómske otázky, ktorý by poskytoval prehľad a predkladal odporúčania tomuto parlamentu, ostatným inštitúciám EÚ, ako aj členským štátom.
<P>
Okrem toho by som rada v tomto parlamente počula hlas Rómov silnejšie. Ich záujmy by mali zastupovať ich poslanci EP.
<P>
Na záver by som chcela zdôrazniť, že európska stratégia riešenia rómskej otázky by mala vyjadrovať spoločné politické hodnoty, pokiaľ ide o budúci proces rozšírenia a boj proti ultranacionalizmu a krajnej pravici v Európe.
<SPEAKER ID="413" NAME="Vittorio Agnoletto">
v mene skupiny GUE/NGL. - (IT) Vážený pán predsedajúci, dámy a páni, rád by som poďakoval pani komisárke za jej slová a za prijaté záväzky, ktoré sú v súlade so stanoviskami Európskeho parlamentu predloženými pri mnohých príležitostiach v rámci jeho rezolúcii. Tieto sľuby o tom, že začne konať však samy osebe nestačia.
<P>
Rád by som sa spýtal, aké nástroje Komisia používa a ako môže povedať o využívaní finančných prostriedkov, ktoré boli doteraz v rámci rôznych výdavkových položiek sprístupnené členským štátom na začleňovanie Rómov. Po druhé, aké kontroly vykonáva v súvislosti s konkrétnym zavádzaním prijatých smerníc na národnej úrovni? Po tretie, pripájam sa k poslancom požadujúcim, aby sa z Komisie vybrala jedna osoba, ktorá by sa venovala všetkým otázkam súvisiacim s Rómami.
<P>
Späť k mojej krajine, musím zdôrazniť, že čelíme veľmi silnej vlne rasizmu a stigmatizácie, najmä odkedy Taliansko neprebralo v plnej miere smernicu 43/2000/ES proti etnickej diskriminácii. Aké opatrenia má Komisia v úmysle prijať v tejto súvislosti? V rámci talianskeho práva nebol prebratý pojem rasového obťažovania, problematika zdieľania dôkazného bremena alebo ochrany pred zneužitím v dôsledku rasovej diskriminácie.
<P>
Ďalej sa Komisie pýtam, či vie, že v jednej väčšej talianskej provincii, konkrétne v Miláne, deti prisťahovalcov, ktoré sú v tomto prípade prevažne rómskeho pôvodu a ktorých rodičia nie sú v štandardnom pomere k zákonu a nemajú povolenie na pobyt, nemôžu navštevovať štátne školy. Domnievam sa, že tento stav je v rozpore so všetkými dokumentmi EÚ, odporuje Charte základných práv Európskej únie a tiež rezolúcii o právach dieťaťa prijatej dnes ráno.
<P>
Záverom by som rád zdôraznil, že talianska vláda rokuje o neviemkoľkom nariadení o otázke, ktorá v skutočnosti naozaj súvisí s Rómami a spočíva v tom, či je možné uviesť odkaz na hospodárske úmysly medzi dôvody, ktorými možno ospravedlniť vyhostenie občana iného členského štátu z krajiny, v tomto prípade z Talianska. V rámci všeobecnej problematiky prisťahovalectva je toto nariadenie zamerané v podstate na Rómov. Rád by som poznal vaše stanovisko.
<SPEAKER ID="414" NAME="Desislav Chukolov" AFFILIATION="NI">
(BG) Vážení kolegovia, tiež sa vyjadrím, aby aj v tejto snemovni odznelo, ako sa veci skutočne majú, a aby sa aspoň na chvíľu prestalo s pokryteckými vyhláseniami.
<P>
Čo zatiaľ vyplynulo z diskusie? Vieme, že máte obavy o rómske obyvateľstvo v Európe vrátane mojej vlasti, Bulharska. Ani si netrúfam predstaviť, že práve teraz sa znepokojujete nad mimoriadne nízkymi dôchodkami v Bulharsku alebo si robíte starosť o poctivých a ťažko pracujúcich Bulharov, ktorí sa každodenne stávajú obeťami rómskej kriminality.
<P>
Vážení poslanci, vyjadrite znepokojenie nad skutočnosťou, že Bulharská socialistická strana pravidelne kupuje rómske hlasy počas volieb v Bulharsku. Nebuďte ľahostajní voči tomu, že koaličný partner bulharských socialistov, Hnutie za práva a slobody, ktorý je tu zastúpený v skupine ALDE, kupuje všetky zostávajúce hlasy, aj rómske. Nebuďte ľahostajní voči tomu, že predseda Hnutia za práva a slobody, Ahmed Doghan, považuje kupovanie rómskych hlasov za "bežnú európsku prax."
<P>
Vyjadrite znepokojenie nad skutočnosťou, že rómske obyvateľstvo v Bulharsku predstavuje 3 - 4 %, zatiaľ čo ňou spáchané trestné činy dosahujú úroveň 30 - 40 % všetkých trestných činov. A nie sú to len trestné činy z chudoby, spáchané v dôsledku chudoby. Sú to mimoriadne nehanebné a brutálne zločiny. Pretože znásilnenie a vražda 79 ročnej ženy nie je trestný čin z chudoby. Súhlasíte, však?
<P>
Pridelené obrovské sumy peňazí sa očividne míňajú účinku. Takéto financovanie nemá význam, lebo peniaze sa strácajú v pochybných nadáciách a mimovládnych organizáciách. Podľa nášho názoru, názoru vlastencov z Ataky, spočíva riešenie tohto problému v dodržiavaní všetkých zákonov v každej jednej krajine. Dodržiavanie zákonov bez výnimiek pre špecifické menšiny prinesie úspech. Pretože trestné činy spáchané Rómami v Bulharsku nie sú podrobne vyšetrované. Tak to je. Tak to je a môžete sa o tom sami presvedčiť.
<P>
Vražda mladých sestier Belneyských nebola vyšetrovaná. Ututlali ju. Tieto otázky by nás mali znepokojovať. Pretože tolerovanie špecifickej menšiny na úkor väčšiny neprinesie žiadny úspech, práve naopak. Ďakujem za vašu pozornosť.
<SPEAKER ID="415" NAME="Katalin Lévai" AFFILIATION="PSE">
(HU) Vážený pán predsedajúci, dámy a páni, s potešením som počúvala slová pani komisárky Ferrerovej-Waldnerovej a teším sa z iniciatív, ktoré môžeme očakávať v budúcnosti. Verím, že táto iniciatíva skutočne v značnej miere pomôže situácii Rómov, ale musím súhlasiť s mojou holandskou kolegyňou, ktorá vyjadrila netrpezlivosť. Tiež som netrpezlivá, spolu s ostatnými, pretože táto situácia sa skutočne mení veľmi pomaly.
<P>
V Európe žije 7 - 9 miliónov Rómov, väčšina z nich v biednych sociálnych podmienkach a zápasia s rovnakými problémami ako v minulosti: problémy vylúčenia a začlenenia, nedostatok pracovných miest, otázka segregácie v školách a viacnásobnej diskriminácie voči Rómskym ženám.
<P>
Väčšina členských štátov nepovažuje Rómov za menšinu vo svojej krajine. Nechcú nijako významne meniť ich situáciu a skúsenosti z posledných rokov vlastne ukázali, že namiesto toho sa posilňuje radikalizmus a protirómske nálady v nových aj starých členských štátoch.
<P>
Preto sa domnievam, že nemôžeme ďalej strácať čas, musíme uskutočniť skutočné zmeny a prijať harmonizovanú európsku rómsku politiku. Bez európskej rómskej stratégie, neexistuje národná rómska stratégia, musíme to pochopiť a zaujať k tomu postoj. Bolo by dobré, keby sme podnikli kroky k uznaniu nadnárodného menšinového postavenia Rómov, pretože je to skutočne osobitné postavenie.
<P>
Európsky parlament a v rámci neho socialistická skupina už začali uskutočňovať akčný plán. V marci budeme cestovať po Európe a organizovať konferencie, semináre a návštevy v spolupráci s miestnymi Rómami, mimovládnymi organizáciami a vládami, aby sme poukázali na prípady diskriminácie. Upriamime pozornosť európskej verejnej mienky na nešťastnú situáciu Rómov a pokúsime sa ju napraviť. Ďakujem vám veľmi pekne.
<SPEAKER ID="416" NAME="Adrian Severin" AFFILIATION="PSE">
Pán predseda, Rómovia nie sú ani následníci starovekého Rímskeho impéria, ani súčasní obyvatelia Ríma. Nie sú ani národom bez štátu, ani národnostnou menšinou. Sú etnicko-kultúrnym spoločenstvom, ktoré si stále uchováva svoje kmeňové tradície. Sú zároveň aj paneurópskym spoločenstvom, ktoré bolo v predmodernej a ranomodernej Európe držané v otroctve, ktoré fašistické režimy posielali do vyhladzovacích táborov, a ktoré žilo v štátoch, ktoré sa vďaka komunistickým diktatúram stali väzeniami. Slobodnými európskymi občanmi sa stali iba po skončení studenej vojny a po prvom rozšírení Európskej únie po skončení studenej vojny.
<P>
Po storočiach marginalizácie a vylúčenia zo spoločnosti sa rómske spoločenstvo ocitlo vylúčené z európskeho bohatstva. Pokúšalo sa chrániť tým, že odmietalo európsky poriadok. Po tom, ako sa Európa zmierila sama so sebou, nemala by sa teraz zmieriť s rómskym obyvateľstvom? Alebo by mala Rómov, ktorí budú sústredení v niektorých členských štátoch transformovaných na rómske getá, vyhlásiť za druhoradých občanov a takým spôsobom s nimi zaobchádzať? Na tieto otázky existuje jediná odpoveď: rómska otázka je otázkou európskou. Nie je to jednoduchý problém. Práve naopak, je to obrovská výzva, spoločná výzva, ktorú musíme zvládnuť spolu. Inak nebudeme schopní začleniť rómske spoločenstvo do európskej spoločnosti a uviesť ho do európskeho poriadku.
<P>
Ide o kultúrnu a sociálnu záležitosť. Európska únia by mala zmobilizovať finančné prostriedky, vypracovať programy a zorganizovať osobitné inštitucionálne štruktúry s cieľom pomôcť národným orgánom štátov tam, kde sa Rómovia rozhodnú usadiť. Aby sa tomuto spoločenstvu poskytol slušný život po hmotnej stránke, primerané vzdelanie, rovnosť šancí bez akejkoľvek diskriminácie a aj súdržný zmysel ich existencie v rámci európskej civilizácie. Očakávame, že Európska komisia v tomto smere podnikne správne kroky a bude Európsky parlament informovať o dosiahnutom pokroku.
<SPEAKER ID="417" NAME="Jan Andersson" AFFILIATION="PSE">
(SV) Vážený pán predsedajúci, pani komisárka, keď vo Výbore pre zamestnanosť a sociálne veci diskutujeme o lisabonskej stratégii, hovoríme o vysokom raste, vysokej úrovni zamestnanosti, dobrých sociálnych podmienkach, dobrej zdravotnej starostlivosti a jedným z našich tvrdení je, že vzdelávací systém a rozvoj zručností musia byť hnacou silou pri dosahovaní týchto cieľov. Keď prenesieme všetky tieto ciele do problematiky rómskej menšiny v Európe, zistíme prekvapujúco vysokú nezamestnanosť. Zistíme, že sociálne podmienky nie sú veľmi dobré, zdravotná starostlivosť nedosahuje práve dobrú úroveň, podmienky bývania bývajú biedne, nájdeme segregovanú spoločnosť a dokonca segregovaný vzdelávací systém. Existujú osobitné vzdelávacie podmienky pre Rómov, ktoré im nedávajú právo na primerané vzdelávanie. Pritom lisabonská stratégia je tu pre všetkých.
<P>
Mali ste množstvo dobrých návrhov. Podporujeme ich, ale je dôležité, aby po stratégii nasledoval akčný plán. Je dôležité, aby sme mali hlavné smerovanie, ale zároveň musí byť koordinácia v rámci Komisie. Je dôležité, aby sme prehodnotili naše finančné prostriedky tak, aby sme zohľadnili rómsku menšinu. Je dôležité, aby sme pri zostavovaní stratégií v oblasti zamestnanosti a vzdelávania a v iných oblastiach vždy brali do úvahy situáciu Rómov tak, aby boli zahrnutí v rôznych stratégiách.
<SPEAKER ID="418" NAME="Csaba Sándor Tabajdi" AFFILIATION="PSE">
(HU) Vážený pán predsedajúci, Európska únia nemá menšinovú politiku pre Rómov, ani pre tradičné národnostné menšiny, ani pre menšiny prisťahovalcov. Rómov počítam medzi tradičné národnostné menšiny, ale zároveň, vzhľadom na ich špecifickú sociálne znevýhodnenú situáciu ich musíme pokladať za osobitnú kategóriu.
<P>
Som rád, že medzi inými aj dve maďarské poslankyne rómskeho pôvodu, pani Járóková a pani Mohácsiová, ako žijúce svedomie Európskeho parlamentu nastolili túto otázku, nakoľko právom odsudzujeme udalosti, ktoré sa udiali v novembri v Taliansku. Je správne, ak sa k tejto otázke neustále vraciame.
<P>
Čo je povinnosťou Európskej únie? Mám radosť z toho, čo povedala pani komisárka Ferrerová-Waldnerová. Európska únia má tiež povinnosť, ale musí rozlišovať medzi tým, čo je v pôsobnosti členského štátu a čo v pôsobnosti Európskej únie. V plnej miere súhlasím aj s pánom Swobodom, ktorý tu už nie je a nie z dôvodu rakúsko-uhorskej monarchie, ale preto, že má pravdu konkrétne v tom, že o tom, či niečo bude alebo nebude úspešné, sa rozhoduje na miestnej úrovni. Konkrétne, členský štát musí mať národný akčný program. Som hrdý, že moja vláda pripravila prvý európsky strednodobý rómsky program. Finančné prostriedky musia byť poskytnuté členským štátom, ale všetko musí byť rozhodnuté na miestnej úrovni.
<P>
Čo môže urobiť Európska únia? Mala by monitorovať činnosť členských štátov a poskytnúť metódu "osvedčeného postupu" pre najlepšie riešenie. Nie je to len otázka peňazí, ale tiež toho, či existujú kvalifikovaní odborníci vo väčšinovej skupine a v rómskej spoločnosti, ktorí chcú v tejto oblasti dosiahnuť pokrok. Budúcnosť Európy závisí od menšín.
<SPEAKER ID="419" NAME="Paul Rübig" AFFILIATION="PPE-DE">
(DE) Vážený pán predsedajúci, pani komisárka, dámy a páni, najprv by som chcel odmietnuť kritiku, že komisár Špidla je príliš lenivý, aby sa venoval tomuto problému. Nemyslím si, že toto je správny spôsob, ako viesť diskusie v Parlamente.
<P>
Je dôležité, aby sme sa sústredili na zlepšenie podmienok vzdelávania pre mladých Rómov. Všetci dobre poznáme systém povinného vzdelávania a verím, že jazyk, gramotnosť a znalosť matematiky - jednoducho zručnosti potrebné pre kvalitný život - by mali byť povinné.
<P>
Na druhej strane samozrejme chápem, že nie každý chce byť začlenený. Musíme ponúknuť možnosti pre všetkých tých, ktorí sa nechcú včleniť do našej spoločnosti. Verím, že koncepcia otvoreného postoja k týmto problémom je hlavným riešením pre budúcnosť.
<SPEAKER ID="420" NAME="Christopher Beazley" AFFILIATION="PPE-DE">
Pán predseda, táto diskusia zvýraznila niekoľko problémov, ktorých predmet počas našej diskusie získava na dôležitosti. Pani komisárka, zdá sa mi, že namiesto toho, aby sme vymýšľali stratégiu a hovorili druhým, čo robiť, by bolo rozumné opýtať sa zástupcov rómskeho spoločenstva na ich názory.
<P>
V súčasnosti máme dvoch rómskych poslancov EP. Pamätám si, že v tomto parlamente bol jeden veľmi známy španielsky socialistický poslanec, zvolený v roku 1989, ktorý sa mimoriadne angažoval a informoval o otázke rómskej kultúry. Táto kultúra je súčasťou našej kultúry a európskej civilizácie. Odzrkadľuje, akými sme ľuďmi.
<P>
Bolo by múdre, pozrieť sa na dejiny Rómov, rozprávať sa so zástupcami rómskej kultúry a spýtať sa ich, ako možno čo najlepšie zlepšiť ich vyhliadky, než im hovoriť, ako sa môžu začleniť do našej spoločnosti a ako môžeme najlepšie uspokojiť ich sociálne potreby.
<SPEAKER ID="421" NAME="Benita Ferrero-Waldner" LANGUAGE="DE">
Vážený pán predsedajúci, smiem ešte raz urobiť zhrnutie? Bola to nesmierne zaujímavá rozprava a všetci jasne vidíme potrebu reagovať. Samozrejme chápem, že všetci očakávate najrýchlejšiu možnú odpoveď.
<P>
Chcela by som vám povedať, že existuje aj smernica, smernica č. 2000/43/ES, ktorá zaručuje uplatňovanie zásady rovnakého zaobchádzania bez ohľadu na rasový alebo etnický pôvod v zamestnaní, sociálnom a vzdelávacom sektore, a v rámci prístupu k tovarom a službám a ich poskytovaniu, ktorá sa tiež vzťahuje na Rómov. Verím, že je to dôležité. Táto smernica tiež umožňuje zavádzanie pozitívnych opatrení v členských štátoch. Je však pravda, že členské štáty nie sú povinné zapracovať tieto opatrenia do vnútroštátnych právnych predpisov.
<P>
Európske právne úpravy však musia platiť a musím povedať, že v Komisii sme prijali pevné rozhodnutie, aby sme zabezpečili uplatňovanie týchto právnych úprav. Komisia v skutočnosti v minulom roku začala konania o porušení predpisov proti 22 členským štátom, ktoré nesprávne uplatňovali európske právne úpravy vrátane Talianska, pán Agnoletto.
<P>
Čo sa týka začleňovania ľudí v rámci pracovného trhu, Európsky sociálny fond je tiež našim najdôležitejším nástrojom. Podstatný podiel opatrení zameraných na zlepšenie zamestnateľnosti Rómov môže byť spolufinancovaný z Európskeho sociálneho fondu. Napríklad v období rokov 2000 až 2006 bolo vyčlenených približne 275 miliónov EUR na projekty zamerané osobitne na začlenenie Rómov.
<P>
Skupina odborníkov na vysokej úrovni pre integráciu etnických menšín poukázala na to, že určité projekty podporené z Európskeho sociálneho fondu, ako napríklad program Acceder v Španielsku, sú výborné modely aktívnej integrácie Rómov. Rada by som preto obnovila naliehavú výzvu pre jednotlivé štáty, aby využili túto možnosť. Súhlasím s pánom Swobodom, že samozrejme nielen orgány národných štátov zohrávajú dôležitú úlohu, ale často aj regionálne organizácie.
<P>
Ako všetci vieme, sociálne vylúčenie Rómov je zložitý jav, a preto je potrebný jednotný prístup, ktorý zahŕňa všetky dôležité aspekty ich života vrátane vzdelávania, zamestnania, zdravia, bývania a infraštruktúry. Tento prístup vyžaduje účinnú koordináciu na úrovni európskych inštitúcií. Som presvedčená, že skutočný pokrok bude dosiahnutý pomocou týchto opatrení v priebehu ďalšieho roku.
<P>
Samozrejme, počula som, že mnohí z vás, nie všetci, by boli radi, keby sa nejaký komisár zaoberal touto otázkou a určite to oznámim svojmu kolegovi, pánovi Špidlovi. Zahŕňa to širokú škálu rôznych otázok, a preto najdôležitejšia vec je účinná koordinácia. Môžete samozrejme znova prediskutovať s pánom Špidlom tú druhú záležitosť.
<P>
Chcela by som veľmi stručne zdôrazniť niekoľko bodov, ktoré boli konkrétne vznesené počas rozpravy. Týkajú sa otázky pokračovania dialógu s občianskou spoločnosťou a tiež so samotnými Rómami. Verím, že takýto dialóg (hlavne počas uskutočňovania opatrení pre Rómov a ich deti) je veľmi dôležitý, aby bolo zabezpečené dodržiavanie zásady nediskriminácie na jednej strane a na druhej strane, aby bol zachovaný boj proti nezamestnanosti a podpora sociálneho rozvoja regiónov, v ktorých žijú Rómovia. Tento dialóg rovnako zabezpečí rúcanie bariér, ktoré pretrvávajú vo vedomí väčšiny, aby Rómovia mohli byť uznaní ako prirodzená súčasť európskej kultúry.
<P>
V tomto súhlasím s tými, ktorí nastolili túto otázku.
<P>
Ja sama som vždy obhajovala výchovu v oblasti ľudských práv a všetci tí, čo ma poznajú, vedia, že je to istý druh mojej záľuby mimo politiky. Je to výchova k tolerancii. Práve preto by som určite chcela zahrnúť do týchto usmernení otázku výchovy v oblasti ľudských práv, ktorú považujem za veľmi dôležitú.
<P>
Pani de Groenová-Kouwenhovenová, musím povedať, že Komisia je možno pomalá, ale určite nie lenivá. Keď uvidíte, že Európska rada a najmä OBSE pripravili množstvo programov hlavne s podporou Európskej komisie, uvedomíte si, že ku všetkým zámerom a cieľom existuje veľmi pozitívny prístup.
<P>
Moja posledná poznámka sa týka otázky nadnárodných menšín. Rada by som jednoducho poznamenala, že by sme mali vziať do úvahy skutočnosť, že Európska únia nemá právomoc definovať menšiny v samotných členských štátoch. Tiež viete, že by sme v tejto súvislosti nemali zabúdať, že opatrenia sociálnej politiky nie sú zamerané na etnický pôvod, ale vždy na individuálne potreby. Ako však viete, najmä členské štáty majú veľmi rozdielnu predstavu o tom, čo je menšina a ako je definovaná. Preto túto problematiku nemožno riešiť unáhlene. Pokiaľ ide o ostatné vaše pripomienky, rada ich odovzdám ďalej. Čoskoro k nim určite dostanete usmernenia.
<SPEAKER ID="422" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok, 31. januára 2008.
<P>
Písomné vyhlásenia (článok 142)
<SPEAKER ID="423" NAME="David Martin  " AFFILIATION="PSE">
písomne. - Je jasné, že Rómovia sú v Európskej únii zanedbávanou menšinou. Nemôžeme si dovoliť, aby to takto išlo ďalej. Vyjadrujem plnú podporu svojim kolegom, aby od Komisie požadovali intenzívnejšie konanie. Máme tu situáciu, dôsledkom ktorej je existencia skupiny považovanej za najväčšiu etnickú menšinovú skupinu v EÚ. Táto skupina žije v podmienkach, ktoré sú hlboko pod štandardom. Máme ťažkosti pri jej ochrane a poskytovaní pomoci. Zúfalo potrebujeme konkrétne a rýchle kroky Komisie s cieľom napomôcť začleneniu rómskeho spoločenstva do spoločnosti po všetkých stránkach, či už je po ekonomickej, sociálnej alebo politickej. EÚ musí v riešení tohto problému prevziať vedenie.
