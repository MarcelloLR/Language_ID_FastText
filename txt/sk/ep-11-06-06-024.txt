<CHAPTER ID="024">
Nástroj financovania rozvojovej spolupráce (stručná prezentácia) 
<SPEAKER ID="232" NAME="Predsedajúci">
Ďalším bodom programu je správa pána Mitchella v mene Výboru pre rozvoj o nariadení (ES) č. 1905/2006, ktorým sa ustanovuje nástroj financovania rozvojovej spolupráce: získané skúsenosti a výhľad do budúcnosti.
<SPEAKER ID="233" NAME="Gay Mitchell">
spravodajca. - Nástroj financovania rozvojovej spolupráce Európskej únie je mocný nástroj. EÚ má na obdobie rokov 2007 až 2013 k dispozícii rozpočet vo výške takmer 17 miliárd EUR na boj proti chudobe, priblíženie sa k dosiahnutiu rozvojových cieľov tisícročia a podporu demokratickej správy v rozvojových krajinách. Parlament pozorne sleduje fungovanie a dosah nástroja s cieľom zabezpečiť, aby boli peniaze vynaložené v súlade s týmito cieľmi.
<P>
Koncom tohto roka Komisia predloží svoje návrhy ďalšej generácie nástrojov financovania vonkajšej činnosti s cieľom pokryť viacročný finančný rámec na obdobie po roku 2013. Výbor pre rozvoj sa preto podujal na iniciatívu analyzovať získané skúsenosti s nástrojom financovania rozvojovej spolupráce a definovať naše očakávania, čo sa týka budúceho nástroja.
<P>
Výbor pre rozvoj jednomyseľne podporil tieto kľúčové zásady.
<P>
Potrebujeme nástroj financovania, ktorý sa bude zameriavať výlučne na ciele odstránenia chudoby definovaného v Lisabonskej zmluve a ktorý sa bude vzťahovať len na rozvojové krajiny. Nový nástroj musí v prvom rade financovať opatrenia, ktoré spĺňajú kritériá pre oficiálnu rozvojovú pomoc (ODA) definované Výborom pre rozvojovú pomoc Organizácie pre hospodársku spoluprácu a rozvoj (OECD/DAC).
<P>
Kvóta ODA musí byť ešte prísnejšia ako pri súčasnom nástroji financovania rozvojovej pomoci. Dovoľte mi jasne povedať, že nespochybňujeme význam spolupráce s rozvojovými krajinami mimo rámca ODA, najmä s rastúcimi trhmi a strategickými krajinami so stredným príjmom, ale táto forma spolupráce by sa mala financovať prostredníctvom samostatných nástrojov na zlepšenie transparentnosti a ochranu jedinečnej povahy rozvojovej spolupráce.
<P>
Financovanie zlepšenia prístupu ľudí k základnej zdravotnej starostlivosti a základnému vzdelaniu treba úzko vyhradiť, a to zahrnutím jasných kritérií. Prinajmenšom 20 % finančných prostriedkov z geografických programov by malo smerovať do týchto odvetví, ktoré zachraňujú životy, t. j. do základnej zdravotnej starostlivosti a základného vzdelania.
<P>
Budúci nástroj musí zabezpečiť lepšiu integráciu otázok životného prostredia a zmeny klímy do rozvojovej spolupráce. Pomoc rozvojovým krajinám pri zriaďovaní spravodlivých a účinných daňových systémov je ďalšia otázka, ktorú treba posilniť. Najmä pre krajiny so stredným príjmom je mobilizácia domácich príjmov rozhodujúca, ak sa má znížiť ich chudoba a závislosť od pomoci.
<P>
Nový nástroj treba dostatočne financovať. Rozpočet EÚ na rozvoj v ďalšom finančnom rámci by sa mal skutočne zvýšiť a tak by mal prispieť k dosiahnutiu spoločného cieľa vynaložiť 0,7 % hrubého národného dôchodku (HND) na ODA.
<P>
Vzácne zdroje na rozvoj treba použiť čo najúčinnejšie. Treba užšiu koordináciu medzi Komisiou a členskými štátmi, a preto Parlament podporuje prípravu spoločných strategických dokumentov. Samotná Komisia povedala, že by to malo priniesť väčšie úspory, a to približne 6 miliárd EUR ročne. Predstavte si, čo by to mohlo znamenať pre rozvojové krajiny.
<P>
Na záver niekoľko slov o postupe. Keď Komisia prijíma strategické programové rozhodnutia o novom nástroji, Parlament musí mať možnosť vyjadriť sa na rovnakej úrovni ako Rada. Vyžaduje si to článok 290 Lisabonskej zmluvy, ktorý treba úplne dodržiavať.
<P>
Uznesenie, o ktorom budeme tento týždeň hlasovať, poskytne usmernenie pre nadchádzajúce rokovania o rozvojom nástroji novej generácie. Dúfam, že tento Parlament z veľkej časti podporí návrhy Výboru pre rozvoj pripravené v rámci diskrétnych rozhovorov, ale zakladajúce sa na našich skúsenostiach z rokovaní, ktorých sme sa zúčastnili - a Parlamentu pripomínam, že sme zlúčili 14 nariadení do jedného v rámci nástroja financovania rozvojovej spolupráce. Chceme zabezpečiť, aby nástroj financovania rozvojovej spolupráce fungoval a aby jeho nástupca pracoval na dosiahnutí týchto cieľov.
<SPEAKER ID="234" NAME="Elena Băsescu" AFFILIATION="PPE">
(RO) Odstránenie chudoby je kľúčový medzinárodný cieľ EÚ. Zavedenie tohto nástroja pomáha definovať prítomnosť Európskej únie v OSN a dosiahnuť rozvojové ciele tisícročia. Okrem toho má EÚ od nadobudnutia platnosti Lisabonskej zmluvy potrebné vonkajšie právomoci na splnenie tohto cieľa.
<P>
V budúcnosti bude treba objasniť geografické a tematické priority nového fondu, aby mohol fungovať účinnejšie. To znamená, že do zoznamu financovaných rozvojových cieľov treba zahrnúť zraniteľné sociálne skupiny a rozvojové a rozvíjajúce sa krajiny. Podporí sa posilnenie sektora malých a stredných podnikov (MSP) a domáceho súkromného sektora s cieľom zvýšiť životnú úroveň v krajinách zapojených do tohto programu.
<P>
Pomôže to znížiť závislosť od vonkajšej pomoci a podporiť domáci hospodársky rast.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Európska únia môže pomôcť rozvojovým krajinám v ich úsilí vyriešiť chudobu. Myslím si, že na dosiahnutie rozvojových cieľov tisícročia je tiež nevyhnutné prijať opatrenia, ktoré pomôžu rozvojovým krajinám v boji proti zmene klímy.
<P>
Európska únia prijala v tomto ohľade opatrenia zamerané na poľnohospodárstvo, prispôsobenie sa zmene klímy, zalesňovanie, riadenie morských zdrojov a pobrežných oblastí, ako aj vodné hospodárstvo.
<P>
Globálny fond energetickej účinnosti a obnoviteľnej energie bol založený v roku 2006 s cieľom mobilizovať súkromné investície do projektov podporujúcich energetickú účinnosť a obnoviteľné zdroje energie v rozvojových krajinách a krajinách s hospodárstvom v transformácii.
<P>
"Energetický a klimatický balík" okrem toho počíta so zavedením mechanizmu čistého rozvoja, ktorý umožňuje členským štátom investovať do energetickej účinnosti a použiť uhlíkové kredity v rozvojových krajinách.
<SPEAKER ID="236" NAME="Anna Záborská" AFFILIATION="PPE">
(FR) Kolega pán Mitchell je uznávaným odborníkom vo Výbore pre rozvoj. Preto je jeho správa tak dobre pripravená a ďakujem mu.
<P>
Chcela by som len zdôrazniť jednu drobnosť: dodržiavanie zásady subsidiarity. Peniaze nie sú najväčší dar, ktorý môžeme darovať. Je všeobecne známe, že Únia využíva svoj rozpočet na šírenie svojich západných hodnôt a noriem v rozvojových krajinách. Sme povinní požadovať dodržiavanie ľudských práv, ale budúcnosť závisí od dodržiavania práva národov na sebaurčenie. My na Západe musíme rešpektovať ich hodnoty a kultúru, a pritom im poskytovať finančnú pomoc.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Ako zdôraznil aj spravodajca, odstránenie chudoby je jedným z hlavných cieľov nástroja financovania rozvojovej pomoci, ktorý zaviedla Európska únia s cieľom podporiť rozvojové krajiny.
<P>
Teraz treba do programu rozpravy o nástroji financovania rozvojovej pomoci zahrnúť ďalší problém, konkrétne krízu cien potravín, ktorú zapríčinilo sucho a špekulácie na svetovom trhu s potravinami. Preto musí Európska únia zareagovať pružne a rýchlo nielen s cieľom vyriešiť náhle zmeny z hľadiska požiadaviek a priorít, ale aj s cieľom zabezpečiť súlad s novými medzinárodnými cieľmi, ktoré sa majú definovať. Európsky parlament musí v rámci tohto procesu naďalej podporovať Komisiu v jej úsilí týkajúcom sa plánovania politík rozvojovej spolupráce a zlepšiť svoju úlohu v demokratickom postupe a v postupe kontroly rozpočtu.
<SPEAKER ID="238" NAME="Viviane Reding">
podpredsedníčka Komisie. - Komisia víta poznámky a návrhy Parlamentu. Som rada, že sme sa zhodli na väčšine otázok. Komisia predovšetkým oceňuje, že pokračujúci dialóg v kontexte demokratickej kontroly prináša veľmi dobré výsledky. Je nám ľúto iba to, že Parlament si nemyslí, že niektoré z jeho uznesení o programovaní boli dodržané do posledného detailu, hoci Komisia zohľadnila stanovisko Parlamentu všade, kde to bolo možné.
<P>
Pokiaľ ide o spoluprácu na globálnych verejných statkoch, Komisia chce zdôrazniť, že vo všeobecnosti môže táto spolupráca spĺňať kritériá oficiálnej rozvojovej pomoci (ODA), a EÚ by preto mala pokračovať vo financovaní spolupráce na globálnych verejných statkoch týkajúcej sa ODA v rámci nástroja financovania rozvojovej pomoci. Samostatný nástroj partnerstva sa však napriek tomu bude zameriavať na spoluprácu v záujme EÚ a bude ho dopĺňať tematický program venujúci sa organizáciám občianskej spoločnosti a miestnym orgánom. Projekty financované v rámci tematického programu týkajúceho sa migrácie a azylu sa tiež vo všeobecnosti považujú za ODA. Tematické programy spolupráce, napríklad "Investovanie do ľudí", sa budú naďalej zaoberať rozvojovými cieľmi tisícročia, lebo nesmieme zanedbávať vzťahy medzi nimi.
<P>
Rozpočet Európskeho rozvojového fondu sa zdá byť v súčasnosti neúnosný, ale Komisia aj tak zamýšľa riešiť túto otázku s členskými štátmi, zohľadňujúc v prvom rade ciele a zásady Dohody z Cotonou.
<P>
Pokiaľ ide o použitie delegovaných aktov, Komisia spomína list predsedu Barrosa zo 7. marca 2011, ktorý nasvedčuje tomu, že v novej štruktúre sa zohľadní nový inštitucionálny kontext. Jedným dôležitým prvkom bude pružnosť v programovacom procese, aby sa financovanie a priority mohli prispôsobiť dnešnému rýchlo meniacemu sa svetu. Toto by sa dalo urobiť zavedením významných prvkov postupu delegovaných aktov, ktoré budú úplne spĺňať kritériá uvedené v článku 290.
<P>
Na záver chcem povedať, že Komisia víta správu Parlamentu. Predstavuje užitočný prínos k príprave nástroja nadväzujúceho na nástroj financovania rozvojovej pomoci v ďalšom viacročnom finančnom rámci.
<SPEAKER ID="239" NAME="Predsedajúci">
Rozprava sa skončila.
<P>
Hlasovanie sa uskutoční v utorok 7. júna o 12.00 hod.
