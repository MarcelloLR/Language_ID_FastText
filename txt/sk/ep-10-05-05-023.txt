<CHAPTER ID="023">
Nariadenie o skupinovej výnimke pre motorové vozidlá (rozprava)
<SPEAKER ID="578" NAME="Predsedajúci">
Ďalším bodom programu je rozprava o:
<P>
otázke na ústne zodpovedanie o ochrane záujmov spotrebiteľov v pravidlách hospodárskej súťaže pre odvetvie motorových vozidiel na vnútornom trhu, ktorú Komisii predložili Malcolm Harbour, Andreas Schwab, Evelyne Gebhardtová, Cristian Silviu Buşoi, Adam Bielan, Heide Rühleová a Kyriacos Triantaphyllides v mene Výboru pre vnútorný trh a ochranu spotrebiteľa (O-0044/201 - B7-0209/2010); a
<P>
o otázke na ústne zodpovedanie o nariadení o skupinových výnimkách pre motorové vozidlá, ktorú Komisii položila Sharon Bowlesová v mene Výboru pre hospodárske a menové veci - B7-0210/2010).
<SPEAKER ID="579" NAME="Theodor Dumitru Stolojan">
zastupujúci autora. - Vážený pán predsedajúci, Výbor pre hospodárske a menové veci predložil túto otázku, pretože so záujmom sledoval postup preskúmania nariadenia o skupinových výnimkách pre motorové vozidlá a niektoré veci treba dôkladne zvážiť.
<P>
Ako viete, nariadenia o skupinových výnimkách predstavujú pre podnikateľskú komunitu veľmi dôležité nástroje. Toto nariadenie bolo prijaté v roku 2002. Vtedy si Komisia myslela, že situácia na európskom automobilovom trhu je oligopolná, keďže šesť najväčších výrobcov v Európe malo spolu trhový podiel vo výške 75 %. Na základe toho sa Komisia domnieva, že odvetvie motorových vozidiel by nemalo podliehať nariadeniu o všeobecnej vertikálnej skupinovej výnimke, a preto prijala špecifické nariadenie.
<P>
Platnosť tohto nariadenia uplynie 31. mája 2010. Komisia teraz usudzuje, že na trhoch s novými vozidlami je vysoká konkurencia a že miery koncentrácie sa znižujú. V dôsledku tohto posúdenia Komisia navrhuje, že osobitná skupinová výnimka pre nákup a predaj nových a úžitkových vozidiel už nie je potrebná. Navrhuje prijať osobitné nariadenie o skupinových výnimkách len pre služby opravy a údržby a pre predaj náhradných dielov.
<P>
Parlament sa v súvislosti s touto reformou znepokojuje. Ako viete, EÚ momentálne čelí výnimočnej finančnej a hospodárskej kríze a miery nezamestnanosti sú vysoké. Európsky automobilový priemysel je kľúčové odvetvie európskeho hospodárstva, ktoré prispieva k zamestnanosti, inováciám a konkurencieschopnosti celého hospodárstva. Myslíme si, že je potrebné stanoviť všeobecné podmienky, aby sa toto odvetvie stalo udržateľné a aby sa mu umožnilo zostať hospodársky účinné a ekologické.
<P>
Existuje tiež potreba zabezpečiť, aby malé a stredné subjekty na tomto trhu mali priaznivé podmienky. Nesmieme zabudnúť na malé a stredné podniky, ktoré vytvárajú pracovné miesta a poskytujú výhodu blízkosti. Viacero predajcov motorových vozidiel a podnikov pôsobiacich v oblasti ich opráv však v súvislosti s novým regulačným rámcom vyjadrilo vážne obavy argumentujúc, že tento nový regulačný rámec povedie k ďalšiemu narušeniu rovnováhy síl medzi výrobcami a zvyškom automobilového hodnotového reťazca.
<P>
Pán komisár Almunia, z tohto dôvodu by sa vás Výbor pre hospodárske a menové veci chcel po prvé opýtať: ktoré výsledky analýzy trhu viedli Komisiu k záveru, že primárny trh je v súčasnosti konkurencieschopný a trh s popredajnými službami je naďalej problematický?
<P>
Po druhé, ako Komisia hodnotí rozloženie síl medzi výrobcami a predajcami automobilov podľa súčasného nariadenia o skupinových výnimkách pre motorové vozidlá a podľa navrhovaného právneho rámca? Existujú tu subjekty s individuálnym alebo kolektívnym dominantným postavením?
<P>
Po tretie, ako mieni Komisia monitorovať vývoj trhovej sily na primárnom trhu a na trhu s popredajnými službami? Aké opatrenia plánuje Komisia prijať v prípade, že sa ukáže, že podmienky hospodárskej súťaže sa značne zhoršili najmä na primárnom trhu?
<P>
Po štvrté, aký je očakávaný dosah nového právneho rámca na spotrebiteľov, najmä čo sa týka ponúkaných cien a podmienok?
<P>
Po piate, ktoré pripomienky zúčastnených strán, najmä tie, ktoré odzneli počas konzultácií, plánuje Komisia začleniť do konečného právneho rámca?
<P>
Nakoniec, súhlasí Komisia s tým, aby zvážila navrhnutie harmonizujúcich právnych predpisov v oblasti distribúcie, napríklad zmenou a doplnením smernice o koordinácii právnych predpisov členských štátov týkajúcich sa samostatných obchodných zástupcov, s cieľom zabezpečiť, aby všetci predajcovia požívali pri uzatváraní zmlúv rovnakú úroveň ochrany v každom členskom štáte EÚ?
<SPEAKER ID="580" NAME="Malcolm Harbour">
autor. - Vážený pán predsedajúci, v mene Výboru pre vnútorný trh a ochranu spotrebiteľa som veľmi rád, že tu dnes večer môžem predstaviť našu stránku otázky, a osobitne by som chcel poďakovať kolegom z Výboru pre hospodárske a menové veci, ktorí v otázkach hospodárskej súťaže, samozrejme, vedú, za úzku spoluprácu s nami, pretože táto záležitosť je jednoznačne prvok politiky hospodárskej súťaže, ktorý má rozhodujúci význam aj pre spotrebiteľov, a my za našu stranu sme sa snažili, aby boli niektoré z týchto spotrebiteľských prvkov veľmi dobre zastúpené.
<P>
Predovšetkým si myslím, že časti návrhu Komisie týkajúce sa trhu predaja, opráv a údržby sú veľmi naklonené záujmom spotrebiteľov, ktoré sme preberali v našom výbore - nejde len o otázky súvisiace s GR pre hospodársku súťaž, ale napríklad predovšetkým v oblastiach súvisiacich s informáciami o službách a opravách, v tomto prípade sme pracovali s Výborom pre životné prostredie na ustanoveniach upravujúcich technické informácie súvisiace s environmentálnymi normami pre motorové vozidlá. Myslím si, že tieto prvky, ktoré boli v návrhu posilnené, sú veľmi vítané, pokiaľ ide o udržanie hospodárskej súťaže medzi nezávislými opravármi a otvorenie trhu pre náhradné diely v rovnocennom kvalitnom vyhotovení: otvorenie tohto trhu je veľmi vítané.
<P>
Myslím si, že jediná výhrada, na ktorú by sme vás chceli upozorniť, v uznesení, o ktorom budeme zajtra hlasovať, sa týka otázky dostupnosti informácií. Nie sme presvedčení - môžete nás chcieť presvedčiť, ale nie sme presvedčení -, že vami vydané usmernenia sú dostatočne silné alebo vynútiteľné, aby zabezpečili dostupnosť týchto technických informácií najmä vzhľadom na skutočnosť, že výrobcovia automobilov budú môcť tieto informácie sprístupniť v elektronickom formáte, ktorý bez primeraného softvéru a vhodnej vyhľadávacej funkcie nemusí mať pre poskytovateľa opravných služieb taký prínos, ako by sme očakávali.
<P>
Ďalej by som chcel teraz prejsť k otázke predaja, ktorej sa pred chvíľou obšírne venoval podpredseda Výboru pre hospodárske a menové veci. Myslím si, že pri predaji sme ešte menej presvedčení, že Komisia si skutočne zobrala k srdcu záujmy spotrebiteľov. Výbor pre hospodárske a menové veci usporiadal veľmi dôležité vypočutie, kde zástupcovia predajcov a spotrebiteľov vyjadrili svoje absolútne úprimné obavy, že ochranné opatrenia, ktoré boli zavedené na zaistenie hospodárskej súťaže na trhu predaja v roku 2002 - mnohé z nich, musím povedať, v reakcii na obavy vyjadrené Parlamentom -, boli jednoducho odstránené niečím, čo sa nám javí ako prílišná horlivosť na vašej strane zjednodušiť veci a uľahčiť vám ako správe život a prácu.
<P>
Môžu s tým byť problémy, ale chcel by som vám predložiť na posúdenie skutočnosť - a bol by som rád, keby ste sa pozreli na dôkazy, ktoré nám boli predložené počas nášho vypočutia -, že predajcovia a spotrebitelia majú vážne obavy z toho, že automobilová distribúcia by sa mala priamo zahrnúť do všeobecnej skupinovej výnimky. V roku 2002 boli vytvorené ochranné opatrenia - v kolobehu automobilovej distribúcie nie tak dávno -, ktoré naprávali rozloženie síl medzi nezávislými predajcami a výrobcami. Myslím si, že predajcovia by povedali, že to v tomto období fungovalo naozaj celkom dobre. Určite, ak sa pozriete na to, čo sa dialo na trhu, domnievali by sa, že to tak bolo.
<P>
Možno by som vám mohol pripomenúť, pán komisár, pretože vy ste tu vtedy neboli, že výrobcovia automobilov usilovne lobovali, že tieto ustanovenia sú prehnané, ale predajcovia s týmito opatreniami súhlasili. Aká je situácia teraz? Predajcovia nám hovoria: tieto ustanovenia sú príliš slabé, a výrobcovia hovoria: nám sa veľmi páčia.
<P>
Myslím, že by ste to mali prehodnotiť. Nehovorím, že by sme tento proces mali zastaviť - myslím si, že to je teraz správna vec vzhľadom na to, že do implementácie týchto ustanovení zostáva len pár dní -, v zajtrajšom uznesení vám však hovoríme: pozrite sa, prosím, na aktuálne údaje, preskúmajte informácie. Chcel by som tiež povedať, že pán komisár Barnier pripravuje v rámci Komisie predloženie správy o hospodárskej súťaži v maloobchodnom zásobovacom reťazci. Automobilový priemysel by mal byť toho súčasťou a mali by ste to prehodnotiť, pretože od Komisie potrebujeme konzistentnú politiku.
<P>
Po druhé, dokumenty, ktoré som videl od vašich útvarov, uvádzajú: myslíte si, že toto je príprava na novú generáciu ekologických automobilov, elektrických vozidiel a vozidiel s nízkymi emisiami? Vo vašej analýze nie je nič, čo by sa tým zaoberalo.
<P>
Teraz máme dokument pána Tajaniho. Môžem vás požiadať, aby ste sa v priebehu nasledujúceho roka pozreli na dokument pána Tajaniho a na dokument pána Barniera a uistili nás, že to je tá správna vec, ktorú máme urobiť? Myslím si, že ak to urobíte, obnovíte tu časť vierohodnosti, pretože si myslím, že stále nie sme presvedčení o tom, čo plánujete urobiť.
<SPEAKER ID="788" NAME="Joaquín Almunia">
podpredseda Komisie. - Vážený pán predsedajúci, platnosť súčasného nariadenia o skupinových výnimkách pre motorové vozidlá uplynie 1. júna tohto roka a my musíme do tohto dátumu prijať nové nariadenie. Kolégium komisárov zaradilo tento bod do nášho programu stretnutia, ktoré sa bude konať 26. mája.
<P>
Návrh, o ktorom sa teraz diskutuje v rámci našich útvarov a za pár dní v našich kabinetoch - pripravujúc tak neformálne diskusie -, je výsledkom hĺbkovej analýzy tohto odvetvia. Proces verejnej konzultácie začal v júni 2006. O tri a pol roka neskôr, v decembri minulého roka zverejnila Komisia návrh skupinovej výnimky a usmernenia. Počas celého tohto procesu sa intenzívne zapájali zainteresované strany, Európsky parlament a členské štáty, a zvážilo sa mnoho argumentov. Konalo sa mnoho diskusií, seminárov a iniciatív, aj tu v Parlamente. Posledná sa konala 12. apríla tohto roka vo Výbore pre hospodárske a menové veci. Aké sú hlavné závery tohto dlhého konzultačného procesu?
<P>
Po prvé, naučili sme sa niečo pozitívne: že spotrebitelia v Európe majú na trhu predaja automobilov úžitok z dynamickej hospodárskej súťaže. V našich výročných správach o cenách automobilov sme informovali o 80 modeloch automobilov od približne 25 rôznych výrobcov - a ceny nie sú jediným faktorom, ktorý nám hovorí, že hospodárska súťaž je zdravá. Teraz je aj väčší výber ako pred 10 rokmi, pre každý typ vozidla je k dispozícii viacero značiek. Za týchto okolností by bolo ťažké tvrdiť, že nejaký výrobca automobilov by mohol uplatňovať dominantné postavenie, či už individuálne, alebo kolektívne.
<P>
Súčasný systém obsahuje pravidlá špecifické pre toto odvetvie, ktoré mali význam v čase (v roku 2002), keď sa v odvetví motorových vozidiel očakávala vlna konsolidácie. Obdobie konsolidácie sa neuskutočnilo, namiesto toho tu dnes máme veľmi konkurencieschopný trh. Umožnením väčšej pružnosti pre distribúciu vozidiel budú navrhnuté zmeny stimulovať výrobcov, aby znížili náklady na predaj automobilov. Dovoľte mi spomenúť, že náklady na distribúciu tvoria priemerne 30 % ceny nového automobilu. Znížením týchto nákladov výrobcovia zlepšia svoje konkurenčné postavenie, čo bude mať za následok prínos pre spotrebiteľa.
<P>
Veľmi dobre viem, že existujú určité obavy pre navrhované zmeny súvisiace s predajom viacerých značiek a zmluvnou ochranou predajcov, a vy obidvaja ste tieto obavy spomenuli. Dovoľte mi zdôrazniť, že predaj viacerých značiek existuje - a bude existovať aj naďalej - tam, kde si to trhová realita vyžaduje. To je prípad krajín s veľmi veľkými predajcami, ktorí majú kapacitu predávať viacero značiek - napríklad v Spojenom kráľovstve -, a tiež je to tak v riedko obývaných oblastiach, kde má pre predajcov hospodársky význam predávať rôzne značky na jednom mieste.
<P>
Bolo to realitou predtým, ako bola v roku 2002 prijatá súčasná skupinová výnimka, a zostáva to realitou aj o osem rokov neskôr, ale vtedy a aj teraz je najbežnejším distribučným modelom predaj jednej značky. Zaznamenali sme skutočnosť, že výrobcovia automobilov sa vo zvýšenej miere rozhodujú pre iné formy distribúcie vrátane výrobcom vlastnených predajní.
<P>
Vývoj distribúcie napríklad v Nemecku je pre tento trend typický, keďže sa tam 67 % automobilov predáva cez siete predajcov, v roku 2002, predtým ako vstúpilo do platnosti nariadenie, to bolo 90 %. V každom prípade sme zareagovali na obavy vyjadrené počas konzultácií, aj počas konzultácií, ktoré sa konali tu v Parlamente, a pokiaľ ide o predaj viacerých značiek, zaviedlo sa mnoho ochranných opatrení.
<P>
Dovoľte mi tiež vyzdvihnúť skutočnosť, že navrhujeme prechodnú fázu, počas ktorej bude pre trh predaja automobilov do konca roku 2013 platiť súčasné nariadenie, aby mali predajcovia, ktorí investovali do predaja viacerých značiek, dostatok času amortizovať svoje investície.
<P>
Pokiaľ ide o dôvod, prečo navrhujeme odstrániť ustanovenia poskytujúce predajcom zmluvnú ochranu, je to jednoducho preto, že právo hospodárskej súťaže nie je vhodný nástroj na riešenie prípadnej nevyváženosti medzi zmluvnými stranami. Ako sa o tom diskutovalo, keď sme pripravovali nariadenie (ES) č. 1/2003, tieto otázky patria do oblasti obchodného práva.
<P>
Na konkurencieschopnom trhu, akým je automobilový trh, by právo hospodárskej súťaže nemalo narúšať rovnováhu síl medzi jednotlivými zmluvnými stranami. Bolo by to nevhodné. Keď zasahujeme do toho, ako trhy fungujú, musíme konať primerane.
<P>
V priebehu konzultácie sme sa dozvedeli ďalšie, možno menej pozitívne veci: na rozdiel od cien automobilov, náklady na priemernú zákazku na opravu počas posledných rokov v skutočnosti stúpli. Opravy a údržba sú pre spotrebiteľov veľmi dôležité: nielen z dôvodov bezpečnosti a spoľahlivosti, ale tiež preto, lebo náklady na opravy zodpovedajú 40 % celkových nákladov na vlastnenie vozidla. Bohužiaľ, schopnosť nezávislých autodielní konkurovať autorizovaným servisom stále znižujú mnohé obmedzenia vrátane obmedzeného prístupu k náhradným dielom a technickým informáciám. Preto naša reforma zamýšľa umožniť nezávislým servisom lepší prístup k náhradným dielom a k technickým informáciám a zabrániť, aby boli z trhu vytlačené inými, novými praktikami. Povedie to ku kvalitnejším opravárenským službám a k nižším cenám.
<P>
Na záver, pevne verím, že nový rámec bude pre spotrebiteľov výhodnejší. Našou hlavnou prioritou je zvýšiť hospodársku súťaž na trhu popredajných služieb - na trhu opráv a údržby -, kde najviac chýba. I keď výrobcovia vozidiel možno majú voči predajcom silné obchodné postavenie, intenzívne súťažia medzi sebou a dnes nie je žiadna potreba odchýliť sa, s cieľom zachovať hospodársku súťaž v rámci takýchto dohôd, od nariadenia o skupinových výnimkách pre vertikálne dohody, ktoré Komisia prijala nedávno a ktoré nadobudne platnosť na konci tohto mesiaca. V skutočnosti bude Komisia a najmä môj útvar GR pre hospodársku súťaž toto odvetvie veľmi pozorne sledovať a nemožno pochybovať o odhodlaní Komisie presadiť pravidlá hospodárskej súťaže a prijať potrebné kroky, ak sa zistia nejaké vážne porušenia alebo nedostatky.
<SPEAKER ID="787" NAME="Othmar Karas" LANGUAGE="DE">
Vážený pán predsedajúci, pán komisár, dámy a páni, vypočuli sme si teraz mnohé tvrdenia. Touto otázkou na ústne zodpovedanie a uznesením sme chceli dať hlas predajcom automobilov a malým a stredným podnikom, pretože Komisia tomuto hlasu v posledných rokoch nevenovala dostatočnú pozornosť. Počas vypočutia zazneli obavy a znepokojenia predovšetkým zo strany predajcov automobilov pre nerovnaké zaobchádzanie v súvislosti s výrobcami. Uvedená bola právna neistota a tiež zníženie úrovne hospodárskej súťaže v dôsledku problémov malých predajcov automobilov. Nedostali sme však odpoveď.
<P>
Žiadam vás - päť minút pred dvanástou -, aby ste využili 21 dní zostávajúcich do 26. mája na zahrnutie uznesenia, ktoré má Parlament zajtra prijať, do vášho nariadenia, aby sme predajcom automobilov vyšli v ústrety bez toho, žeby sa ohrozil smer, ktorým sa Komisia chce ubrať. Prosím, berte Parlament a záujmy predajcov automobilov vážne a zapracujte ich záujmy a záujmy malých a stredných podnikov do nariadenia.
<SPEAKER ID="583" NAME="Olle Ludvigsson" LANGUAGE="SV">
Vážený pán predsedajúci, rád by som v tejto rozprave zdôraznil štyri body. Po prvé, existuje nešťastná tendencia stavať malé a veľké spoločnosti v automobilovom priemysle proti sebe. Do určitej miery majú rozdielne záujmy, ale my sa musíme sústrediť predovšetkým na vytvorenie systému nariadení, ktorý im umožní efektívne spolupracovať.
<P>
Po druhé, skutočnosť, že hospodárska súťaž na trhu s novými automobilmi sa v priebehu posledného roku zlepšila, je pozitívny znak. To je dobrý príklad toho, že žiadny trh nie je nemožný a že v dlhodobom časovom meradle je možné mnoho dosiahnuť pomocou opatrení na posilnenie hospodárskej súťaže. Dúfam, že na trhu s popredajnými službami uvidíme v budúcnosti podobný pozitívny vývoj.
<P>
Po tretie, je dôležité, aby Komisia veľmi aktívne sledovala vývoj, pokiaľ ide o hospodársku súťaž na trhu s novými automobilmi. Mal by sa nepretržite sledovať. Všetky zainteresované strany by čím skôr mali dostať definitívne informácie o pravidlách, ktoré budú platiť od júna 2013.
<P>
Po štvrté, mali by sme zintenzívniť naše diskusie o tom, ako plánujeme prejsť na zelené, ekologickejšie automobily. Je to absolútne nevyhnutný proces. Na jednej strane budú musieť byť pravidlá hospodárskej súťaže pružné, pokiaľ ide o dotácie potrebné, aby si elektrické vozidlá a iné ekologické alternatívy mohli na trhu vybudovať dobrú pozíciu, a na druhej strane musia pravidlá zabezpečiť, že ekologické automobily nebudú v maloobchodnom odvetví alebo na trhu popredajných služieb znevýhodnené.
<SPEAKER ID="584" NAME="Cristian Silviu Buşoi">
v mene skupiny ALDE. - Vážený pán predsedajúci, nákup a údržba automobilu sa považuje za jednu z najdôležitejších nákladových položiek domácností. Hlavným cieľom politiky hospodárskej súťaže je zabezpečiť slobodu výberu pre spotrebiteľov a prístup k výrobkom za nižšie a dostupnejšie ceny.
<P>
Ako poslanca tohto Parlamentu, a teda zástupcu občanov EÚ, ktorí sú tiež spotrebiteľmi na trhu s automobilmi, ma veľmi znepokojuje preskúmanie nariadenia o skupinových výnimkách pre motorové vozidlá a jeho dosah na spotrebiteľov. Komisia - a veľmi starostlivo a pozorne som počúval argumenty pána komisára - argumentuje, že toto osobitné nariadenie pre automobilové odvetvie už nie je potrebné pre trh predaja automobilov, pretože sa dokázalo, že sa dosiahli ciele hospodárskej súťaže a bola dosiahnutá jej náležitá úroveň.
<P>
V zásade by som nebol proti odstráneniu osobitnej skupinovej výnimky pre automobilové odvetvie, ak by to pre spotrebiteľov nepredstavovalo žiadne riziko. Mali by sme využiť trojročné prechodné obdobie na posúdenie dosahu rozhodnutia vylúčiť predaj z nariadenia o skupinových výnimkách pre motorové vozidlá. Existuje nepopierateľný fenomén prevahy veľkých výrobcov automobilov. Rád by som počul názory Komisie na spôsoby, ako zabezpečiť, že nevyužijú svoj podiel na trhu a neobmedzia výber, ktorý by spotrebitelia mali na ich trhu mať.
<P>
Tiež by som chcel vyjadriť svoju podporu návrhu ponechať osobitnú skupinovú výnimku pre opravy a údržbu, ktoré sa ukázali byť menej konkurencieschopné ako trh predaja automobilov. Moja obava ohľadne trhu s popredajnými službami sa týka konkrétne tých prípadov, keď sú spotrebitelia zbytočne viazaní nechať si automobil opravovať v presne stanovenom servise. Môže to byť preto, že nezávislé servisy nemajú riadny prístup k potrebným technickým informáciám, alebo preto, že výrobcovia automobilov interpretujú záručné podmienky nevhodným spôsobom.
<P>
To je neprijateľné obmedzenie výberu, ktorý by spotrebitelia mali mať, a ja očakávam, že Komisia nájde riešenia na zmenu tejto situácie. Vyzývam preto Komisiu, aby vyjasnila situáciu, pokiaľ ide o opatrenia, ktoré plánuje prijať, aby sme sa vyhli tomuto stavu, ktorý je pre spotrebiteľov nepriaznivý.
<SPEAKER ID="585" NAME="Konrad Szymański" LANGUAGE="PL">
Vážený pán predsedajúci, pán Almunia, 80 % súčiastok všetkých nových áut vyrábajú nezávislí výrobcovia. Na druhej strane majú výrobcovia automobilov voči výrobcom súčiastok a nezávislým autoservisom obrovskú obchodnú výhodu.
<P>
Musíme dnes urobiť všetko možné, aby sa európsky automobilový trh nezačal opäť podobať na oligopol. Našim občanom musí byť zaručené právo výberu autodielov a tiež nezávislých autoservisov. Potrebné sú záruky prístupu k technických informáciám. Musíme prijať opatrenia proti skutočnosti, že výrobcovia zneužívajú záruky. Autorizované autoservisy musia mať tiež právo kupovať od nezávislých výrobcov autodiely, nástroje a aj vybavenie používané v ich dielňach. Bez jasne definovanej záruky v novom nariadení zostane pre európskych zákazníkov právo výberu, ktoré je pre trh podstatné, fikciou.
<SPEAKER ID="586" NAME="Bernd Lange" AFFILIATION="S&amp;D">
(DE) Vážený pán predsedajúci, Výbor pre priemysel, výskum a energetiku tiež považuje, samozrejme, za dôležité chrániť malé a stredné podniky. Pán komisár, hospodárska súťaž nie je samoúčelná.
<P>
Keď sa pozrieme na situáciu malých predajcov a malých autodielní, zistíme, že musíme zvýšiť ich hospodársku schopnosť konať, v opačnom prípade budeme mať jedného dňa len veľkých predajcov a veľké servisné reťazce. Ako prvé to zahŕňa skutočné povolenie na predaj viacerých značiek. Zahŕňa to umožnenie neobmedzeného prístupu pre autodielne a predajcov k informáciám o vozidlách a o možnostiach opravy. Po tretie, zahŕňa to poskytnutie potrebných príležitostí získať kvalifikáciu. Spomínali sme elektromobilitu. Musia byť tiež v stave vykonávať údržbu elektrických automobilov. Po štvrté, potrebujú istotu investícií, inými slovami zmluvnú ochranu a už žiadne revízie. Musia mať možnosť bezpečne investovať počas dlhého obdobia.
<SPEAKER ID="587" NAME="Frank Engel" AFFILIATION="PPE">
(FR) Vážený pán predsedajúci, pán komisár, hovorme o realite predajcov automobilov. Predajcovia automobilov v našej krajine a aj v iných krajinách sú znepokojení pre do oči bijúci nepomer medzi ich rozsahom činnosti a rozsahom činnosti výrobcov. Nariadenie (ES) č. 1400/2002 tento nepomer zmiernilo. Bez neho by odvetvie distribúcie automobilov, ktoré už trpí v dôsledku krízy, čelilo rastúcej neistote v súvislosti s investíciami a obchodnými cieľmi.
<P>
Požiadavky výrobcov na predajcov sa pre mnohých majiteľov skromných servisov stanú celkom jednoducho neznesiteľné a nezvládnuteľné. Pán komisár, rozhodne to nie je hospodárska súťaž, čo tu je v stávke. Hospodárska súťaž by sa zvýšila medzi výrobcami automobilov a nie medzi predajcami, či predajcami a výrobcami. Miestni majitelia servisov nemôžu predstavovať hrozbu pre voľnú hospodársku súťaž v Európe.
<P>
Hovoríte o dominantnom postavení na trhu, o potenciálnom dominantnom postavení. Tak sa teda o tom rozprávajme. V prípade konkurenčných výrobcov automobilov takéto dominantné postavenie neexistuje. Neexistuje ani pokiaľ ide o ostatných výrobcov. Existuje medzi výrobcami automobilov a distribútormi, a to je skutočnosť, ktorá bola dokázaná v celej Európskej únii.
<P>
Komisia zastáva systematický postoj založený na tom, že veľké spoločnosti obchodujú s veľkým počtom malých podnikov, ktoré chcú len jedinú vec: trošku slobody a trošku istoty pri obchodovaní s výrobcami automobilov, ktorých postupy vo vzťahu k svojim predajcom sú v niektorých prípadoch naozaj otrasné. Je to boj Dávida proti Goliášovi až na to, že to teraz vyzerá, že Komisia chce, aby s istotou vyhral Goliáš.
<P>
Stanovisko k zrušeniu nariadenia o skupinových výnimkách a dôvody vedúce k nemu sú založené na omyle. Sú chybné; zameriavajú sa na nesprávnych ľudí. Zníženie rozsahu činnosti, právnej istoty a ochoty majiteľov autodielní investovať nepomôžu vnútornému trhu a určite nepomôžu ani záujmom spotrebiteľov.
<SPEAKER ID="588" NAME="Silvia-Adriana Ţicău" AFFILIATION="S&amp;D">
(RO) Automobilový priemysel v Európskej únii vrátane výrobcov automobilov a výrobcov autodielov musí zostať hospodársky efektívny a inovatívny.
<P>
Vzhľadom na skutočnosť, že bezpečnosť cestnej dopravy ovplyvňujú konkurenčné podmienky na trhu s náhradnými dielmi automobilového odvetvia, naliehavo žiadame Komisiu, aby podporila účinnú hospodársku súťaž na trhu s náhradnými dielmi, aby boli ceny všetkých náhradných dielov dostupné. Zákazníci by mali mať možnosť kúpiť si vozidlo za konkurenčné ceny a vybrať si dodávateľa, u ktorého si chcú nechať vykonať opravy a údržbárske služby bez ohľadu na to, aký distribučný systém si dodávateľ zvolí.
<P>
Pripravovaný právny rámec by mal zaručiť, že malé a stredné podniky v dodávateľskom reťazci automobilového odvetvia budú mať vhodné podmienky a budú schopné zamedziť akejkoľvek rastúcej závislosti od veľkých výrobcov. Okrem toho by nové ustanovenia nariadení týkajúcich sa režimu všeobecných skupinových výnimiek v automobilovom odvetví mali byť rozšírené a mali by obsahovať definíciu konečných užívateľov s cieľom zohľadniť aj lízing.
<SPEAKER ID="589" NAME="Sari Essayah" AFFILIATION="PPE">
(FI) Vážený pán predsedajúci, pán komisár, z predchádzajúcich vystúpení je úplne jasné, že Parlament sa veľmi znepokojuje konkrétne pre rozloženie síl medzi predajcami a výrobcami automobilov, čo sa nevyhnutne prejavuje v službách, ktoré zákazníci dostávajú.
<P>
Toto vyvážené rozloženie síl musí byť viditeľné najmä na malých trhoch a v riedko obývaných oblastiach ako napríklad vo Fínsku a v iných regiónoch Škandinávie. Pre nás je povolenie predajov a nákupov obchodných zastúpení viacerých značiek prioritou a je hlavným predpokladom na to, aby spotrebitelia mali náležitý prístup k službám automobilového odvetvia.
<P>
Fínsko má päť miliónov obyvateľov a tento rok sa predá približne 100 000 automobilov. Asi sa to zdá byť smiešne malý počet, a preto je mimoriadne dôležité, aby tieto zmeny nijako neohrozili predaj viacerých značiek.
<P>
Predchádzajúce nariadenie, ktoré v obchodovaní s automobilmi zaručovalo predaj viacerých značiek, bolo vynikajúce, a preto sa musíme pýtať, prečo sa to teraz mení. Ďalším veľkým dosahom bude skutočnosť, že nádeje predajcov dodávať spotrebiteľom v riedko obývaných oblastiach budú asi prekazené a pre spotrebiteľov bude pravdepodobne ťažké kúpiť si vozidlo vo svojom okolí. Môže to tiež znamenať, že menšie značky nebudú vôbec zastúpené v oblastiach mimo veľkých aglomerácií obyvateľstva a v dôsledku toho budú mať spotrebitelia podstatne menší výber značiek vozidiel.
<SPEAKER ID="590" NAME="Othmar Karas" AFFILIATION="PPE">
(DE) Vážený pán predsedajúci, pán komisár, teraz ste nás počúvali a mohlo by sa to takmer považovať za rozdiel medzi teóriou a praxou. Môžem len zopakovať žiadosť, ktorú som adresoval predsedovi Komisie na jar roku 2009.
<P>
Máme nevyriešené záležitosti týkajúce sa predajcov vozidiel, malých a stredných podnikov, finančnú a hospodársku krízu, neistý rast a trh zamestnanosti. Namiesto vypracovania nového nariadenia, ktoré len zlúči všetky tieto problémy, by bolo najlepšie predĺžiť to existujúce. Ak zostane len predaj jednej značky, máme problém rozdielnych vnútroštátnych nariadení. Sme proti nezáväznému kódexu správania a sme za účinné mechanizmy presadzovania. Chceme, aby sa prahová hodnota 30 % pre nákup náhradných dielov zachovala v súčasnej podobe, pretože to autorizovaným predajcom automobilov umožňuje väčšiu slobodu výberu.
<P>
Usmernenia nie sú dostatočne jasné, aby zabezpečili prístup k technickým informáciám tak ako doteraz. Jednoducho ste vynechali dôležité zmluvné ustanovenia, konkrétne ustanovenia týkajúce sa výpovede a výpovedných lehôt, predaja viacerých značiek, prevodu podnikov a urovnávania sporov. Postavte sa, prosím, aj za malé a stredné podniky. Predaj viacerých značiek je súčasťou hospodárskej súťaže a pomáha chrániť spotrebiteľov. Chceme väčšiu hospodársku súťaž. Obmedzenie možností malých a stredných podnikov a predajcov automobilov hospodársku súťaž obmedzí. Venujte, prosím, vážnu pozornosť trhu, podnikom a uzneseniu Parlamentu a využite tých 21 dní, ktoré vám zostávajú k dispozícii.
<SPEAKER ID="591" NAME="Paul Rübig" AFFILIATION="PPE">
(DE) Vážený pán predsedajúci, pán komisár, všetci rečníci v Parlamente sa teraz vyjadrovali vlastne v prospech nariadenia ústretového voči malým a stredným podnikom. Potrebujeme silný distribučný systém. Malí distribútori zamestnávajú mnoho ľudí. Pre nich a takisto aj pre predajcov - bez ohľadu na to, či sú veľkí alebo malí - je dôležité, že hospodárska súťaž v rámci systému zostane. Hospodárska súťaž musí fungovať. Myslím si, že práve v automobilovom odvetví majú aj spotrebitelia právo na to, aby hospodárska súťaž fungovala, aby nečelili veľmi jednostranným systémom, v ktorých už nebude existovať sloboda výberu. Práve táto sloboda výberu bude v budúcnosti dôležitá najmä vo vidieckych oblastiach a my musíme zabezpečiť, že vidiecke oblasti budú stopercentne zásobované. Preto si myslím, že pán Karas mal úplnú pravdu, keď povedal, že nám zostáva veľmi málo času a že by sme ho preto mali efektívne využiť.
<SPEAKER ID="592" NAME="Seán Kelly" AFFILIATION="PPE">
Vážený pán predsedajúci, v prvom rade by som chcel povedať, že všetci by teraz súhlasili s výrokom, že automobil už nie je luxusom: je potrebou. Veľmi jasne som sa o tom presvedčil pred dvoma týždňami, keď nás zasiahol sopečný popol. Musel som cestovať autom a vlakom a kompou cez Európu a cez Anglicko a nikdy som sa necítil taký nezávislý a šťastný, ako keď som sedel vo svojom aute.
<P>
Preto je veľmi dôležité všetko, čím môžeme spotrebiteľom pomôcť, aby mali výber atď., ale nie na úkor malých a stredných predajcov automobilov. Väčšina z nich sú rodinné podniky v miestnych mestách a dedinách. Robia toho mnoho pre všetkých, snažia sa uspokojiť trh a konkurovať v očividne veľmi ťažkých podmienkach, preto úplne súhlasím s pánom Karasom a ostatnými rečníkmi, že sa musí brať ohľad na týchto ľudí, aby sa zabezpečila ich životaschopnosť, keď budeme ďalej pokračovať.
<SPEAKER ID="593" NAME="Jaroslav Paška" AFFILIATION="EFD">
(SK) Úvodom chcem povedať, že rozumiem úsiliu o zabezpečenie slobodného výberu spotrebiteľov pri výbere autoservisu, ktorý chcú využívať.
<P>
Na druhej strane však vidím objektívne limity pre absolútnu voľnosť v tejto oblasti. Tak ako by iste nikoho z vás nenapadlo poslať európsky airbus na vykonanie servisných prác do dielní Tupoleva, tak aj majiteľ ktorejkoľvek značky automobilu je pri výkone servisných prác odkázaný na technológie a pracovné postupy výrobcu jeho automobilu.
<P>
Pokiaľ výrobca automobilu poskytuje na svoj výrobok zákazníkovi záruku, má právo od zákazníka požadovať, aby bola servisná údržba vykonaná podľa ním predpísaných predpisov. Pokiaľ sa spotrebiteľ obráti s požiadavkou na údržbu vozidla na autoservis, ktorého zamestnanci nemajú potrebné znalosti a zručnosti, vystavuje sa riziku, že oprava nebude dobre vykonaná, ba môže dôjsť aj k poškodeniu auta. Ak teda chceme chrániť spotrebiteľa, nemôžeme očakávať, že všetky autoservisy budú rovnako schopné poskytovať svoje služby pre akúkoľvek značku. Ako zákazník by som uprednostnil dobre vybavený servis s dobre zaškolenými pracovníkmi pre konkrétnu značku. Špecializácia a vyvážený vzťah s výrobcom je najlepšia cesta aj pre zákazníka.
<SPEAKER ID="594" NAME="Joaquín Almunia" LANGUAGE="ES">
Vážený pán predsedajúci, rád by som vám poďakoval za vaše vynikajúce vedenie tohto rokovania a všetkým poslancom, ktorí vystúpili s príspevkom v tejto rozprave.
<P>
Svoju úprimnú vďaku by som chcel venovať aj vám všetkým nielen za vaše dnešné vystúpenia, ale tiež za vaše mimoriadne zaujímavé a hodnotné príspevky počas konzultačného procesu, ktorý, ako som už spomenul vo svojom prejave, bol únavný po všetkých stránkach, ak to tak smiem povedať. Nekonali sa len konzultácie s Parlamentom, jeho poslancami a jeho výbormi zodpovednými za otázky súvisiace s automobilmi, hospodárskou súťažou medzi predajcami a spotrebiteľmi, ale aj konzultácie s členskými štátmi a konzultácie so všetkými zainteresovanými stranami a s kýmkoľvek, kto chcel vyjadriť svoj názor.
<P>
Cieľom všetkých nariadení a rozhodnutí týkajúcich sa hospodárskej súťaže je priniesť osoh spotrebiteľovi. To je cieľ, náš hlavný záujem a základný úmysel nášho nariadenia.
<P>
Keď sa spotrebitelia pripravujú na dôležité rozhodnutie ísť k predajcovi - pretože, ako niekto z vás povedal, je to veľký výdaj pre všetkých spotrebiteľov a domácnosti -, chcú získať informácie o cenách a kvalite, chcú si urobiť porovnania a to všetko môžu urobiť. Môžu to teraz urobiť pravdepodobne jednoduchšie ako kedykoľvek v minulosti. Chcú si môcť vybrať bez prekážok a bez akýchkoľvek ťažkostí, ktoré vyplývajú z nedostatočnej hospodárskej súťaže. Veríme, že s týmto novým nariadením sa možnosť výberu zväčší; nezníži sa, skôr sa rozšíri. Môžu a musia mať možnosť vybrať si - ako mnohí z vás povedali - pre svoje vozidlo popredajné služby, opravárenskú dielňu a autoservis; a chcú, aby tieto autodielne - či už patria, alebo nepatria výrobcovi vozidiel, alebo s ním sú, či nie sú prepojené - mali správne technické informácie, náhradné diely a špecifikácie, ktoré potrebujú.
<P>
Aktuálny návrh Komisie to všetko zlepšuje. To všetko sa zlepšilo. Prečítajte si, prosím, čo sa píše v texte, ktorý ste videli, v návrhu a usmerneniach, ktoré sú v prílohe. Vo všetkých týchto ohľadoch poskytne budúce nariadenie spotrebiteľom viac výhod ako to súčasné.
<P>
Malé a stredné podniky: čo sa tam udialo? Dôležité je načúvať názorom ľudí a my ich veľmi pozorne a so záujmom počúvame. Myslím tým názor všetkých, samozrejme, aj váš.
<P>
Čo sa stalo v posledných rokoch s malými predajcami? Zvýšil alebo znížil sa ich počet? Prinieslo im to osoh a pokladajú vstup do distribučného reťazca a na distribučný trh za jednoduchší, alebo sa považujú za nepriaznivo zasiahnutých, alebo prípadne narazili na prekážky? Vo väčšine prípadov to bolo to posledné. Taká je pravda. Samozrejme, to nebol zámer tých, ktorí nariadenie v roku 2002 navrhli a rozhodli o ňom, to nám však ukázali skúsenosti v posledných rokoch. To je to, čo chceme napraviť.
<P>
Čo sa dialo doteraz a čo sa stále deje s niektorými servismi a výrobcami náhradných dielov? Majú problémy, ktoré zmiznú, keď bude platiť nové nariadenie a usmernenia.
<P>
Preto navrhujeme nariadenie a usmernenia, ktoré zvýšia ponúkaný výber a možnosti pre malé podniky v celom reťazci od výroby náhradných dielov po opravy vozidiel.
<P>
Predajcovia, ktorých mnohí z vás spomenuli a ktorých som počúval priamo a nielen prostredníctvom textov z písomných konzultácií či zo stretnutí, na ktorých som sa nezúčastnil; strávil som s nimi čas a strávil som čas v rozhovoroch s nimi na mimoriadne konštruktívnom stretnutí. Nie všetci predajcovia majú rovnaké záujmy. Existujú veľkí predajcovia, ktorí majú na trhu v niektorých členských štátoch silné postavenie, a existuje tiež mnoho malých predajcov, ktorí sú spokojnejší s tým, čo v súčasnosti navrhujeme, ako s tým, čo platilo od roku 2002, pretože zistili, že niektoré aspekty, ktoré zákonodarca v roku 2002 neplánoval, neboli v ich záujme, namiesto toho im sťažili schopnosť čeliť hospodárskej súťaži zo strany veľkých predajcov.
<P>
Nakoniec, lehoty pre zrušenie. Zavádzame ochranu; dokonca zriaďujeme výnimky pre každý prípad, keď usúdime, že hospodárska súťaž sa napriek našim zámerom ako zákonodarcov zhoršuje, keď sú v platnosti terajšie nariadenia, nariadenia o vozidlách a nariadenia o všeobecnej vertikálnej skupinovej výnimke; a v prípade, že zistíme, že nariadenie hospodársku súťaž nechráni, môžeme zrušiť jeho uplatňovanie. Môžeme tak urobiť v nariadení o všeobecnej vertikálnej skupinovej výnimke a mali by sme byť schopní tak urobiť pomocou osobitného nariadenia o vozidlách.
<P>
Preto sa stotožňujem s vašimi obavami. V skutočnosti si myslím, že im lepšie vyhovie navrhované nariadenie ako to terajšie, nie preto, že sme teraz múdrejší ako pred ôsmymi rokmi, ale jednoducho preto, že sa všetci učíme zo skúseností. Dôležité je načúvať názorom ľudí, dôležité je však tiež učiť sa zo skúseností.
<SPEAKER ID="595" NAME="Predsedajúci">
Na záver rozpravy mi dovoľte uviesť, že som dostal jeden návrh uznesenia v súlade s článkom 115 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 149)
<SPEAKER ID="596" NAME="George Sabin Cutaş  " LANGUAGE="RO">
Po kúpe domu je kúpa auta často najväčším výdajom domácností v Európskej únii. Európska komisia prostredníctvom nariadenia o skupinovej výnimke pre motorové vozidlá navrhuje odstrániť terajšiu výnimku v automobilovom odvetví a zaviesť všeobecné pravidlá hospodárskej súťaže.
<P>
Myslím si, že keď sa odstránia určité ustanovenia súčasného nariadenia týkajúceho sa tohto odvetvia, najmä tie, ktoré sa týkajú slobody uskutočniť prostredníctvom sprostredkovateľov predávajúcich viacero značiek automobilov až do 70 % predajov, vynára sa riziko zvýšenej závislosti sprostredkovateľov výrobcov, obmedzenia hospodárskej súťaže a obmedzenia možností spotrebiteľov na európskom trhu s automobilmi.
<P>
Sme v situácii, keď by z európskeho trhu mohlo zmiznúť mnoho sprostredkovateľov v automobilovom odvetví, najmä malé a stredné podniky, ktoré sú zraniteľnejšie, čím by sa narušil celý európsky trh s motorovými vozidlami.
<P>
Preto vyzývam Komisiu, aby posúdila dôsledky svojich návrhov a vzala do úvahy štruktúru európskeho automobilového odvetvia, v ktorom hrajú malé a stredné podniky podstatnú úlohu, a aby v prípade potreby na konci trojročného predĺženia súčasného nariadenia predložila nové nariadenie.
<SPEAKER ID="597" NAME="Bogdan Kazimierz Marcinkiewicz  " LANGUAGE="PL">
Aby som prispel k dnešnej rozprave o nariadení o skupinových výnimkách pre motorové vozidlá, chcel by som pripomenúť, že Európska komisia v roku 2009 zverejnila oznámenie s názvom Budúci právny rámec hospodárskej súťaže pre odvetvie motorových vozidiel, v ktorom vymedzuje právnu stratégiu týkajúcu sa distribúcie motorových vozidiel a popredajných služieb po uplynutí platnosti nariadenia (ES) č. 1400/2002. Preto sa teraz vynára problém primeranej reakcie agentúr zaoberajúcich sa ochranou hospodárskej súťaže, pokiaľ ide o prístup k technickým informáciám, náhradným dielom, autorizovaným autoservisom a tiež o zneužívanie záruk. Pýtam sa preto, či si je Komisia istá, že použité riešenie zabezpečí komplexnú ochranu hospodárskej súťaže v tomto odvetví?
<SPEAKER ID="786" NAME="Róża Gräfin von Thun und Hohenstein  " LANGUAGE="PL">
Nariadenie o skupinových výnimkách pre motorové vozidlá je pre Európsku úniu mimoriadne dôležitým dokumentom, pretože sa priamo týka 3,5 miliónov ľudí zamestnaných v automobilovom odvetví v Európe na primárnych aj sekundárnych trhoch. Toto nariadenie prinieslo priaznivé prevádzkové podmienky, ktoré posilnili hospodársku súťaž na automobilovom trhu. Privodilo tvorbu nových pracovných miest a umožnilo účinný a stabilný vývoj trhu, čo je v záujme spotrebiteľov, veľkých automobilových koncernov a nezávislých podnikov. Veľmi významná je aj skutočnosť, že európskym spotrebiteľom zaisťuje široký prístup k službám a tovarom na trhu s motorovými vozidlami. Tento dokument má osobitný význam pre nezávislé autoservisy, ktoré potrebujú prístup k technickým informáciám, aby mohli účinne konkurovať autorizovaným servisom, a tiež pre nezávislých výrobcov autodielov. O to viac ma potešilo, keď som sa dopočula, že Európska komisia sa rozhodla toto nariadenie predĺžiť. V uznesení B7 0245/2010 Európsky parlament vyzýva Komisiu objasniť záležitosti, ktoré som uviedla v písomnej otázke pre Komisiu 16. apríla tohto roku, ako napríklad prístup k technickým informáciám pre nezávislých výrobcov, a aby presne vysvetlila pojmy "súčiastky porovnateľnej kvality", "originálne súčiastky" a "technické informácie". Tí, ktorým je nariadenie o skupinových výnimkách pre motorové vozidlá určené, potrebujú vzhľadom na svoju nie bezvýznamnú úlohu v hospodárstve jasné a presne sformulované právne predpisy.
