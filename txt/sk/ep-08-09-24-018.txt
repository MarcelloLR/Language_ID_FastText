<CHAPTER ID="018">
DPH, pokiaľ ide o zaobchádzanie s poisťovacími a finančnými službami (rozprava) 
<SPEAKER ID="429" NAME="Predsedajúci">
Ďalším bodom programu je správa pána Josepha Muscata v mene Výboru pre hospodárske a menové veci o návrhu smernice Rady, ktorou sa mení a dopĺňa smernica 2006/112/ES o spoločnom systéme dane z pridanej hodnoty, pokiaľ ide o zaobchádzanie s poisťovacími a finančnými službami - C6-0473/2007 -.
<P>
Pri tejto príležitosti by som veľmi rád privítal môjho priateľa pána Muscata a pogratuloval mu k nedávnemu a veľmi dôležitému úspechu v jeho politickom živote. Pravdepodobne nás bude musieť opustiť, ale teraz má dôvod k oslave nielen on, ale aj my ostatní.
<SPEAKER ID="430" NAME="Joseph Muscat" LANGUAGE="MT">
Práve v tomto čase, keď prechádzame jednou z najväčších kríz v tomto sektore, rokujeme o nových a transparentnejších pravidlách v odvetví finančných služieb. Súčasná situácia je dôkazom, že nemôžeme ponechať veci na seba, ale že potrebujeme reguláciu. Regulácia neznamená byrokratické postupy - určite nie neprimerané byrokratické postupy - ale uistenie, že veci robíme najlepšie, ako sa len dá, no nie za pomoci programov a dokumentov, ktoré nikam nevedú. Keď sme s mojím kolegom pripravovali túto správu, mali sme dve priority. Najprv sa uistiť, že zmeny, ktoré sme zaviedli, nemajú negatívny vplyv na spotrebiteľov.
<P>
Inak povedané, pre spotrebiteľa by už nemali existovať žiadne ďalšie zaťaženia, a práve preto hovoríme o možnosti, aby sa DPH za finančné služby vzťahovala len na transakcie medzi dvoma obchodmi, a preto by mala byť vymáhateľná. V žiadnom prípade nemá naša správa v úmysle, aby sa DPH za finančné služby, ktoré nepodliehajú zdaňovaniu, presunula na jednotlivca, čiže na spotrebiteľa. Toto je jasne a priamo stanovené v predloženom texte, s možnými výhradami zo strany iných inštitúcií. Niektorí kritizujú fakt, že priemysel ušetrí na nákladoch a že príjem členských štátov sa zníži - toto je celkom zaujímavý argument, ktorý podľa mňa pochádza od tých, ktorí majú vyhradené názory na hospodársku a daňovú politiku. Po prvé, v takom konkurencieschopnom odvetví, akým sú finančné služby, a v takom systéme, kde máme ochranné opatrenia proti dohodám medzi spoločnosťami, by z nákladov, ktoré spoločnostiam nevznikli, mali mať prínos spotrebitelia alebo by mali byť použité ako kompenzácia pre iné existujúce náklady. Po druhé, ako Európa by sme mali pochopiť, že na trhu nesúťažíme sami. Musíme zaistiť, že systémy, ktoré používajú členské štáty a Európska únia ako celok, sú atraktívne pre vážnych záujemcov o vstup na trh, ktorí sa tu chcú usadiť ako európski podnikatelia. Zjednodušenie systémov je spôsob, akým môžeme stimulovať toto odvetvie, vytvárať trhový potenciál a zabezpečiť produktívnu prácu.
<P>
Prostredníctvom tejto správy pomáhame vytvárať európsky trh tým, že odstraňujeme prekážky. Robíme to, o čom sa hovorilo už veľa rokov, napĺňame jeden z cieľov akčného plánu v tomto odvetví. Dokazujeme, že vieme byť aktívni, riešiť problémy a vyvíjať nové myšlienky. Možno sa nezhodneme na formálnej stránke, možno niekto povie, že môžeme používať tento systém, nie ten druhý, ale som presvedčený, že tento Parlament musí dať najavo, že toto je náš hlavný cieľ. Pochopiteľne, existujú určité body, na ktorých sa všetci nezhodneme, vrátane mňa: napríklad rozširovanie definícií. Myslím si, že by bolo lepšie, keby sa výbor riadil mojimi odporúčaniami, čiže buď sa držať textu, ktorý predložila Komisia, alebo ďalej obmedziť tieto definície. Napriek tomu by sme nemali zabúdať, že výbor sa rozhodol pre strategické kroky a že táto správa bola schválená tak, že sme mali len jeden hlas proti. Očakávam reakcie mojich priateľov a Komisie.
<SPEAKER ID="432" NAME="László Kovács">
člen Komisie. - Vážená pani predsedajúca, rád by som poďakoval pánovi Muscatovi za jeho prácu a za podporu návrhu Komisie a želám mu veľa úspechov v jeho budúcom pôsobení na Malte.
<P>
Návrh Komisie sa dotýka troch hlavných problematík.
<P>
Po prvé, existujúce opatrenia stále viac podliehajú námietkam na Súdnom dvore Európskych spoločenstiev. S týmto musíme niečo spraviť.
<P>
Po druhé, potrebujeme dôslednejšie uplatňovanie pravidiel DPH pri finančných službách a rovnaké pravidlá pre všetkých na vnútornom trhu.
<P>
Po tretie, musíme podniknúť kroky, aby sme zlepšili konkurencieschopnosť v tomto odvetví.
<P>
Existujú obavy, že finančné služby a poisťovníctvo sú v Európskej únii menej efektívne, ako by mali byť, a dôsledkom toho má priemysel EÚ vyššie náklady na finančné služby a poistenie ako ich konkurenti v tretích krajinách. Toto nie je len výsledkom pravidiel pre DPH v EÚ, no aj tieto sa podieľajú na tejto situácii. Musím ešte spomenúť, že oslobodenie od dane sa neuplatňuje rovnako vo všetkých členských štátoch, a práve toto spôsobuje deformáciu konkurencieschopnosti v Európskej únii. Napríklad možnosť vrátenia dane zaplatenej poskytovateľovi služieb z tretej krajiny (outsourcing) sa mení v závislosti od výkladu pravidiel pre DPH.
<P>
Pre Komisiu bolo zlepšenie konkurencieschopnosti našich európskych finančných spoločností a poisťovní základom pre prípravu tohto návrhu, no v skutočnosti musíme tento stav vyrovnať podľa potrieb členských štátov na zabezpečenie trvalých daňových príjmov.
<P>
Tento návrh má tri zložky.
<P>
Po prvé, aby sme zvýšili právnu istotu všetkých, ktorých sa to dotýka, navrhujeme zmodernizovanú definíciu oslobodenia od dane.
<P>
Po druhé, aby sme sa vyhli tomu, že spotrebiteľom vznikne neodpočítateľná "skrytá" DPH, návrh chce docieliť, aby sa všetky bankové spoločnosti a poisťovne mohli rozhodnúť, či budú zdaňovať svoje služby.
<P>
Po tretie, návrh obsahuje oslobodenie od DPH pri dohodách o spoločnom znášaní nákladov vrátane tých, ktoré sa realizujú cezhranične.
<P>
Tieto návrhy by mohli vyústiť do určitého obmedzeného počiatočného zníženia príjmu DPH v členských štátoch, ale budú oprávnené, ak, ako očakávame, navrhované zmeny prinesú väčšiu konkurencieschopnosť.
<P>
Práve preto vítam pripomienky k tejto správe týkajúce sa nekompenzovateľnej DPH a jej významu pre efektívnosť podnikania a lisabonskú stratégiu. Taktiež som veľmi rád, že pán spravodajca uznal, že zmena môže priniesť zníženie skutočných príjmov z DPH.
<P>
Súhlasím s tým, že pre spotrebiteľov nie sú tieto dôsledky vždy jasné, ale som presvedčený, že nakoniec pocítia výhody, ktoré im prinesie zníženie nákladov v priemysle.
<P>
S potešením vítam pozitívne ohlasy na návrh a vytváranie právnej istoty. Nové definície, ktoré navrhuje Komisia, sú nevyhnutné na to, aby sa právne predpisy a hospodárska realita zosúladili.
<P>
Súhlasím s poznámkami o potrebe opatrnosti a nedostatku spoľahlivých údajov, ktoré by umožnili plne posúdiť vplyv týchto zmien. Tento druhý menovaný nedostatok by však nemal spočívať len v rukách Komisie a priemyslu, ale potrebné údaje by mali poskytnúť národné orgány verejnej správy.
<P>
Takisto ako pán Muscat, aj ja som si vedomý, že cezhraničná konsolidácia na poli financií prináša rastúci príjem z DPH v tých štátoch, kde sa služba poskytuje a nie tam, kde sa nachádza spotrebiteľ služieb. Posun od oslobodenia od dane smerom k zdaňovaniu, ktoré by viedlo k väčšiemu prístupu k rozhodnutiu o zdaňovaní, tak ako to podporujeme v našom návrhu, by tento trend naprávalo. Myslím si, že toto je najlepší spôsob, ako riešiť tieto záležitosti.
<P>
Na záver by som vás rád informoval, že podrobnejšie rokovania o tomto návrhu sa v Rade začali za predsedníctva Slovinska. Súčasné predsedníctvo Francúzska sa taktiež zaviazalo venovať sa týmto materiálom, a preto s potešením vítam veľký záujem Parlamentu, ktorý môže neskôr nabádať Radu k ďalším krokom.
<SPEAKER ID="433" NAME="David Casa" LANGUAGE="MT">
Správa, ktorú tu máme, je obzvlášť dôležitá, predovšetkým keď si uvedomíme, že za posledné roky sa ekonomika trochu zmenila. Bezpochyby sa táto správa snaží ukázať nám súčasnú situáciu. Preto je dôležité zabezpečiť právny základ, aby spoločnosti postihovali menšie byrokratické postupy, ako to už spomenul pán spravodajca. Toto môžeme dosiahnuť, ak odstránime odlišnosti v súčasných zákonoch týkajúcich sa DPH za finančné služby: zákony, ktoré existujú 30 rokov, už dnes nie sú postačujúce. Táto správa nám pomôže poskytnúť väčšiu stabilitu a my musíme zaistiť, pokiaľ to bude možné, aby boli vo všetkých krajinách príslušné sadzby zharmonizované, čo zabezpečí najväčšie možné zníženie rozdielov. Dlho sme pociťovali, že potrebujeme zmenu, a pán spravodajca, nezabúdajúc na potrebu zjednodušiť prácu pre finančné spoločnosti, sa snažil o to, aby spotrebitelia pocítili výhody tejto navrhovanej zmeny. Myslím si, že tento fakt je v tomto prípade najdôležitejší.
<P>
Dnes je to naposledy, čo sa môj kolega z Malty zúčastňuje tohto zasadnutia a rád by som mu do budúcnosti zaželal veľa úspechov v jeho práci. Počas jeho štvorročného pôsobenia v Parlamente získal mnohé skúsenosti a tieto ho premenili z politika, ktorý v skutočnosti neveril v Európsku úniu a vo výhody, ktoré môže Malte ponúknuť, na politika, ktorého správa nám ukázala, že verí v našu schopnosť zmeniť politiku nielen v našej krajine, ale aj v Európskej únii. Dnes tu vidíme premenu a ja by som bol rád, keby sme takúto premenu videli aj v našej krajine, pretože verím, že skúsenosti, ktoré tu nadobudol, by mohli pomôcť našej politike, aby sa podobala na tú, ktorú vykonávame tu v našom Parlamente: to znamená, že naše národné záujmy sú takisto dôležité ako záujmy Európskej únie, pretože sme jej súčasťou. Želám mu všetko dobré a veľa úspechov v jeho práci na čele opozície. Nechcem povedať, že mu želám dlhú kariéru v opozícii, pretože si nemyslím, že by som mal takto hovoriť o svojom kolegovi, ale dúfam, že pozitívne skúsenosti z tohto Parlamentu prenesie do svojej strany a neskôr do celej krajiny.
<SPEAKER ID="434" NAME="Antolín Sánchez Presedo" LANGUAGE="ES">
Od roku 1977 je väčšina finančných služieb vrátane správy poistných a investičných fondov oslobodená od DPH. Počas tohto obdobia sa objavili dva základné problémy: definícia rozsahu platnosti oslobodenia od dane a nemožnosť vymáhania DPH pri poskytovaní služieb oslobodených od dane, čo spôsobilo skrytú daň. Globalizácia, európska finančná integrácia a konsolidácia na trhu, ktoré ovplyvnili organizáciu a outsourcing činností na poskytovanie týchto služieb, len pridávajú na tejto zložitej situácii.
<P>
Táto správa je prvým pokusom o modernizáciu smernice, ktorá je nielen zavádzajúca - vedie k intervenciám Súdneho dvora Európskych spoločenstiev - ale je aj zastaraná.
<P>
Chcem pogratulovať spravodajcovi pánovi Muscatovi k jeho úžasnej práci pri príprave správy o problematike, ktorá je tak ekonomicky citlivá a technicky komplexná.
<P>
Jeho návrh zmodernizovať definíciu poisťovacích a finančných služieb, ktorý je v súlade s akčným plánom pre finančné služby a striktný pri oslobodeniach od dane, si vyslúžil všeobecné uznanie. Všeobecné prijatie si vyslúžil aj jeho záväzok zabrániť rastu cien pre spotrebiteľov, ktorý sa má dosiahnuť rozhodnutím platiteľa dane o zdanení.
<P>
Konečný výsledok obsahujúci osobitné oslobodenia od DPH pre podniky zapojené do dohody o spoločnom znášaní nákladov zvýši istotu pre priemysel a rozpočtovú istotu pre členské štáty, zabráni narúšaniu hospodárskej súťaže a zlepší konkurencieschopnosť pre banky a poisťovne bez toho, aby sa spotrebiteľom zvýšili náklady.
<P>
Chcem vyjadriť svoju spokojnosť so začlenením dvoch aspektov obsiahnutých v týchto pozmeňujúcich a doplňujúcich návrhoch: zmienka o spolupoistení a zlepšená definícia pojmu osnovy sprostredkovania, ktorá je obmedzená profesionálnymi činnosťami poskytovanými ako individualizovaný, priamy alebo nepriamy úkon sprostredkovania, a ktorý špecifikuje, že sprostredkovatelia nie sú protistrany v následných transakciách.
<P>
Na záver by som rád zaželal pánovi Muscatovi veľa úspechov. Som presvedčený, že už čoskoro si svoj úspech vychutná prostredníctvom účasti na európskej integrácii.
<SPEAKER ID="435" NAME="Zbigniew Krzysztof Kuźmiuk">
v mene skupiny UEN. - (PL) Vážená pani predsedajúca, v tejto rozprave vystupujem v mene skupiny UEN a rád by som upriamil našu pozornosť na tri problematiky.
<P>
Po prvé, návrh Európskej komisie týkajúci sa zmien DPH na finančné a poisťovacie služby zlepší právnu istotu nielen pre hospodárske subjekty, ktoré poskytujú tieto služby, ale aj pre daňové subjekty v jednotlivých členských štátoch.
<P>
Po druhé riešenie, prostredníctvom ktorého členské štáty dali platiteľom daní na výber v súvislosti s DPH na finančné a poisťovacie služby, zatiaľ čo ďalšie podrobnejšie dohody ponechali v platnosti v rámci rozsahu pôsobnosti členských štátov, je dobré. Znamená decentralizáciu daňových právomocí, a preto aj implementáciu zásady proporcionality.
<P>
Po tretie, prebiehajúca analýza finančných dôsledkov navrhovaných zmien je kľúčová. Táto by sa mala venovať najmä zníženému príjmu DPH v členských štátoch ako dôsledku zvýšených odpočtov podnikateľmi. Taktiež sa musí skúmať vplyv zmien týkajúci sa nákladov finančných a poisťovacích služieb na spotrebiteľa.
<SPEAKER ID="436" NAME="Louis Grech" AFFILIATION="PSE">
(MT) Pán spravodajca podporuje rámec návrhu Komisie a my sa tu stretávame s problémom, ktorý sme odkladali 30 rokov. Toto odvetvie je veľmi dôležité kvôli rastúcemu počtu krajín a Malta je jednou z nich. V správe sú nariadenia, ktoré podporujú prácu dôležitých spoločností a skutočný voľný trh bez hraníc, a vedú k bohatstvu, pracovným miestam a viacerým možnostiam. Jednou z priorít je, aby existovali opatrenia, ktoré budú ochraňovať spotrebiteľov, aby nemuseli platiť dodatočné dane. V podstate spotrebitelia by mali mať úžitok z každého zníženia nákladov a z každého zvýšenia efektívnosti systému. V prípade potreby by sa v budúcnosti mali realizovať ďalšie analýzy na zabezpečenie ďalších opatrení.
<P>
Správa pána Muscata priniesla do oblasti zdaňovania viac svetla a právnej istoty, predovšetkým, ak hovoríme o dôležitej zmene na finančnom trhu.
<P>
Na záver by som rád poďakoval pánovi Muscatovi, ktorého práca za posledné štyri roky mala nesmierny význam.
<SPEAKER ID="437" NAME="László Kovács">
člen Komisie. - Vážená pani predsedajúca, ďakujem za vaše reakcie a cenné názory, ktoré ste vyjadrili počas rozpravy. Ako som povedal vo svojej úvodnej reči, je veľmi dôležité, že Parlament pozitívne hodnotil návrh Komisie o DPH na poisťovacie a finančné služby. V správe sme zobrali do úvahy všetky záležitosti, najmä nedostatok neutrality v miere návratnosti, ťažkosti so štatistikami a riziko v rozdieloch príjmov daní z nekompenzovateľnej DPH na vstupe.
<P>
Zatiaľ čo by Komisia mohla kladne reagovať na niektoré pozmeňujúce a doplňujúce návrhy, ako napríklad o derivátoch, my nebudeme formálne pozmeňovať naše návrhy. Avšak, v čo najväčšej miere, budeme brať do úvahy pozmeňujúce a doplňujúce návrhy zo strany Parlamentu počas rokovaní v Rade.
<P>
Rád by som poďakoval za vašu silnú podporu nášho návrhu. Kladný názor Parlamentu bude dobrým signálom pre členské štáty, že treba konať.
<SPEAKER ID="438" NAME="Joseph Muscat" LANGUAGE="MT">
Najprv by som rád poďakoval Parlamentu a Komisii za ich pomoc s týmto citlivým materiálom, no naša práca sa ešte neskončila. Avšak, čo sa týka Parlamentu, takisto ako pán komisár dúfam, že naša myšlienka je jasná. Myslím si, že to, na čom sa musíme zhodnúť, a v Parlamente je jednomyseľná zhoda, je tvorba nariadení, zmien tam, kde sú potrebné, zjednodušenie systému, ale musíme byť aj opatrní, aby spotrebitelia neboli tí, ktorí to všetko zaplatia. Myslím si, že toto je naša hlavná myšlienka, ktorú predkladáme Komisii a Rade. Želám všetkým do skončenia tejto práce veľa úspechov. Ďakujem mojim priateľom za ich priania, najmä pánovi Casovi, ktorý vyjadril podporu pre Labouristickú stanu v novom politickom období a pre náš národ.
<SPEAKER ID="439" NAME="Predsedajúca">
Ďakujem veľmi pekne, pán Muscat. Tiež dúfam, že budete vo svojej práci úspešný a že Európa sa stane silnejšou.
<P>
Rozprava sa skončila.
<P>
Hlasovanie sa uskutoční vo štvrtok 25. septembra 2008.
<P>
Písomné vyhlásenia (článok 142)
<SPEAKER ID="440" NAME="Gábor Harangozó" AFFILIATION="PSE">
písomne. - Na úvod by som rád pogratuloval pánovi spravodajcovi Josephovi Muscatovi k jeho komplexnej správe o spoločnom systéme dane z pridanej hodnoty, pokiaľ ide o zaobchádzanie s poisťovacími a finančnými službami z hľadiska podnikateľov, daňových správ a spotrebiteľov. Myslím si, že hoci je ťažké jasne posúdiť, aké výhody budú plynúť spotrebiteľom z efektívnosti a zníženia nákladov, mali by sme zabezpečiť právnu istotu a súlad tých problematík, ktoré sa vzťahujú na DPH v poisťovacích a finančných službách. Je dôležité zabezpečiť, aby náklady na opatrenia pre DPH neznášali spotrebitelia. Avšak všimnime si, spolu s pánom spravodajcom, že členským štátom je poskytnutá veľká flexibilita, čo môže viesť k nerovnomerným výsledkom v jednotlivých členských štátoch. Na záver by som rád zdôraznil, že presne nevieme, aký vplyv budú mať tieto opatrenia, preto by sme mali byť opatrní a žiadať od Komisie, aby podávala správy o tejto problematike Rade aj Parlamentu.
