<CHAPTER ID="027">
Bolonský proces a mobilita študentov (krátke prednesenie) 
<SPEAKER ID="193" NAME="Predsedajúci">
Ďalším bodom je správa pani Doris Packovej v mene Výboru pre kultúru a vzdelávanie o bolonskom procese a mobilite študentov.
<SPEAKER ID="194" NAME="Doris Pack">
spravodajkyňa. - (DE) Vážený pán predsedajúci, vážený pán komisár, dámy a páni, dúfam, že zo skutočnosti, že dnes večer opäť zasadáme za zatvorenými dverami, sa nedajú vyvodiť závery o tom, aký je náš základný postoj k vzdelávaniu.
<P>
Bolonský proces je skutočne najradikálnejšou reformou vyššieho vzdelávania za posledné roky. V dnešnej dobe by štátne hranice vskutku nemali stáť v ceste toku vedomostí. Preto je taktiež mimoriadne potešiteľné, že členské štáty a vysoké školy sú pripravené spolupracovať v tejto veci bez ohľadu na zásadu subsidiarity, ktorú si vždy tak vysoko cenia. Vítam to, ale zároveň konštatujem, že v tejto záležitosti sa všetky parlamenty obišli. Kontaktovaný nebol ani Európsky parlament a ani jeden zo 46 národných parlamentov.
<P>
Znepokojujúce je, že sa nás, poslancov Parlamentu, na tento bolonský proces vonku neustále pýtajú. Ak niečo nefunguje, ukazujú prstom na nás, pričom my s tým nemáme vôbec nič spoločné; dokonca ani Komisia s tým nemala do činenia. Našťastie, Komisia je v súčasnosti v tejto záležitosti už zainteresovaná a pomáha bolonskému procesu postaviť sa na nohy v rámci našich vzdelávacích programov, s ktorými budete oboznámení. Skrátka, pôrodné bolesti boli náročné a ešte sa neskončili. Rozumné by bolo zapojiť do tohto procesu parlamenty.
<P>
Do roku 2010 chceme vytvoriť európsky priestor vyššieho vzdelávania. To je jasné. Študenti musia mať široké spektrum výberu, celý rad vysokokvalitných študijných kurzov. Bolonský proces uvažuje v tomto smere o troch prioritných oblastiach činnosti: zavedenie trojstupňového systému pozostávajúceho z bakalárskeho, magisterského a doktorandského stupňa, zabezpečovanie kvality a uznanie kvalifikácií a doby štúdia.
<P>
Predpokladá sa, že mobilita študentov a kvalitné vzdelávanie budú patriť k najvyšším prioritám bolonského procesu, avšak samotný proces a narýchlo zavedené bakalárske štúdium viedli k tomu - ako sme sa dopočuli - že je menej študentov, ktorí sa odvážia stráviť dobu štúdia v zahraničí počas svojho bakalárskeho štúdia, pretože toto štúdium je nadmerne zaťažené príliš veľkým objemom učebnej látky. Päť rokov vysokoškolského štúdia sa nedá zrazu vtesnať do troch rokov štúdia bakalárskeho stupňa. Toto sa udialo v niektorých prípadoch. Potom sa ukazuje, že študenti sa vôbec nemôžu dostať za hranice, takže štúdium v zahraničí neprichádza do úvahy. Je to škoda. Erasmus je skvelý program a mali by sa využiť príležitosti a všetky ďalšie možnosti súvisiace s cestovaním, ktoré ponúka. Štúdium, ktoré zahŕňa mobilitu, by vlastne malo byť povinné.
<P>
Myslím si, že systém kreditov nefunguje. Nie je v poriadku, aby sa v jednej krajine udeľovali tri kredity za určitý modul, zatiaľ čo v inej krajine sa udeľuje iba jeden. Musí existovať európsky rámec, podľa ktorého sa s každým zaobchádza rovnako. V tejto oblasti je potrebné vykonať ešte veľa práce. Podľa môjho názoru je myšlienka dobrá, avšak spôsob jej uplatňovania nie je najšťastnejší.
<P>
Mali by sme zabezpečiť, aby sa vysoké školy čo najviac usilovali využiť príležitosti na financovanie, aby študentom, ktorí majú záujem, uľahčili využiť mobilitu. Mnohé vysoké školy budú musieť opustiť svoju "vežu zo slonoviny" a spojiť sa s podnikateľskou komunitou. Koľké veľké podniky by považovali za česť sponzorovať doktorandské alebo magisterské štúdium? Keby to malo znamenať, že magisterské štúdium musí niesť názov Mercedes alebo Sony, alebo inú značku, nech je to tak! Hlavné je, aby peniaze sponzorov pomohli študentom. Nejde o predaj práva niekomu s cieľom určiť obsah študijného programu, ale o lokalizáciu zdrojov financovania, ktoré skutočne umožnia každému, kto má záujem, študovať v zahraničí. Ak sa za pomoci Komisie pohneme ďalej smerom k týmto cieľom, všetci budeme spokojní.
<SPEAKER ID="195" NAME="Ján Figeľ">
člen Komisie. - Vážený pán predsedajúci, rád by som sa opäť poďakoval pani Doris Packovej. Patrí k zakladateľkám programov celoživotného vzdelávania, populárnych programov postavených na mobilite študentov. Táto správa o bolonskom procese a mobilite študentov je veľmi konkrétnym príspevkom k ešte lepšej a rozsiahlejšej mobilite.
<P>
Ako všetci vieme, bolonský proces je dobre rozvinutý a čoskoro uplynie desať rokov od začiatku jeho existencie, pričom sa rozšíril po celom kontinente. Začal sa, pretože od roku 1987 sme už mali systém mobility nazvaný Erasmus a väčšina jeho nástrojov sa stala súčasťou bolonského procesu. Oba programy sa navzájom podporujú a prinášajú veľmi dôležitý politický príspevok. Nejde však o mobilitu pre samotnú mobilitu, ale o modernizáciu, o otvorenosť a o internacionalizáciu našich vysokých škôl. Správa poskytuje veľmi podrobný prehľad opatrení, ktoré sú potrebné v tejto oblasti.
<P>
Vaše závery sú v súlade so zisteniami a odporúčaniami osobitnej skupiny, ktorú som vyzval na spoluprácu s Komisiou. Bolo to fórum odborníkov na vysokej úrovni pod vedením bývalej ministerky Marie João Rodriguesovej, ktorá mi predložila správu v júni tohto roku. Z oboch správ vyplýva potreba zásadných a spoločných krokov na zvýšenie mobility študentov a, ak smiem dodať, mobility mladých ľudí vo všeobecnosti: žiakov, mladých ľudí zúčastňujúcich sa na odbornej príprave, mladých umelcov a mladých podnikateľov. Bol by som rád, keby sa obdobie mobility zaviedlo do programov všetkých stupňov, čo by študentov povzbudilo k tomu, aby šli do zahraničia a aby sa na mobilitu pozeralo skôr ako na bežnú vec, než ako na niečo mimoriadne.
<P>
Súhlasím s vami, že bolonské reformy by sa mali použiť na sprístupnenie systémov vzdelávania, a nie aby sa stali novými prekážkami pre mobilitu. Vaše predstavy o pružných formách študijných kurzov v niektorých oblastiach štúdia by mohli byť zlučiteľné s bolonskými pravidlami a zasluhujú si preskúmanie. Súhlasím aj s tým, že by sme mali lepšie a viac - to znamená efektívnejšie - investovať do mobility našich občanov. Je potrebné skombinovať verejné, súkromné, vnútroštátne a európske finančné prostriedky.
<P>
Vítam návrh, že v oblasti vzdelávania by sa mohlo zvážiť "zvýšenie finančného krytia", a to najmä pre programy Erasmus. Veľmi by to prospelo nielen vzdelávaniu, ale napríklad aj občianskemu povedomiu - cítiť sa ako Európania v Európe, mať prístup a príležitosť a získať skutočnú skúsenosť s Európou.
<P>
Som presvedčený, že Parlament plne zohľadní svoju zodpovednosť v tejto oblasti. Opätovne blahoželám a ďakujem a odporúčam, aby Parlament túto správu prijal.
<SPEAKER ID="196" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="990" NAME="Roberta Alma Anastase  " AFFILIATION="PPE-DE">
písomne. - (RO) Vítam túto správu a rozumné odporúčania, ktoré obsahuje a ktoré sa týkajú efektívneho vykonávania bolonských cieľov a vytvorenia európskeho priestoru vysokoškolského vzdelávania do roku 2010. Tento rok je potrebné analyzovať existujúce prekážky, ako aj príležitosti pre posilňovanie tohto procesu v budúcnosti po roku 2010.
<P>
Chcela by som spomedzi mnohých návrhov v správe vyzdvihnúť dva, pretože sú veľmi dôležité. Predovšetkým bude potrebné vynaložiť väčšie úsilie na harmonizáciu vnútroštátnych systémov vzdelávania, dokončiť proces vzájomného uznávania kvalifikácií a ekvivalencie diplomov. Myslím, že pretrvávajúce rozdiely v tejto oblasti predstavujú hlavnú prekážku pre rovnaké zaobchádzanie so študentmi.
<P>
Po druhé by som chcela upozorniť všetky európske inštitúcie na skutočnosť, že mobilita je ešte stále niečo nedosiahnuteľné pre mnohých študentov, výskumníkov a učiteľov, najmä z nových členských štátov, pre nepostačujúce granty. Z tohto dôvodu je prioritou dosiahnuť primerané financovanie projektov v nových členských štátoch. Jedine takto je možné koherentným a vyváženým spôsobom dosiahnuť cieľ európskej mobility.
<SPEAKER ID="197" NAME="Ramona Nicole Mănescu  " LANGUAGE="RO">
Mládež a najmä študenti sú prioritou môjho politického programu, a preto len vítam prijatie správy pani Packovej o bolonskom procese a mobilite mládeže.
<P>
Verím, že zásada reciprocity pri výmene študentov a štipendií spolu s vypracovaním európskeho referenčného rámca o kvalite a uznávaní diplomov, musia ostať dvomi prioritnými aspektmi tejto politiky, o to viac vzhľadom na to, že bola spozorovaná znížená úroveň mobility študentov v nových členských štátoch.
<P>
Výmena osvedčených postupov medzi členskými štátmi je veľmi účinným spôsobom zlepšovania európskeho referenčného rámca o mobilite. Preto je potrebné neustále ho podporovať a rozširovať. Vítané je spoločenské hľadisko tejto správy, ktoré uvádza obavy o mládež pochádzajúcu zo znevýhodneného prostredia.
<P>
Odhliadnuc od ďalšej úvahy musíme podporovať medzi študentmi a pedagogickými pracovníkmi kvalitu a excelentnosť. To je možné dosiahnuť len za neustálej podpory, a to z hľadiska politiky aj investícií do mobility v rámci vzdelávacieho systému, pričom by bolo vhodné poskytovať túto podporu na vnútroštátnej i európskej úrovni.
<SPEAKER ID="198" NAME="Mihaela Popa  " AFFILIATION="PPE-DE">
písomne. - (RO) Chcela by som sa venovať spoločenskému rozmeru mobility, ktorý je mimoriadne významný. Ponúka mládeži mimoriadne bohaté skúsenosti z hľadiska akademickej, kultúrnej a spoločenskej rôznorodosti, a preto blahoželám pani Packovej k tejto správe.
<P>
Ako rumunská poslankyňa Európskeho parlamentu som podala pozmeňujúci a doplňujúci návrh o tom, že študenti zo všetkých členských štátov by mali dostať jednotnú európsku študentskú kartu. Verím, že takáto jednotná karta podporí mobilitu mládeže v celej Európe, čo povedie k výmene myšlienok a nepriamo k zmene mentality - otvoreniu sa iným kultúram, podnecovaniu tvorivosti a schopnosti inovácie.
<P>
Podľa môjho názoru je toto opatrenie úplne v súlade s cieľmi Európskeho roka medzikultúrneho dialógu 2008 i s cieľmi Európskeho roka tvorivosti a inovácie 2009.
