<CHAPTER ID="023">
Zachovanie zdrojov rybolovu prostredníctvom technických opatrení (rozprava) 
<SPEAKER ID="212" NAME="Predsedajúci">
Ďalším bodom programu je správa pána Vissera v mene Výboru pre rybné hospodárstvo o návrhu nariadenia Rady o zachovaní zdrojov rybolovu prostredníctvom technických opatrení - C6-0282/2008 -.
<SPEAKER ID="213" NAME="Carmen Fraga Estévez" LANGUAGE="ES">
Vážený pán predsedajúci, chcela by som poďakovať pánovi spravodajcovi za zdôraznenie niektorých hlavných otázok, ktoré boli vyjadrené v návrhu Komisie.
<P>
Jednou z nich je tendencia upravovať jednotlivé okruhy otázok, ktoré sú piliermi spoločnej politiky. Aj keď je tento prístup v teórii pochopiteľný v prípade technických opatrení, musíme byť veľmi opatrní a uistiť sa, že následné regionálne nariadenia budú obmedzené na aspekty týkajúce sa výlučne uplatňovania a úpravy technických podrobností.
<P>
Spomínam to preto, lebo vypracovanie regulačných rámcov obsahujúcich minimálne opatrenia nasledované rôznymi právnymi predpismi pre jednotlivé oblasti je spolu so vzrastajúcou tendenciou obracať sa na komitológiu jednou z možností, ktoré je Komisia pripravená prijať v prípade, že bude stáť pred možnosťou zaviesť spolurozhodovací postup pre rybolov. Toto pripúšťa aj samotné Generálne riaditeľstvo pre námorné záležitosti a rybné hospodárstvo v Zelenej knihe o spoločnej politike rybného hospodárstva.
<P>
Nemali by sme zabúdať na to, že tu nehovoríme o bežnej politike, ale o spoločnej politike, ktorá si vyžaduje úplnú zrozumiteľnosť, pokiaľ ide o veci, ktoré môžu byť zahrnuté do viac-menej skrytého odovzdania kontroly členským štátom alebo do nadmernej teritorializácie pravidiel, ktoré by mali byť spoločné, nemali by narúšať hospodársku súťaž a majú zabrániť diskriminácii medzi flotilami.
<P>
Je pochopiteľné, že sa minimálne veľkosti miestnych druhov rýb upravujú regionálnymi nariadeniami, takých prípadov by však malo byť čo najmenej. Vo všeobecnosti by minimálne veľkosti, ako napríklad veľkosť sietí, alebo kritériá na vykládku a predaj ulovených rýb, mali byť univerzálne a prijaté Radou a Parlamentom.
<P>
Niektoré z hlavných zmien, ktoré predstavil Výbor pre rybné hospodárstvo, sú tiež orientované tým smerom. Snažia sa obmedziť uplatňovanie komitologického postupu výhradne na podrobnosti. Zároveň žiadajú, aby Rada mala k dispozícii pravidlá na stanovenie sezónnych zákazov lovu, veľkosti sietí a opatrení na zníženie alebo odstraňovanie odpadov z výlovu, pretože si uvedomujeme, že rybné hospodárstvo Spoločenstva musí byť viazané istými pravidlami, ktoré sú rovnaké pre všetkých.
<P>
Je potrebné pripomenúť, že jediný aspekt tejto politiky, ktorú voláme "spoločnou" a ktorý skutočne platí pre celé Spoločenstvo, je prístup na trhy, zatiaľ čo politika ochrany a riadenia, ktorú by sme mali prestať nazývať kontrolnou politikou, necháva priestor na manévrovanie, ktoré členské štáty bez rozpakov využívajú na zvýhodnenie vlastných flotíl a v neprospech tých ostatných.
<P>
Boli sme svedkami pevného záväzku Komisie štandardizovať kontrolu na úroveň celého Spoločenstva, a preto je ťažké pochopiť spôsob, akým zostávajúce opatrenia slúžia naopak na rozpad a rozdrobenie tej kontroly. Nie je ľahké porozumieť skutočnosti, že pre rovnakú činnosť sa vytvárajú rôzne pravidlá v závislosti od toho, kde sa vykonáva.
<P>
Toto ohrozuje celkovú dôveryhodnosť spoločnej politiky rybného hospodárstva a jej budúcnosť ako takú, niečo, čo nechceme predpokladať pred reformou v roku 2012.
<P>
Nakoniec, pokiaľ ide o kontroverzné pravidlo "jednej siete", myslím si, že Parlament ponúkol Komisii dobrý alternatívny prístup, ktorý naznačuje, v ktorých prípadoch je takéto pravidlo nereálne, preto by možnosť prevážať na palube viac ako jednu rybársku sieť mala byť prijateľná.
<P>
Dúfam, že Komisia bude vnímavá na tieto hlavné obavy pre rybolovný priemysel a pre náš Výbor pre rybné hospodárstvo.
<SPEAKER ID="214" NAME="Joe Borg">
člen Komisie. - Vážený pán predsedajúci, dovoľte mi poďakovať pánovi spravodajcovi Visserovi, pani Fragovej a Výboru pre rybné hospodárstvo za návrh správy o návrhu Komisie o technických opatreniach pre Atlantický oceán a Severné more.
<P>
Ide o veľmi odbornú tému. Ako viete, technické ochranné opatrenia pre Atlantický oceán a Severné more vychádzajú do veľkej miery z už existujúcich pravidiel. Pokiaľ ide o právne predpisy Spoločenstva, opatrenia sú roztrúsené v rôznych nariadeniach: v nariadení o všeobecných technických opatreniach z roku 1998 pre Atlantický oceán a Severné more, v nariadení o dodatočných technických opatreniach na obnovenie stavov tresky a merlúzy a v nariadení o ročnom celkovom povolenom výlove a kvótach, ktoré tiež obsahuje niekoľko technických ochranných opatrení. Okrem tejto právnej zložitosti sú súčasné pravidlá v niektorých prípadoch veľmi komplikované a náročné na uplatňovanie a kontrolu.
<P>
Komisia prijala 4. júna minulého roku návrh nového nariadenia o technických ochranných opatreniach pre Atlantický oceán. Návrh bol vypracovaný po rozsiahlej diskusii zainteresovaných strán a členských štátov počas rokov 2006 a 2007. Spája všetky príslušné pravidlá do jedného legislatívneho aktu, ktorým sa zlepší právny súlad. Ďalej je cieľom návrhu zjednodušiť, objasniť a rozšíriť rôzne pravidlá. Mimoriadna pozornosť sa venovala zjednodušeniu vykonávania kontrol na palube lodí a zníženiu nákladov pre rybárov. Existujú aj dodatočné pravidlá zamerané na zníženie odpadu z výlovov, ako je napríklad vytvorenie právneho rámca na uzatvorenie miest rybolovu v reálnom čase, ktoré sa už uplatňuje v Severnom mori.
<P>
Navrhuje sa nová rozhodovacia štruktúra, ktorá využíva rozhodovanie na úrovni Rady pre všeobecné a nevyhnutné ustanovenia a komitológiu pre podrobnejšie a technické ustanovenia, ktoré sú špecifické pre jednotlivé regióny. Týmto spôsobom sa vyhýba mikroriadeniu na politickej úrovni. Tento nový prístup nie je vo vašej správe podporený, keďže pozmeňujúce a doplňujúce návrhy 1, 6, 7, 25 a 26 žiadajú, aby sa nariadenia Rady využívali pre všeobecné, ako aj pre podrobnejšie technické pravidlá. Komisia nechce v rámci reformy spoločnej politiky rybného hospodárstva pokračovať v opatreniach založených na mikroriadení na politickej úrovni. Berie však do úvahy bod správy týkajúci sa komitológie a je pripravená preštudovať každý postup, ktorý umožní zaoberať sa na úrovni Rady každou otázkou, ktorá sa javí ako nevyhnutná alebo politická. Zároveň je odhodlaná pokračovať vo využívaní komitológie v prípade regionálnych a technických opatrení.
<P>
S cieľom dosiahnuť harmonizáciu opatrení Komisia čiastočne prijíma pozmeňujúce a doplňujúce návrhy 2 a 3, ktoré sa týkajú dodatočných nákresov rybárskeho výstroja v prípade potreby a istých osobitných ustanovení o trhu, predovšetkým pokiaľ ide o minimálne veľkosti druhov.
<P>
V súlade s politikou o odpade z výlovu Komisia navrhuje nové pravidlá o uzatvorení miest rybolovu v reálnom čase. Zaoberá sa tiež ustanoveniami pre konkrétne druhy rybolovu s cieľom znížiť objem odpadu z výlovu. Obe opatrenia predstavujú účinné nástroje, ktoré sú dôležité pri znižovaní odpadu z výlovov, pretože umožňujú prechod z pravidiel zaoberajúcich sa vykládkou na pravidlá týkajúce sa reálnych úlovkov. Z toho dôvodu Komisia nemôže prijať pozmeňujúce a doplňujúce návrhy 4, 5, 21, 23 a 24. Pozmeňujúci a doplňujúci návrh 20 je akceptovateľný, ale iba v súvislosti so žiadosťou, aby "množstvo" pri definovaní úrovne vedľajšieho úlovku bolo nahradené "hmotnosťou". Okrem toho môžeme pozitívne zohľadniť druhú časť pozmeňujúceho a doplňujúceho návrhu o oslobodení týkajúcom sa vzdialenosti. Parametre takéhoto oslobodenia sa však musia ešte podrobnejšie preštudovať a budú súčasťou vykonávacieho nariadenia.
<P>
Komisia plánuje uplatniť, a to hlavne na účely kontroly, ustanovenie týkajúce sa pravidla jednej siete, ktoré by sa vzťahovalo na väčšinu európskych rybných hospodárstiev. Komisia je pripravená preskúmať možnosť oslobodení pre konkrétne druhy rybolovu v prípade, že sú takéto oslobodenia opodstatnené a odôvodnené a že berú do úvahy kritériá stanovené v pozmeňujúcom a doplňujúcom návrhu 11. Takéto výnimky by mali byť súčasťou regionálnych nariadení.
<P>
Ostatné aspekty návrhu Komisie sú veľmi technické. Mnoho podrobností sa týka konštrukcie a využitia rybárskeho výstroja v Atlantickom oceáne. Všimol som si, že pán spravodajca a Výbor pre rybné hospodárstvo sa tiež zaoberali čisto technickými prvkami návrhu a navrhli niekoľko pozmeňujúcich a doplňujúcich návrhov s cieľom zlepšiť ho. Musím však vyjadriť výhrady k pozmeňujúcim a doplňujúcim návrhom 8, 9, 10, 12, 13, 14, 15, 16 a 22. Technické pravidlá navrhnuté na základe vedeckých odporúčaní boli v porovnaní so súčasnými právnymi predpismi zjednodušené. Tým pádom uľahčia vykonávanie kontrol na palube lodí a znížia náklady pre rybárov. Komisia nemôže prijať pozmeňujúce a doplňujúce návrhy 18 a 19, keďže navrhnuté ustanovenia sú už v platnosti odvtedy, ako sa v Rade dosiahla politická dohoda o návrhu Komisie založenom na vedeckých odporúčaniach. Na opodstatnenie akýchkoľvek úprav nie sú dostupné žiadne nové informácie.
<P>
Podporujem myšlienku pozmeňujúceho a doplňujúceho návrhu 27, a preto pri zavádzaní nových technických opatrení Komisia súhlasí s oddialením ich vstupu do platnosti, aby poskytla rybárom dostatok času na vykonanie potrebných úprav.
<P>
Rád by som sa ešte raz poďakoval pánovi spravodajcovi a Výboru za ich prácu na tomto návrhu.
<SPEAKER ID="215" NAME="Paulo Casaca" LANGUAGE="PT">
Vážený pán predsedajúci, tiež by som rád najskôr zablahoželal Komisii k jej legislatívnej iniciatíve a nášmu spravodajcovi, ktorého tu dnes zastupuje naša kolegyňa pani Fragová.
<P>
Myslím si, že zjednodušenie legislatívneho rámca v tejto problematike bolo naozaj veľmi naliehavé. Ale myslím si tiež, že musíme ísť ešte oveľa hlbšie, a to predovšetkým v dvoch základných oblastiach, z ktorých prvá sa týka odpadu z výlovov.
<P>
Som presvedčený, že plánovaná reforma musí v princípe jasne a jednoznačne zakázať akýkoľvek odpad z výlovov. Odpad z výlovov musí byť úplne zakázaný. Po druhé, myslím si, že musíme presadzovať princíp rešpektovania prísnejších pravidiel, ako sú európske pravidlá. Týka sa to všetkých plavidiel v regiónoch, v ktorých to regionálne alebo vnútroštátne orgány považujú za potrebné.
<P>
Toto sú dva základné princípy, ktoré tu chýbajú, a preto dúfam, že sa pri reforme spoločnej politiky rybného hospodárstva vezmú do úvahy.
<SPEAKER ID="216" NAME="Avril Doyle" AFFILIATION="PPE-DE">
Vážený pán predsedajúci, vítam tieto opatrenia na podporu selektívnych spôsobov rybolovu, ktoré minimalizujú škodu na komplexnom ekosystéme, v ktorom sa zdroje nachádzajú. Zároveň umožňujú pokračovanie zodpovedného rybolovu a maximalizujú úlovky pri minimálnych vedľajších úlovkoch a následnom odpade z výlovov. Odpad z výlovov musíme, pán komisár, čo najskôr zakázať.
<P>
Rôznorodosť lovísk rýb, ktoré sa v EÚ vyskytujú, je súčasťou našej sily, ale následne aj ďalšou komplikáciou pri vytváraní právnych predpisov, ktoré sú primerané, prispôsobené a koherentné. Každé z európskych morí má svoje špecifické vlastnosti, a preto je dôležité uznať úroveň vedomostí a odborných znalostí, ktoré poskytujú zainteresované strany danej oblasti a odolať pokušeniu na mikroriadenie na úrovni EÚ.
<P>
Keďže toto je posledná rozprava týkajúca sa rybného hospodárstva v tomto politickom mandáte, chcela by som poďakovať vám, pán komisár, a celému vášmu pracovnému kolektívu za obrovskú oddanosť a dôkladnú znalosť vašej správy a za čas a pozornosť, ktoré ste vždy venovali Výboru pre rybné hospodárstvo. Vždy ste nám boli k dispozícii. Váš prístup sme si veľmi cenili, všímali a porovnávali s dostupnosťou ostatných komisárov.
<SPEAKER ID="217" NAME="Joe Borg" LANGUAGE="DE">
Vážený pán predsedajúci, predovšetkým by som sa chcel poďakovať pani Doylovej za jej prívetivé slová, ktoré práve vyslovila. Chcel by som povedať, že pokiaľ ide o toto nariadenie, úlohou komitológie je, ako som už povedal v úvodnom vyhlásení, zjednodušiť súčasný príliš komplexný systém rozhodovania o veľmi technických otázkach.
<P>
Súhlasím však s názorom, že musíme uplatniť postupy, ktoré umožnia zaoberať sa otázkou na úrovni Rady v prípade, že pôjde o významnú alebo politickú záležitosť.
<P>
Pokiaľ ide o otázku odpadu z výlovov, už sme prijali opatrenia na ich zníženie predovšetkým v rámci Severného mora a plán na obnovenie stavov tresky. Budeme pokračovať a prichádzať s novými návrhmi, napríklad o všeobecnom zákaze triedenia, ktorý navrhneme pre rok 2010. Zároveň dúfame, že v diskusiách o reforme spoločnej politiky rybného hospodárstva sa pri riešení tejto otázky zvolí holistický prístup s cieľom, ako dúfam, dosiahnuť konečný výsledok, ktorým bude úplné odstránenie odpadu z výlovov.
<P>
Rád by som sa poďakoval poslancom a predovšetkým členom Výboru pre rybné hospodárstvo za ich neustálu podporu, ktorú Komisii poskytovali pri riešení niekedy zložitých a politicky citlivých otázok z oblasti rybného hospodárstva.
<SPEAKER ID="218" NAME="Carmen Fraga Estévez" LANGUAGE="ES">
Vážený pán predsedajúci, som vďačná pánovi komisárovi, a to hlavne za jednu konkrétnu pripomienku k tomu, že je pripravený zvážiť pozíciu Komisie, pokiaľ ide o otázku komitológie. Vítam túto správu, pretože Parlament dal počas rozpravy vo Výbore pre rybné hospodárstvo jasne najavo, že nesúhlasí so snahou Komisie zaoberať sa otázkou komitológie vo väčšej miere a s osobitným záujmom, čo je zjavné aj z návrhu Zelenej knihy o reforme spoločnej politiky rybného hospodárstva.
<P>
Komisia navyše odôvodňuje svoj záujem v Zelenej knihe a tvrdí, že rokovania sa môžu odložiť, keďže po vstúpení Lisabonskej zmluvy do platnosti bude Parlament v oblasti rybného hospodárstva po prvý krát uplatňovať spolurozhodovací postup.
<P>
Nemyslím si, že je to tak, domnievam sa, že legislatívne postupy sa často odkladajú, ale nie kvôli Parlamentu alebo kvôli spolurozhodovaciemu postupu, ale skôr preto, lebo Komisia takisto mešká s predkladaním svojich návrhov. Podľa môjho názoru ide o vec záujmu a malo by sa o tom diskutovať.
<P>
Rozumiem názoru pána komisára, že pri takomto technickom nariadení musí o niektorých aspektoch rozhodovať komitológia a nemôže všetko riešiť Rada.
<P>
Ja si však myslím, pán komisár, že tu existuje istý rozdiel medzi tým, čo vy pokladáte za "technické" a čo my v Parlamente pokladáme za "technické". Máme trochu reštriktívnejšie postoje ako vy.
<P>
Keďže nie som spravodajkyňa, nechcem sa príliš dlho venovať tejto problematike, a preto by som nakoniec chcela spomenúť pravidlo jednej siete. Pán komisár, z rozpravy, ktorú sme viedli vo Výbore pre rybné hospodárstvo, je zjavné, že Komisia obhajuje toto pravidlo hlavne z dôvodov kontroly.
<P>
Všetci chápeme, že otázka kontroly je pri uplatňovaní pravidla jednej siete podstatne jednoduchšia, ale ako už určite viete, táto záležitosť zároveň predstavuje vážne problémy pre určité druhy rybolovu.
<P>
Preto nevyužívajme otázku kontroly vždy na to, aby sme niekedy postupovali až príliš reštriktívne, pretože urobiť niektoré rozhodnutia nie je vždy potrebné.
<SPEAKER ID="219" NAME="Predsedajúci">
Rozprava sa skončila.
<P>
Hlasovanie sa uskutoční v stredu 22. apríla 2009.
