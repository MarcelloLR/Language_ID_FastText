<CHAPTER ID="018">
Jednominútové vystúpenia k otázkam politického významu
<SPEAKER ID="187" NAME="Predsedajúci">
Ďalším bodom programu sú jednominútové vystúpenia k otázkam politického významu.
<SPEAKER ID="188" NAME="Elena Băsescu" AFFILIATION="PPE">
(RO) Vítame podpísanie dohody o projekte Nabucco, ku ktorému došlo 13. júla v Ankare. Plyn však nie je jediným dostupným zdrojom energie v európskych štátoch. Ten istý prístup musíme prijať vo vzťahu k zabezpečovaniu ropy pre Európu prostredníctvom podpory južného koridoru.
<P>
Bol nám predložený projekt, ktorý má azda rovnaký strategický význam ako Nabucco. Hovorím o európskom ropovode Konstanca - Terst. Týmto ropovodom sa budú prepravovať zdroje ropy z Kaspického mora cez gruzínsky terminál v Supse a ďalej ropovodom cez prístav v Konstanci priamo do Terstu.
<P>
Energetickú bezpečnosť vieme pre naše štáty a občanov zaručiť len diverzifikáciou zdrojov dodávok a trás pre ropu a plyn. S týmto cieľom sa Rumunsko pustilo do rozvoja prístavného terminálu v Konstanci, aby bol schopný prijímať skvapalnený zemný plyn, ktorý sa ďalej bude distribuovať iným spotrebiteľom v Európe.
<SPEAKER ID="189" NAME="Marc Tarabella" AFFILIATION="S&amp;D">
(FR) Vážený pán predsedajúci, jednu minútu rečníckeho času, ktorý som dostal, využijem na to, aby som obrátil pozornosť na pozitívne dôsledky - ako všetci v tomto Parlamente vedia - kladného hlasovania írskeho ľudu o ústavnej zmluve. Toto hlasovanie bude znamenať, že budeme mať spolurozhodovací proces, najmä vo výbore napríklad pre poľnohospodárstvo, ako aj v tomto Parlamente, v pléne. Parlament teda bude mať rovnakú pozíciu ako Rada, čo z demokratického hľadiska zjavne predstavuje obrovský pokrok.
<P>
Rád by som využil túto príležitosť a poukázal na to, že keďže veľká väčšina našich írskych priateľov dnes povedala "áno" ústavnej zmluve a poľský prezident - podľa toho, čo práve povedal predseda nášho Parlamentu - sa chystá podpísať Zmluvu, potrebujeme už len "áno" od českého prezidenta. Preto by som uvítal, ak by sa všetci kolegovia poslanci z rôznych politických skupín pokúsili v rámci našich právomocí odovzdať našim českým kolegom správu, že táto zmluva sa naozaj musí podpísať, o to viac, že český parlament už povedal "áno". Prezidentovi už zostáva len podpísať tento pergamen, a tým zabezpečiť napredovanie demokracie tak v jeho krajine, ako aj v Európe.
<SPEAKER ID="190" NAME="Luigi de Magistris" AFFILIATION="ALDE">
(IT) Pán predsedajúci, rád by som hovoril o tragédii v Messine, ktorú dnes pripomenul predseda Európskeho parlamentu, a mnohých jej obetiach. Dnes bola v Taliansku oznámená ďalšia tragédia, taliansky premiér dokonca vyhlásil, že táto tragédia sa dala predvídať. Možno sa dala predvídať, ale neurobilo sa nič, aby sa jej zabránilo. Neurobilo sa nič, pretože v tejto oblasti vládne cement, cementová mafia, lesná mafia so svojimi lesnými požiarmi.
<P>
Európsky parlament by sa však mal sústrediť predovšetkým na spôsob, akým sa verejné peniaze, ako aj pomoc vyčlenená z Európskej únie dajú investovať v rámci rôznych foriem regionálneho rozvoja, aby sa zaistilo, že sa stavebné práce vykonávajú správne a že vážne škody na životnom prostredí, ku ktorým došlo, sa dajú napraviť. Veľmi často tieto verejné finančné prostriedky končia vo vreckách zločineckých spolkov, skorumpovaných politikov a mafie.
<P>
V tomto legislatívnom období sa preto musíme sústrediť na to, čo sa deje s verejnými financiami, ktoré by sa mali naozaj používať na rekultiváciu prírody, na ochranu prírodných zdrojov, na zabezpečenie ekologického hospodárskeho rozvoja a vytváranie pracovných miest. Už nesmie dôjsť k takým strašným tragédiám, ako bola tragédia v Messine.
<SPEAKER ID="191" NAME="Ryszard Czarnecki" AFFILIATION="ECR">
(PL) Vážený pán predsedajúci, rád by som hovoril na obranu poľskej menšiny v Litve, ktorá sa nedávno stala terčom diskriminácie. Nastal tu celkom nepríjemný paradox, že Poliaci v Litve, ktorí v niektorých regiónoch tvoria väčšinu občanov, boli v lepšej situácii pred vstupom Litvy do Európskej únie ako teraz, keď je Litva jej členom.
<P>
Miestna samospráva v regióne Šalčininkai má do 14. októbra odstrániť označenia s názvami ulíc v poľštine, čo je proti európskym normám a Európskej charte miestnej samosprávy. Na základe litovského práva boli v marci 2008 obmedzené organizačné možnosti poľského školstva. V priebehu jeden a pol roka boli zatvorené štyri školy, teda celkovo 45 tried, a ďalším 107 triedam hrozí zatvorenie. Vynucujú sa zmeny v poľských priezviskách, aby vyzerali ako litovské. A napokon, mnohým Poliakom ešte stále nebol vrátený majetok, ktorý zhabali komunisti v čase Sovietskeho zväzu po roku 1939 alebo po roku 1944.
<P>
Vyzývam Európsky parlament, aby bránil Poliakov v Litve v súlade s európskymi normami pre ľudské práva a práva menšín.
<SPEAKER ID="192" NAME="João Ferreira" AFFILIATION="GUE/NGL">
(PT) Vážený pán predsedajúci, vydávajú sa optimistické vyhlásenia k oznámeniu o začiatku konca krízy. Tieto vyhlásenia sú však, bohužiaľ, v rozpore s každodennou skutočnosťou. Príkladom toho je aj situácia v severnom Portugalsku. Len v samotnom okrese Braga ukončilo v posledných týždňoch svoju činnosť minimálne 10 spoločností a viac než 300 ľudí tak prišlo o prácu. Mnohým ďalším podnikom hrozí zatvorenie.
<P>
Situácia je mimoriadne vážna v textilnom a odevnom odvetví, teda v odvetví, ktoré patrí v Európskej únii medzi najviac postihnuté zvyšovaním liberalizácie svetového obchodu. V tejto tragickej situácii je naliehavo potrebné hľadať riešenia líšiace sa od politických usmernení, ktoré ju spôsobili.
<P>
Je rozhodujúce zaviesť ochranné opatrenia, najmä v odvetviach, ktoré určia členské štáty, aby sa dali zachovať a podporovať pracovné miesta a ďalšia činnosť týchto spoločností a aby sa dalo napredovať vo vytváraní (čo je otázka, ktorá už bola predmetom uznesenia tohto Parlamentu) programu Spoločenstva na podporu textilného odvetvia pomocou primeraných prostriedkov konkrétne určených pre najviac znevýhodnené regióny, ktoré sú závislé od tohto odvetvia.
<SPEAKER ID="193" NAME="Paul Nuttall" AFFILIATION="EFD">
Vážený pán predsedajúci, rád by som upozornil na nečestný a nedemokratický spôsob, akým v celej Európskej únii došlo k zákazu klasických žiaroviek. Pôvodná smernica odovzdala vykonávacie opatrenia Európskej komisii, čo v skutočnosti znamenalo, že nariadenie mohlo prejsť bez súhlasu tejto parlamentnej frašky alebo nášho skutočného parlamentu vo Westminstri. Zákaz zošívala politická elita a prijal sa na základe prikývnutí a žmurknutí.
<P>
Ľudia sa obišli, ale veď Európskej únii ide obchádzanie ľudí veľmi dobre. Stačí sa pozrieť na to, čo sa stalo s Lisabonskou zmluvou. Dovolili sme, aby sa to stalo, bohužiaľ, s tajnou dohodou s britskou Konzervatívnou stranou, politici ktorej sú ako Jekyll a Hyde, keď dôjde na európske otázky. V Británii povedia jednu vec a potom prídu sem a urobia vo výbore úplný opak.
<P>
Aby som to uzavrel, pred začiatkom 1. svetovej vojny sa britský minister zahraničných vecí Sir Edward Grey obával, že by v celej Európe mohli zhasnúť svetlá. Blahoželám Európskej únii k dobrej práci, pretože svojou posadnutosťou nevedeckého kultu zmeny klímy vyvolanej človekom spôsobuje, že nešťastné proroctvo Sira Edwarda napokon môže byť správne.
<SPEAKER ID="194" NAME="Krisztina Morvai" AFFILIATION="NI">
Vážený pán predsedajúci, dnes sa veľa hovorilo o Lisabonskej zmluve a o tom, ako posilňuje solidaritu medzi Európanmi. V mene maďarského ľudu by som rada požiadala o vašu solidaritu, pretože podľa spoľahlivých informácií od vysokých predstaviteľov maďarskej polície, ktorým nie sú ľahostajné ľudské práva, sa pri príležitosti tretieho výročia tzv. krvavého pondelka z roku 2006 (23. októbra) maďarská polícia počas demonštrácií a spomienkových osláv znova chystá použiť obrovské násilie voči maďarskému ľudu.
<P>
Chcela by som vyzvať poslancov Európskeho parlamentu, aby nám prišli na pomoc a aby v tento deň prišli do Budapešti ako pozorovatelia pre ľudské práva. Chcela by som, aby vás o to požiadali aj vaši voliči. Prezrite si informácie na internete o porušovaní ľudských práv a masovej brutalite polície v Maďarsku a uistite sa, že sa to už nikdy nestane. Príďte a ukážte solidaritu, ktorá sa tu dnes tak často spomínala.
<SPEAKER ID="195" NAME="György Schöpflin" AFFILIATION="PPE">
(HU) Chcel by som spomenúť slovenský jazykový zákon, ktorý od svojho schválenia vzbudzuje vážne obavy. Niekoľko uplynulých týždňov ukázalo, že tieto obavy boli oprávnené. Síce sa zatiaľ ešte neuplatnili pokuty stanovené v tomto zákone, ale štátni zamestnanci dostali príkaz hovoriť len po slovensky. Znamená to, že počas pracovného času nesmú pracovníci pôšt, hasiči ani policajní úradníci, ktorých materinským jazykom je maďarčina, používať svoj vlastný jazyk.
<P>
Ak teda hovorím maďarsky s policajtom na Slovensku, musí mi odpovedať v slovenčine, aj keď maďarčina je jeho materinský jazyk a bez ohľadu na to, že ja nerozumiem jeho odpovedi. Situácia je mimochodom rovnaká, ak sa pokúsim hovoriť anglicky. Chcel by som navrhnúť nový reklamný odkaz pre slovenské odvetvie stravovacích a ubytovacích služieb: na Slovensku sa tešíme na zahraničných turistov, za predpokladu, že sa pred vstupom do krajiny naučia hovoriť slovensky. Vitajte v Absurdistane!
<SPEAKER ID="196" NAME="Monika Flašíková Beňová" AFFILIATION="S&amp;D">
(SK) Predpokladala som, alebo očakávam viacej takýchto útokov na Slovenskú republiku, pretože inštitút jednominútových vystúpení je už akosi predurčený na to, aby kolegovia z Maďarska, respektíve kolegovia maďarskej národnosti útočili práve na Slovenskú republiku.
<P>
Musím povedať, že ma to veľmi mrzí, pretože ja očakávam od Európskeho parlamentu, že bude skutočne riešiť tie problémy, ktoré Európska únia má. My sme niekoľkokrát, aj tu kolegom v pléne Európskeho parlamentu, či boli z Fideszu alebo z ktorejkoľvek inej strany, podávali priateľskú ruku a chceli sme spolu s nimi diskutovať o problémoch alebo o otázkach, ktoré sú otvorené. Toto sme urobili aj v prípade jazykového zákona a musím povedať, že mi je veľmi ľúto, pán predseda, že ani jeden z kolegov z Maďarska alebo maďarskej národnosti na túto našu ponuku nereagoval a dokonca moji kolegovia z SMK (čo je strana, ktorá pochádza zo Slovenskej republiky) radšej z takéhoto stretnutia odišli, keď sme o tom chceli diskutovať.
<P>
Takisto som poslala odkaz na stránku Národnej rady Slovenskej republiky, kde je možné prečítať si plné znenie tohto zákona, a tento zákon v žiadnom prípade neohrozuje práva národnostných menšín na používanie vlastného jazyka.
<SPEAKER ID="197" NAME="Ramon Tremosa I Balcells" AFFILIATION="ALDE">
Vážený pán predsedajúci, španielska vláda sa rozhodla, že trasa vysokorýchlostného vlaku z Barcelony do Perpignanu má viesť priamo pod katedrálou Sagrada Família, čím vystaví riziku pamätihodnosť, ktorá bola v roku 1984 zapísaná do Zoznamu svetového dedičstva UNESCO a ktorú v minulom roku navštívili tri milióny turistov. Stavba nového tunela mimoriadne blízko k základom katedrály Sagrada Família môže viesť k nenapraviteľnému poškodeniu tejto budovy.
<P>
Španielska vláda hovorí, že v tom nie je žiaden problém, ale v tomto roku stroje na budovanie tunelov na novej trase metra v Barcelone narazili na niekoľko problémov v podobných zemných podmienkach. Jeden stroj na budovanie tunelov zostal niekoľko mesiacov zablokovaný blízko rieky Llobregat a nikto nevedel, ako situáciu vyriešiť. Chcel by som európske inštitúcie informovať o riziku pádu katedrály Sagrada Família. Ak chceme zachovať toto európske majstrovské dielo všeobecného záujmu, preskúmajme túto záležitosť, zastavme práce vykonávané španielskou vládou a zmeňme trasu tunela.
<SPEAKER ID="198" NAME="Oldřich Vlasák" AFFILIATION="ECR">
(CS) Vážený pán predsedajúci, dámy a páni, dovoľte mi, aby som upozornil na problém zadržiavania prizvania Autonómnej odborovej organizácie strojvodcov Európy (ALE) do Výboru pre sociálny dialóg na úseku železníc. Už od roku 2005 tento orgán združuje viac než 100 000 členov zo 16 európskych členských organizácií strojvodcov a usiluje o to, aby bol uznaný ako plnohodnotný sociálny partner na úseku sociálneho dialógu v oblasti železníc. Napriek dlhým rokovaniam s Európskou federáciou zamestnancov dopravy, ktorá dnes v tomto výbore ako jediná zastupuje záujmy zamestnancov, sa doposiaľ nepodarilo nájsť kompromis, ktorý by organizácii ALE zaistil možnosť priamo obhajovať záujmy svojich členov. Túto situáciu považujem za veľmi nešťastnú. Sociálny dialóg v podobe, v akej bol schválený Európskym parlamentom, by totiž podľa môjho názoru mal umožňovať pluralizmus. Som presvedčený, že žiadna organizácia, aj keď zastupuje 80 % zamestnancov v odvetví európskych železníc, nemá právo na monopol, a vyzývam preto všetkých zúčastnených vrátane Európskej komisie, aby uvoľnili cestu pre ďalšie rokovania.
<SPEAKER ID="199" NAME="Georgios Toussas  " AFFILIATION="GUE/NGL">
písomne. - (EL) Vážený pán predsedajúci, smernice Európskej únie a zákony v členských štátoch o osemhodinovom pracovnom dni a všeobecne o spiatočníckych reštrukturalizáciách vytvárajú pracovné podmienky ako v stredoveku a vyvolávajú zlosť medzi pracovníkmi a ich demonštrácie. Európska komisia je denne zaplavená protestami od nahnevaných poľnohospodárov a rozhorčených pracovníkov.
<P>
Pracovný čas posádky a pilotov lietadiel podľa nariadenia (ES) č. 1899/2006 napríklad prekračuje 14 hodín práce denne, čo ohrozuje životy pracovníkov a cestujúcich, o čom svedčia mnohé vedecké štúdie.
<P>
Európska únia odmieta zohľadniť vedecké štúdie, pretože poslúcha príkazy monopolných obchodných skupín, ktoré odmietajú obetovať čo i len jediné euro zo svojich ziskov na zdravie pracovníkov a bezpečnosť letov.
<P>
Žiadame skrátenie pracovného času pilotov a posádok lietadiel a splnenie oprávnených požiadaviek pracovníkov. Európska komisia má okrem toho záväzok voči Európskemu parlamentu aj voči pracovníkom.
<SPEAKER ID="200" NAME="Martin Ehrenhauser" AFFILIATION="NI">
(DE) Vážený pán predsedajúci, celý ratifikačný proces ústavnej reformnej zmluvy z Lisabonu bol tragédiou pre demokraciu a aj pre Európsku úniu. Hádam mi ako novému, mladému poslancovi EP dovolíte povedať, že prostredníctvom referend pre všetkých občanov v Európskej únii sme mali príležitosť historicky zjednotiť veľmi elitársky úvodný projekt Európskej únie a ľud Európy. Mali ste príležitosť využiť referendá, aby ste vdýchli život a ducha emocionálnej troske, Európskej únii. Túto príležitosť ste však nevyužili. Práve naopak, celkom jednoducho ste povedali "nie" priamejšej demokracii a "nie" účasti občanov.
<P>
Na to môžem povedať len jediné, že toto ja nenazývam demokraciou. Demokracia si vyžaduje rozdelenie právomocí a jasnú hranicu medzi opozíciou a vládou. Práve za tým si stojíme a práve za toto bojujeme.
<SPEAKER ID="201" NAME="László Tőkés" AFFILIATION="PPE">
(HU) Dovoľte mi na úvod povedať, pán predsedajúci, že to, čo povedala pani Beňová, nie je pravda. Päť mladých Maďarov je päť rokov vo väzení v Srbsku po hádke v krčme v južanskom meste Temerin. Boli im vymerané tresty od 10 do 15 rokov. Celkovo boli odsúdení na 61 rokov a ich prípad využívali nacionalisti ako volebnú propagandu. Takéto prísne tresty nedostali ani tí, ktorí spáchali vojnové zločiny počas vojny na Balkáne. Počas toto istého obdobia zbili približne 300 Maďarov v Srbsku bez akýchkoľvek právnych následkov. To nám dáva pomer 300 k 1.
<P>
V januári roku 2005 poslal Európsky parlament do Srbska vyšetrovaciu delegáciu. Avšak odvtedy čakáme na to, kedy bude Podvýbor pre ľudské práva hovoriť o správe z vyšetrovania o brutálnom zbití Maďarov. Vyzývam Parlament a predsedu Jerzyho Buzeka, aby zabezpečili prepustenie mladých mužov z Temerina z väznice. EÚ musí ako podmienku vstupu Srbska stanoviť, že musí zabezpečiť fungovanie súdneho systému bez diskriminácie a že namiesto vydávania zastrašujúcich a zaujatých rozsudkov by malo chytať skutočných darebákov, srbských vojnových zločincov.
<SPEAKER ID="202" NAME="Zigmantas Balčytis" AFFILIATION="S&amp;D">
Vážený pán predsedajúci, naša krajina, Litva, je v mnohom podobná Írsku a kladné hlasovanie jeho ľudu za Lisabonskú zmluvu jasne ukázalo vôľu všetkých našich občanov mať silnejšiu a účinnejšiu Európu. Jasne ukázalo, že v časoch krízy nie sme schopní konať sami a zaistiť prosperitu pre náš ľud.
<P>
Spoločenstvo musí viac než kedykoľvek predtým hovoriť jedným hlasom a základom toho je solidarita medzi členskými štátmi. Európa prechádza ťažkými časmi a reformy navrhované v Lisabonskej zmluve budú podnetom na účinnejšiu inštitucionálnu štruktúru, ktorá nepochybne povedie k súdržnejším politikám v mnohých oblastiach. Je to skutočne veľký úspech, ako pre Európu, tak aj pre každého z nás.
<P>
Znovu gratulujem írskemu ľudu k jeho odhodlaniu mať lepšiu a prosperujúcejšiu Úniu.
<SPEAKER ID="203" NAME="Frédérique Ries" AFFILIATION="ALDE">
(FR) Vážený pán predsedajúci, v pondelok - a toto neuniklo pozornosti nikoho - výrobcovia mlieka zo štyroch kútov Európy znovu demonštrovali v Bruseli s cieľom predniesť, ukázať svoje zúfalstvo a tieseň v dôsledku pádu cien mlieka, ktorý im bráni vykonávať ich prácu. V stávke je tu navyše aj ich budúcnosť.
<P>
Výzvu na novú formu regulácie dnes podporuje veľká väčšina členských štátov, mliečnej G20, ako ju budeme odteraz volať. Myslím, že teraz je viac než kedykoľvek predtým ten správny čas prijať rozhodnutia a celkom iste na ďalšom zasadnutí Rady - tentoraz formálnom - ministrov poľnohospodárstva, ktoré sa uskutoční 19. októbra v Luxemburgu. Je to mimoriadne naliehavé. Kríza tohto rozsahu sa nesmie stať predmetom štúdie Komisie, ako sa to stalo pred dvomi dňami.
<P>
Veľmi stručne, mám dve otázky na pána predsedu Buzeka, ktoré mu určite odovzdáte. Viem, že sa dnes ráno stretol s pani Ceciliou Malmströmovou, švédskou ministerkou pre európske záležitosti, a chcela by som vedieť, či mu potvrdila záväzok predsedníctva nájsť urgentné riešenie na túto krízu v súlade s uznesením, za ktoré sme hlasovali v Štrasburgu počas posledného zasadnutia.
<P>
Napokon prichádzam do tejto skupiny na vysokej úrovni, do skupiny expertov, ktorá začala svoju činnosť predvčerom. Vieme, že pred a po vstúpení Lisabonskej zmluvy do platnosti sa náš Parlament stane spolurozhodovateľom, spoločným zákonodarcom. Myslím, že by dávalo zmysel, keby sme sa všetci zapojili do práce tejto skupiny na vysokej úrovni.
<SPEAKER ID="204" NAME="Laima Liucija Andrikien" AFFILIATION="PPE">
(LT) V auguste bol v Bielorusku, neďaleko Minsku, zadržaný Marijus Ivanilovas, 35-ročný občan Litvy a riaditeľ tlačiarne denníka Respublika, teda osoba so stálym zamestnaním a príjmom, a bez procesu či dôkazu o jeho vine je zadržiavaný vo väznici v bieloruskom meste Zhodin. Pred niekoľkými dňami bolo obdobie zadržiavania pána Ivanilovasa predĺžené, pretože orgánom režimu sa za dva mesiace nepodarilo nájsť žiaden dôkaz o jeho vine. Dôležité je zdôrazniť aj to, že pán Ivanilovas od detstva trpí na bronchiálnu astmu. Podľa informácií jeho rodičov ho držia v cele, v ktorej je 26 väzňov, ale len šesť postelí a ľudia v cele sústavne fajčia. Marijus má astmatické záchvaty, no nedovolia mu zobrať si lieky ani stretnúť sa so svojimi najbližšími či dokonca ani s litovským konzulom. Pán predsedajúci, toto sa odohráva v krajine v našom susedstve. Takto sa zaobchádza s občanom členského štátu EÚ, Litvy. Vyzývam vás, aby ste v rámci svojich právomocí prijali opatrenia na zaistenie okamžitého prepustenia Marijusa Ivanilovasa, keďže neexistujú žiadne dôkazy o jeho vine a obžaloba nie je ničím podložená. Pán Ivanilovas musí mať možnosť vrátiť sa do Litvy. Potrebuje okamžité lekárske ošetrenie.
<SPEAKER ID="205" NAME="Daciana Octavia Sârbu" AFFILIATION="S&amp;D">
(RO) Minulý december Európska únia prijala historický záväzok znížiť emisie uhlíka, čím potvrdila svoju vedúcu pozíciu z pohľadu snáh o boj proti zmene klímy.
<P>
Môžeme byť hrdí na úlohu, ktorú zohráva Európsky parlament pri prijímaní právnych predpisov. Tie obsahujú nielen ustanovenia o znižovaní úrovne znečistenia, ale aj osobitné opatrenia, ktoré nám umožnia splniť naše záväzky, ktoré pomôžu zastaviť zvyšovanie globálnej teploty.
<P>
Počas nastávajúcich decembrových rokovaní v Kodani musíme získať pevný záväzok v oblasti znižovania emisií a vo vzťahu k úrovni finančnej podpory venovanej rozvojovým krajinám, aby sme im umožnili zmierniť vplyv zmeny klímy a prispôsobiť sa jej. Právne predpisy v oblasti zmeny klímy sa však v Spojených štátoch nemôžu prijať pred konferenciou v Kodani, aj keď sa Obamov kabinet bude snažiť o vedenie rokovaní, ale bez jasného mandátu.
<P>
Spoločnú pozíciu Európskej únie nemožno premrhať. Je pre nás rozhodujúce vystupovať jednotne a podporiť ostatné krajiny, aby nasledovali náš príklad pri úlohe znižovania emisií.
<SPEAKER ID="206" NAME="Sergej Kozlík" AFFILIATION="ALDE">
(SK) Maďarská reprezentácia zavádza európsku verejnú mienku mnohými klamstvami: napríklad, že občania môžu byť pokutovaní za používanie menšinového jazyka, že lekári maďarskej národnosti budú smieť vykonávať prax len v štátnom slovenskom jazyku, alebo že bohoslužby budú možné taktiež len v štátnom jazyku.
<P>
Od maďarského kolegu sme teraz počuli nezmysel o policajtovi, ktorý nemôže odpovedať v maďarčine alebo angličtine turistovi. Nič z toho nie je pravda. Novela zákona naopak rozširuje možnosti používania jazykov národnostných menšín v porovnaní s predošlým stavom. Novela nezasahuje do súkromnej komunikácie občanov a neumožňuje pokutovanie jednotlivcov. Súlad novely zákona s medzinárodnými štandardmi potvrdili európske autority pre oblasť menšín - Vysoký komisár OBSE Knut Vollebæk a eurokomisár Leonard Orban. Myslím si, že maďarská komunita sa touto kauzou snaží zakryť rastúci extrémizmus a vraždy Rómov v Maďarsku.
<SPEAKER ID="207" NAME="Joanna Senyszyn" AFFILIATION="S&amp;D">
(PL) Vážený pán predsedajúci, s poľutovaním vás musím informovať o tom, že práva ľudí, ktorí opúšťajú katolícku cirkev v Poľsku, sa porušujú. Osobné údaje odpadlíkov sa neodstraňujú z archívov farností, a to proti ich vôli. Práve naopak, naďalej sa používajú. Ide o pokyn týkajúci sa ochrany osobných údajov pri činnosti katolíckej cirkvi v Poľsku. Časť pokynu, o ktorom hovoríme, nevychádza zo smerodajného zákona o ochrane osobných údajov, ale - a počúvajte pozorne - z ustanovení Kódexu kánonického práva.
<P>
Ako je možné, že v Poľsku, ktoré vyhlasuje, že dodržiava právny poriadok, má kánonické právo prednosť pred zákonmi národného parlamentu? Prečo Kódex kánonického práva riadi práva občanov, ktorí nie sú katolíkmi? Ako je možné, že generálny inšpektor pre ochranu osobných údajov nemá žiadnu právomoc na prešetrenie cirkevných archívov? Existuje jediné vysvetlenie. Poľsko je cirkevným štátom. Európsky parlament by na to mal reagovať.
<SPEAKER ID="208" NAME="Cristian Silviu Buşoi" AFFILIATION="ALDE">
(RO) Predmet môjho dnešného prejavu sa spája s najdôležitejšou udalosťou, ktorá sa nedávno uskutočnila v Európskej únii, a to s úspešným výsledkom referenda, ktoré zorganizovalo Írsko v záujme ratifikácie Lisabonskej zmluvy.
<P>
Stotožňujem sa s pocitmi kolegov poslancov, ktorí dnes mali príležitosť zablahoželať írskemu ľudu k tomu, že dal tento veľmi jasný signál svojho rozhodnutia pokračovať v procese európskej integrácie na politickej úrovni. Nepodľahol populistickým vyhláseniam, ktoré upriamovali pozornosť na niektoré z negatívnych následkov, pretože je celkom zrejmé, že táto zmluva povedie k účinnejšiemu a demokratickejšiemu fungovaniu európskych inštitúcií.
<P>
Zároveň sa domnievam, že je povinnosťou českého prezidenta rešpektovať záväzky prijaté pri rokovaní o tejto zmluve a nebrániť neopodstatnene jej vykonávaniu. Potrebujeme, aby sa touto zmluvou uzatvorila ústavná kapitola vývoja EÚ aspoň na nejaký čas, aby sme sa mohli viac zapájať do politík EÚ. Posledné dva štáty, Poľsko a Česká republika, musia čím skôr Zmluvu ratifikovať, aby sa mohli menovať osoby do nových funkcií na úrovni Komisie aj Rady vytvorené na základe Zmluvy.
<SPEAKER ID="209" NAME="Edit Bauer" AFFILIATION="PPE">
(HU) Počas posledného parlamentného rokovania sa veľa hovorilo o slovenskom jazykovom zákone a tak je to aj dnes. Nie je to náhoda. Tento zákon v rozpore s rôznymi vyhláseniami obmedzuje rozsah, v akom môžu menšiny používať svoj vlastný jazyk, aj keď je pravda, že menšinové jazyky sa môžu používať aj vo veľmi malej oblasti verejného života. Nie je však pravda, že sa vyhýbame rozprave o tejto veci. Ak sa totiž niekto snaží dohodnúť sa na tejto téme počas piatich minút pred desiatimi novinármi, pravdepodobne sa to nepodarí. Rada by som zdôraznila, že keďže bol tento zákon vypracovaný slabo a so zlým úmyslom, vytvára novú právnu neistotu. Len v priebehu dvoch dní slovenský minister kultúry poskytol tri rôzne vysvetlenia niektorých článkov v zákone.
<P>
V ľuďoch to vzbudilo obavy. Vieme už o niekoľkých prípadoch, keď zamestnávatelia prikazujú svojim zamestnancom hovoriť slovensky. Veľmi ľutujem, že musím túto vec otvárať tu v Parlamente. Dúfam, že nám Lisabonská zmluva poskytne možnosť správne zaobchádzať s ľudskými právami a právami menšín.
<SPEAKER ID="210" NAME="Josefa Andrés Barea" AFFILIATION="S&amp;D">
(ES) Vážený pán predsedajúci, pirátstvo je problémom, ktorý trápi tento Parlament, členské štáty a, prirodzene, Španielsko, pretože momentálne máme španielsku rybársku loď, ktorá bola zajatá vo vodách Indického oceána s 36 členmi posádky na palube.
<P>
V prvom rade by som chcela vyjadriť solidaritu členom posádky a ich rodinám a, samozrejme, vyjadriť podporu španielskej vláde pri zabezpečovaní ich rýchleho prepustenia.
<P>
Nehovoríme však o probléme, ktorý by konkrétne zasahoval len španielske plavidlá na lov tuniakov, ale o probléme, ktorý zasahuje tri krajiny - Francúzsko, Taliansko a Španielsko - ktoré lovia v medzinárodných vodách mimo výhradného územia Somálska. Z tohto pohľadu bude potrebná medzinárodná odpoveď a spoločné európske preventívne a nápravné opatrenia. Znamená to venovať viac prostriedkov na zlepšenie Operácie Atlanta, ktorá už funguje a ktorá úspešne prispela k zníženiu počtu zajatých plavidiel v roku 2009 v porovnaní s rokom 2008.
<P>
Na záver by som sa rada dotkla podpory, ktorú by sme mali poskytnúť medzinárodnému samitu o pirátstve v Somálsku, pretože treba zlepšiť medzinárodné vzťahy v záujme urovnania týchto problémov na pevnine a pretože treba zlepšiť medzinárodný dialóg.
<SPEAKER ID="211" NAME="Chris Davies" AFFILIATION="ALDE">
Vážený pán predsedajúci, mnohí v Parlamente dnes blahoželali Írom k zdravému rozumu, keďže odmietli výzvy Nigela Farageho a Strany za nezávislosť Spojeného kráľovstva a v prevažnej miere hlasovali za Lisabonskú zmluvu.
<P>
Poslanci by možno mali vyjadriť súcit aj s Britmi, pretože my musíme zápasiť s pánom Farageom denne. Väčšinu dva k jednej v Írsku nazýva "víťazstvom násilníkov". Obávam sa, že jeho slová sú až príliš typické pre človeka, ktorý používa prekrúcanie a podvod a niekedy aj úplné lži o Európskej únii. A príliš často nechávajú novinári tieto slová bez námietok.
<P>
Zveličovanie sa však môže zmeniť na šialenstvo. Najnovšie prirovnáva kampaň v Írsku k brutalite posledných volieb v Zimbabwe. Opisuje Zmluvu, ktorá každému členskému štátu dáva právo vystúpiť z Únie, ako koniec nezávislosti. Predsa len by sme však mali mať súcit. Parlament má zdravotnícke služby. Pán predsedajúci, pokojne môžete požiadať pánov v bielych plášťoch, aby sa o nášho kolegu postarali. Nezmysly o Európe sa možno valia z jeho pier, no aspoň pomôžu zaistiť, že sa nimi nezadusí.
<SPEAKER ID="212" NAME="Czesław Adam Siekierski" AFFILIATION="PPE">
(PL) Chcel by som tu v Európskom parlamente spomenúť vyhlásenie poľských a nemeckých biskupov pri príležitosti 70. výročia vypuknutia 2. svetovej vojny. V tomto mimoriadnom čase, keď sa mnohí ľudia v myšlienkach vracajú k týmto traumatických udalostiam, nám bolo zdôraznené, že by sme sa mali osobitne starať o mladú generáciu, aby mohla vhodne a dôkladne spoznať pravdu o histórii a aby mohla na tejto pravde stavať spoločnú budúcnosť.
<P>
Nie je možné nepripomenúť prvý list od poľských biskupov adresovaný nemeckým biskupom v roku 1965, ktorý podnietil zmierenie a vytvorenie partnerstva medzi našimi krajinami.
<P>
Rovnako ako vtedy, aj dnes nám záleží na budovaní dôveryhodných a priateľských vzťahov medzi našimi národmi. Ale aj keď sa nachádzame na tejto spoločnej ceste k zmiereniu, dnes sme už niekde inde. Vytvorme spoločne Európu, Európu spolupráce a priateľstva, Európu hodnôt, ktoré vychádzajú z kresťanských koreňov a ktoré boli základom budovania Európy zakladateľmi Európskeho spoločenstva. V záujme našej spoločnej budúcnosti by sme preto mali starostlivo pristupovať k varovaniam a odporúčaniam, ktoré sa uvádzajú v spoločnom vyhlásení poľských a nemeckých biskupov.
<SPEAKER ID="213" NAME="Csaba Sándor Tabajdi" AFFILIATION="S&amp;D">
(HU) Dámy a páni, dnes sa už veľa povedalo o problémoch menšín. Chcel by som v tejto oblasti uviesť aj jeden pozitívny príklad. Srbsko prijalo zákon o kultúrnej autonómii, ktorý je v celej Európe jedinečný a ktorý je pozitívom nielen pre celú Európsku úniu, ale aj pre celú Európu.
<P>
Podľa tohto zákona si môže trinásť menšín vrátane Slovákov, Rumunov, Maďarov a iných národov priamo voliť svoje národné rady. Tieto národné rady sú financované z rozpočtu a v rámci tejto kultúrnej autonómie môžu riadiť a kontrolovať príslušné inštitúcie. Ďalšou vecou, ktorú sa z tohto zákona môžeme naučiť, je, že sa do jeho vypracovania zapájali menšiny. Preto môže Srbsko pre mnohé štáty EÚ, ako napríklad Francúzsko, Slovensko a ďalšie, slúžiť ako príklad zaručovania práv menšín v zákone. Srbsku to zároveň pomohlo urobiť veľký krok na ceste k európskej integrácii.
<SPEAKER ID="214" NAME="Iuliu Winkler" AFFILIATION="PPE">
Vážený pán predsedajúci, som maďarským poslancom EP pochádzajúcim z Rumunska, no dnes nebudem hovoriť o slovenskom jazyku, aj keď sa obávam, že by na to bol dobrý dôvod. Namiesto toho chcem hovoriť o našom dnešnom rozhodnutí o vytvorení osobitného výboru pre hospodársku krízu.
<P>
Toto rozhodnutie dokazuje zodpovednosť nášho Parlamentu voči najväčšiemu problému, ktorý momentálne sužuje Európu. Tento osobitný výbor znovu potvrdí pozíciu Európskej únie vo vzťahu k novému globálnemu finančnému riadeniu, no zároveň bude komunikovať s členskými štátmi a zameria sa na najlepšie vykonávanie opatrení Spoločenstva, ktoré majú zabezpečiť udržateľný hospodársky rast.
<P>
Pre nové členské štáty v strednej a východnej časti Európy je nevyhnutné, aby dostali podporu potrebnú na hospodársku obnovu. Koordinácia úsilia o obnovu by mala byť efektívnejšia, pričom posilnená koordinácia nie je len zodpovednosťou vlád, ale aj zodpovednosťou Bruselu.
<P>
Stojíme pred najzložitejšími hospodárskymi vyhliadkami, ktoré sú sprevádzané hrozbou vážneho sociálneho nepokoja. Práve preto musí Európska únia predložiť maximálne efektívnu odpoveď na zhoršujúcu sa situáciu v regióne a tento Parlament musí v tejto oblasti ukázať svoje vodcovstvo.
<SPEAKER ID="215" NAME="Izaskun Bilbao Barandica" AFFILIATION="ALDE">
(ES) Vážený pán predsedajúci, pred niekoľkými dňami došlo k únosu 36 osôb pri love rýb vo vodách Indického oceána pod záštitou dohody schválenej Európskou komisiou.
<P>
Dňa 15. septembra som odsúdila situáciu spojenú s rizikom, bezmocnosťou a bezbrannosťou, v akej rybári vykonávajú svoju prácu. Predložila som určité konkrétne opatrenia, no neurobilo sa nič.
<P>
Bohužiaľ, dnes preto musíme hovoriť o unesených osobách, ktoré zadržiavajú piráti.
<P>
Žiadam preto Európsku komisiu, aby bola rozhodná a členským štátom odporučila, aby na rybárskych plavidlách boli rozmiestnení vojaci, a žiadam ju, aby toto odporúčanie smerovala španielskej vláde, pretože ide o účinné opatrenie. Francúzsko ho už uplatňuje a vidíme dobré výsledky.
<P>
Vo svojom uznesení tento Parlament uznal, že odvetvie rybolovu je bezbranné, pretože prioritu dostáva obchodné námorníctvo. Uznal to aj úradník Európskej komisie tesne pred týmto únosom, a preto žiadame, aby sa táto ochrana rozšírila aj na rybárske plavidlá.
<P>
Zároveň vyzývam predsedu, aby vyjadril a odovzdal našu solidaritu a podporu tým, ktorí boli unesení, a ich rodinám a aby po vyslobodení lode pozval do Parlamentu jej kapitána.
<SPEAKER ID="216" NAME="Ádám Kósa" AFFILIATION="PPE">
(HU) Už sa tu veľa hovorilo o menšinách. Ja by som chcel upozorniť aj na 50 miliónov ľudí so zdravotným postihnutím, ktorí žijú v Európskej únii. Vnímam ich ako najväčšiu menšinu. Finančná kríza ich postihla najviac. Chcem zdôrazniť, že títo ľudia sú stále na prvom mieste pri prepúšťaní a pri znižovaní príjmov, majú málo príležitostí zarábať si na živobytia a čelia poklesu životnej úrovne, a to už ani nehovorím o stále klesajúcej podpore poskytovanej sociálnym organizáciám, ktoré ich zastupujú.
<P>
Najväčšie poučenie zo súčasnej krízy spočíva v tom, že stojí za to investovať do ľudí, a to aj jednotlivo, dokonca namiesto iných typov investícií. Subjekty prijímajúce politické a hospodárske rozhodnutia majú zodpovednosť dbať na ľudí so zdravotným postihnutím. Preto vás žiadam, aby ste pre nich urobili všetko, čo sa dá, aby sa im od vás dostalo spravodlivejšieho zaobchádzania. Zdôrazňujem to preto, že 50 miliónov ľudí má v Európskej únii veľké slovo a je v našom záujme zaisťovať v spoločnosti rovnosť príležitostí.
<SPEAKER ID="217" NAME="Nessa Childers" AFFILIATION="S&amp;D">
Vážený pán predsedajúci, teší ma, samozrejme, že Lisabonská zmluva v našej krajine prešla. Dnes popoludní sme však videli, že rozprava o reformnej zmluve balansuje medzi realitou a zmätkom, a to nemôžeme nechať len tak. Realita je taká, že svet sa za posledné desaťročia zásadne zmenil a že na globálnom trhu s nami teraz súťaží oveľa väčšia časť tohto sveta.
<P>
Ak chce teda Európa prosperovať, musí sa jednoducho správať súdržnejšie. Zmluva teraz zaväzuje európske inštitúcie k tomu, aby boli demokratickejšie a aby viac vnímali jednotlivé európske národy. Na tomto trvá Charta základných práv. Už si nemôžeme dovoliť konať len v záujme našich vlastných národov, ale musíme posilniť Úniu, ktorú zastupuje každý z nás. A tak, ako sme to urobili v našom referende, musíme naďalej komunikovať o tom, kto sme a akí sme.
<SPEAKER ID="218" NAME="Iosif Matula" AFFILIATION="PPE">
(RO) Počas súčasnej hospodárskej krízy predstavujú európske fondy kľúčový nástroj pre menej rozvinuté regióny v členských štátoch, pokiaľ ide o pomoc pri dosahovaní konvergenčných cieľov.
<P>
Medzi časom definovania týchto cieľov a tým, kým príjemcovia dostanú peniaze z týchto fondov, prebieha dlhý a nie veľmi jednoduchý proces, ktorý navyše sťažuje rad byrokratických nariadení EÚ. V čase, keď my ako poslanci EP poukazujeme na účinky hospodárskej krízy a prijímame opatrenia na urýchlenie procesu a zjednodušenie nariadení o dostupnosti týchto fondov, prinášajú tieto opatrenia osoh členským štátom len pomaly a aj to nie v plnom rozsahu.
<P>
Chcel by som na tomto mieste uviesť konkrétny príklad z Rumunska. Projekty financované z Európskeho sociálneho fondu zamerané na zlepšenie podmienok pracujúcich a zvýšenie počtu zamestnancov v určitých spoločnostiach ešte stále narážajú na problémy počas realizácie.
<P>
Chcel by som vyzvať na opatrenia zamerané na zrýchlenie zjednodušovania postupov pre prístup k finančným prostriedkom, aby sa umožnila tvorba pracovných miest v regiónoch Európy.
<SPEAKER ID="219" NAME="Alan Kelly" AFFILIATION="S&amp;D">
Vážený pán predsedajúci, s mimoriadnou naliehavosťou vyzývam Parlament, aby čím skôr zabezpečil pridelenie 14,8 milióna EUR prisľúbených pracovníkom na stredozápade Írska, v oblastiach ako Limerick, Kerry a Tipperary, ktorí pracovali pre spoločnosť Dell Computers a jej dodávateľov. Tieto finančné prostriedky prisľúbil predseda Komisie pri poslednej návšteve Limericku z Fondu na prispôsobenie sa globalizácii. Nie je cesty späť a nech sú už problémy súvisiace s protokolom a správou tohto fondu akékoľvek, je potrebné okamžite ich prekonať. Parlament by nemal odsúvať vyplatenie týchto peňazí, ktoré by pre región zabezpečili tak veľmi potrebný hospodársky stimul. Kedysi sa odhadovalo, že spoločnosť Dell a jej dodávatelia zamestnávali na stredozápade Írska každú piatu osobu. Táto oblasť bola teda ťažko zasiahnutá.
<P>
Práve preto naliehavo vyzývam Komisiu, aby revidovala pravidlá štátnej podpory. Tieto boli vypracované v roku 2006, pred masívnym otrasom, ktorý spôsobila strata spoločnosti Dell a iných podnikov. Naliehavo vyzývam Komisiu, aby v rámci revízie pravidiel štátnej pomoci v ďalšom roku zaradila stredozápad Írska medzi oblasti s vysokou nezamestnanosťou, aby sa táto oblasť mohla uchádzať o potrebné financie z EÚ.
<SPEAKER ID="220" NAME="Csaba Sógor" AFFILIATION="PPE">
(HU) Vážený pán predsedajúci, úlohou Európskeho parlamentu - a citujem jeho predsedu - je v prípade potreby byť sprostredkovateľom v sporoch medzi stranami a krajinami. Parlament by nemal byť aktívny len pri hasení ohňa, ale mal by aj prispieť k zabráneniu vzniku tohto ohňa.
<P>
Parlament by mal napríklad prijať rámcový zákon o menšinách, ktorý zaručí ich práva. Menšiny majú právo cítiť sa bezpečne. Takýto rámcový zákon pomôže menšinám zabezpečiť, že nebudú vydané napospas vládam, extrémistickým organizáciám a takým opatreniam, ako je zákon o slovenskom jazyku, ktorý trestá menšiny za používanie svojho rodného jazyka. Je neprijateľné, aby sa v Európskej únii zakazovali menšinové organizácie, zatierali sa dvojjazyčné názvy miest a extrémistické organizácie organizovali provokatívne demonštrácie proti menšinám.
<P>
Súčasťou úlohy Európskeho parlamentu je vykonávať právne predpisy, ktoré chránia ľudské práva, bránia diskriminácii a zaručia, že menšiny môžu žiť ako plnohodnotné ľudské bytosti v krajine svojho narodenia.
<SPEAKER ID="221" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, vzhľadom na únos španielskej rybárskej lode Alakrana pirátmi v Indickom oceáne chcem poukázať na pevné rozhodnutie španielskej vlády vyslobodiť s podporou Európskej únie 36 členov posádky, z toho 16 Španielov, priviesť ich živých a zdravých a únoscov postaviť pred súd.
<P>
Vďaka európskej operácii Atalanta, ktorá začala v decembri 2008 z iniciatívy Francúzska a Španielska a ďalších členských štátov Európskej únie, máme teraz v tejto oblasti dôležité rozmiestnenie síl. Plocha chránenej oblasti sa však nerozprestiera až k oblasti, kde lovia rybári, a z tohto dôvodu vyzývame lodných prevádzkovateľov a žiadame ich, aby neopúšťali chránenú oblasť. Naliehavo žiadame Európsku úniu a členské štáty, aby podporili rozšírenie územia pokrytého operáciou Atalanta smerom na juh a poskytli viac zdrojov na zabezpečenie voľného pohybu 20 000 plavidiel križujúcich oceán, ktorého plocha je trikrát väčšia než plocha Stredozemia.
<P>
Hoci rozmiestnenie síl zabezpečilo prístup obchodným lodiam, ktoré viezli do Somálska 227 000 ton v rámci potravinového programu Organizácie Spojených národov, teraz sa musíme snažiť ochrániť prácu desiatok európskych rybárskych plavidiel pôsobiacich v tejto oblasti.
<P>
Na záver naliehavo žiadame členské štáty, aby mobilizovali svoje informačné a spravodajské služby, aby vyhľadali a zatkli informátorov, ktorí dávajú pirátom tipy a následne sú platení za záchranné akcie, pričom túto činnosť vyvíjajú na európskej pôde.
<SPEAKER ID="222" NAME="Seán Kelly" AFFILIATION="PPE">
Vážený pán predsedajúci, posledné dve hodiny a posledných pár týždňov sa v Írsku veľa hovorí o nedostatku komunikácie a o potrebe priblížiť Európu občanom.
<P>
Navrhujem nasledovné: Myslím si, že v tomto Parlamente by sme mali o tom diskutovať aj v budúcnosti, mali by sme najmä spoznať názory poslancov Európskeho parlamentu na možnosť zapojenia Komisie a samotných poslancov do celej tejto oblasti, keďže národné vlády prejavili v minulosti neochotu vyjadriť Európskej únii uznanie za to, čo robí, výsledkom čoho je skutočnosť, že ľudia si toho nie sú vedomí.
<P>
S narastajúcimi právomocami a možnosťami by sme mali teraz využiť príležitosť prediskutovať túto záležitosť tu v Parlamente a prísť so spôsobmi a návrhmi, ako môžeme v skutočnosti pomôcť odstrániť tento nedostatok a priblížiť Európu ľuďom. Bola by to úloha, ktorú stojí za to splniť.
<SPEAKER ID="223" NAME="Silvia-Adriana Ţicău" AFFILIATION="S&amp;D">
(RO) V júni 2009 vyzvala Európska rada Európsku komisiu, aby vypracovala a predložila stratégiu pre región Dunaja do konca roku 2010.
<P>
Európska komisia a členské štáty by mali prijať spoločnú európsku stratégiu, ktorá zlúči súčasné iniciatívy v regióne Dunaja, posilní dôležitosť tejto rieky a stane sa súčasťou politických stratégií Európskej únie. Stratégia v regióne Dunaja by sa mala zamerať na spoločné ciele a projekty v oblasti dopravy, energie, životného prostredia a kultúrnej spolupráce.
<P>
Ako súčasť politických stratégií EÚ vyslal minulý rok Výbor Európskeho parlamentu pre dopravu a cestovný ruch do regiónu Dunaja delegáciu, aby zistila a podporila možnosti, ktoré táto rieka ponúka. Jedným z hlavných záverov, ku ktorým táto delegácia dospela, bolo vytvorenie medziskupiny v Európskom parlamente na podporu rieky Dunaj. Vytvorenie tejto medziskupiny pomáha Európskemu parlamentu opätovne potvrdiť svoj záväzok angažovať sa a aktívne podporovať vypracovanie návrhu stratégie pre región Dunaja aj jej vykonávanie.
<SPEAKER ID="224" NAME="Teresa Riera Madurell" AFFILIATION="S&amp;D">
(ES) Vážený pán predsedajúci, chcela by som tento Parlament upozorniť na skutočnosť, že 27. september bol tridsiatym Svetovým dňom cestovného ruchu, ktorý sa s heslom "Cestovný ruch - oslava rozmanitosti" konal v čase, keď všetci dúfame, že čoskoro nadobudne platnosť Lisabonská zmluva, ktorá začleňuje cestovný ruch ako novú oblasť činnosti pre Európsku úniu.
<P>
Jednou z úloh odvetvia je zlepšiť množstvo zážitkov z cestovania a ponúknuť ich celému svetu bez diskriminácie.
<P>
Ako bolo zdôraznené vo vyhlásení z Montrealu, prístup ľudí k cestovaniu na celom svete znamená nevyhnutne sa zapojiť do boja proti nerovnosti a vylúčeniu kultúrne odlišných ľudí, ľudí s obmedzenými prostriedkami alebo možnosťami, alebo tých, čo žijú v rozvojových krajinách.
<P>
Parlament premenil toto úsilie na pilotný projekt o sociálnom cestovnom ruchu, ktorý Komisia vypracuje tento rok. Ďalším dôvodom pre jeho fungovanie je skutočnosť, že sociálny cestovný ruch pomáha miere zamestnanosti bojom proti sezónnosti - jednému z hlavných problémov odvetvia - a vytvára väčšiu rovnosť, viac pracovných miest a dlhodobejšie pracovné miesta.
<P>
Dámy a páni, toto je náš cieľ.
<SPEAKER ID="225" NAME="María Paloma Muñiz De Urquiza" AFFILIATION="S&amp;D">
(ES) Vážený pán predsedajúci, len pred niekoľkými hodinami bol v Heráte v Afganistane zabitý Cristo Ancor Cabello. Bol to španielsky vojak patriaci do medzinárodných síl na podporu bezpečnosti vyslaných pod mandátom Organizácie Spojených národov, v ktorých vojaci rozličných národností plnia veľmi náročnú úlohu s cieľom zlepšiť životné podmienky a bezpečnosť afganského civilného obyvateľstva, ktorá si zaslúži našu vďačnosť.
<P>
Vážený pán predsedajúci, žiadam vás, aby ste v mene Európskeho parlamentu vyjadrili jeho rodine sústrasť, ako aj našu podporu a solidaritu jeho spolubojovníkom, z ktorých boli piati zranení.
<P>
Vážený pán predsedajúci, chcela by som taktiež dodať, že španielska vláda trvá na svojom nemennom záväzku zaručiť bezpečnosť všetkým jednotkám vyslaným na mierové misie v zahraničí, a nielen v Afganistane, ale aj na ostatných miestach vo svete.
<SPEAKER ID="226" NAME="Vasilica Viorica Dãncilã" AFFILIATION="S&amp;D">
(RO) Posledné dve kolá rozšírenia Európskej únie priniesli množstvo výhod starým aj novým členským štátom, ale taktiež ich postavili pred množstvo problémov.
<P>
Dva roky po pristúpení k Európskej únii je Rumunsko jednou z krajín s najnižšou mierou úspešnosti vzhľadom na prístup k európskym finančným prostriedkom. Postup na získanie európskych finančných prostriedkov je dosť komplikovaný a nezrozumiteľný. Štrukturálne fondy a Kohézny fond poskytujú finančnú páku, ktorá môže pomôcť hospodárskej obnove najmä v súčasnej kríze.
<P>
Na tomto pozadí si myslím, že potrebujeme jednoduché pravidlá prístupu k štrukturálnym fondom, aby príjemcovia mohli získať európske peniaze čo najrýchlejšie. Osobitnú pozornosť treba venovať odstráneniu všetkých prekážok, ktoré bránia prístupu k finančným prostriedkom Spoločenstva a odrádzajú ľudí od získania finančnej podpory z EÚ.
<P>
Musíme podporiť úsilie na európskej úrovni, ktoré sa snaží o zjednodušenie postupov pre prístup k finančným prostriedkom vyhradeným pre Rumunsko, aby sa urýchlilo ich pridelenie a rýchle využitie.
<SPEAKER ID="227" NAME="Predsedajúci">
Týmto uzatváram tento bod rokovania.
<P>
Rokovanie bolo prerušené o 20.40 hod. a pokračovalo o 21.00 hod.
