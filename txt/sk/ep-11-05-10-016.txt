<CHAPTER ID="016">
Medziinštitucionálna dohoda medzi Európskym parlamentom a Komisiou o spoločnom registri transparentnosti - Zmena a doplnenie rokovacieho poriadku po zriadení spoločného registra transparentnosti (rozprava)
<SPEAKER ID="546" NAME="Predsedajúca">
Ďalším bodom programu je spoločná rozprava na tieto témy:
<P>
správa pána Carla Casiniho v mene Výboru pre ústavné veci o uzavretí medziinštitucionálnej dohody medzi Európskym parlamentom a Komisiou o spoločnom registri transparentnosti a
<P>
správa pána Carla Casiniho v mene Výboru pre ústavné veci o zmene a doplnení rokovacieho poriadku Európskeho parlamentu po zriadení spoločného registra transparentnosti medzi Európskym parlamentom a Komisiou.
<SPEAKER ID="547" NAME="Carlo Casini">
spravodajca. - (IT) K obidvom záležitostiam, ktoré sa týkajú tej istej témy, sa vyjadrím v rámci jedného vystúpenia.
<P>
Touto rozpravou a hlasovaním, ktoré bude nasledovať po nej, uzavrieme jednu úlohu a obdobie rokovaní v pracovnej skupine, ktorej predsedá pani Wallisová a ktorá sa skladá z kolegov poslancov zo všetkých politických skupín, ako aj v delegácii Komisie pod vedením pána Šefčoviča, vďaka ktorým sme pripravili návrh dohody o zriadení spoločného registra transparentnosti. Výbor pre ústavné veci (AFCO) pripravil túto správu v priebehu niekoľkých mesiacov a okrem toho dokončil správu o zmene a doplnení rokovacieho poriadku Parlamentu.
<P>
Mňa osobne veľmi prekvapilo, koľko pozornosti verejnosť venovala tejto dohode o transparentnosti. Obávam sa, že ľudia si myslia, že výsledky budú mať väčší účinok, než o aký sme sa v skutočnosti usilovali. Transparentnosť je obranou správneho politického konania, ale ak máme preniknúť do korupcie, nie je tým správnym nástrojom. Posledné prípady, v ktorých sa novinári pokúšali skorumpovať niekoľkých poslancov Európskeho parlamentu, by sa mohli stať aj mimo parlamentných priestorov. Údajní úplatkári navyše vedia, ako zabrániť tomu, aby bola zistená ich totožnosť, a preto registre nie sú čarovným prútikom.
<P>
Správnym nástrojom na vyriešenie tejto veci je trestné právo. Ale ak trestné právo členských štátov nestačí, budeme si musieť znovu prečítať články 82 až 86 Lisabonskej zmluvy, zvážiť, či môžeme považovať korupciu poslancov Európskeho parlamentu za cezhraničnú trestnú činnosť alebo činnosť, ktorá inak poškodzuje finančné záujmy Únie, a rozhodnúť, či vytvoriť európsku prokuratúru, čo by bolo navyše významným krokom na ceste k jednote.
<P>
Register transparentnosti má skromnejšiu úlohu. V niektorých krajinách má výraz lobista negatívny význam, kým v iných sa lobizmus vníma skoro ako činnosť verejnej služby, lebo informuje subjekty s rozhodovacou právomocou o veciach, o ktorých by sa inak možno nedozvedeli. Toto je mimoriadne dôležité pre Európsky parlament, lebo veci, ktorým poslanci Európskeho parlamentu čelia, sú často veľmi zložité a náročné na odbornosť, a takmer vždy potrebujeme nájsť rovnováhu medzi podnikmi a krajinami s rozdielnymi záujmami.
<P>
V takomto prípade sú lobisti veľmi užitoční. Takže ich ďalej nebudeme nazývať lobistami, ale zainteresovanými stranami. Záujmy môžu byť, samozrejme, protichodné, a to právom. Býval som sudca a môžem povedať, že krížový výsluch strán, ktoré stoja proti sebe, sa považuje za podmienku odhalenia pravdy a dosiahnutia spravodlivosti. Takže lobisti alebo zainteresované strany s protichodnými záujmami sú dobrá vec: dôležité je, že sudca - a preto aj poslanec Európskeho parlamentu - si zachováva svoju slobodu myslenia, nezávislosť a čestné hľadanie spoločného dobra. Tak sme zriadili register transparentnosti, a to na základe dohody medzi Parlamentom a Komisiou a s nádejou, že Rada sa k tejto dohode čoskoro pripojí.
<P>
Tí, ktorí chcú zastupovať svoje záujmy, môžu mať prístup do našich priestorov, ale musia byť uvedení v registri, do ktorého sa budú zaznamenávať všetky informácie potrebné na zistenie ich právneho a finančného postavenia. Tento register je verejný. Okrem toho existujú organizácie, ktoré nesledujú sebecké záujmy, ale sa usilujú spolupracovať na európskych politikách v mene všeobecných hodnôt, napríklad cirkvi, politické strany a regióny. Nemusia sa zapisovať do tohto registra, ale ak majú samostatné kancelárie, ktoré sa venujú výlučne udržiavaniu kontaktu s európskymi inštitúciami, musia sa do neho zapisovať, aj keď podliehajú rôznym právnym režimom zainteresovaných strán.
<P>
Ako už bolo povedané, nový register obsahuje aj zmenu a doplnenie rokovacieho poriadku. Preto máme dve správy, ale v každom prípade je to len prvý krok ku kompletnejšej transparentnosti. Niektoré hypotézy sa už skúmajú a mohli by sa premeniť na pravidlá po ďalšej úvahe, preto bod 9 tohto dokumentu o prijatí dohody nasvedčuje možnosti, že správy by mohli obsahovať podrobnosti o zainteresovaných stranách, ktoré sa stretli s poslancami Európskeho parlamentu počas prípravy príslušnej správy.
<P>
Táto široká možnosť prípadných zmien a doplnení ma vedie k vyjadreniu negatívneho názoru na zmeny a doplnenia, ktoré by obmedzili takéto budúce úvahy. Dúfam však, že Rada sa bezodkladne pripojí k tejto dohode a že v tomto Parlamente je okrem toho okamžitý a široký konsenzus, silný signál naznačujúci povinnosť transparentnosti a výzva na činy. Dúfam, že hlasovanie bude takmer jednomyseľné.
<SPEAKER ID="548" NAME="Enikő Győri">
úradujúca predsedníčka Rady. - (HU) Transparentnosť je mimoriadne dôležitým princípom demokratických inštitúcií. Platí to najmä pre európske inštitúcie, lebo - ako je všeobecne známe - často ich obviňujú z vylúčenia a netransparentnej činnosti. Rada sa zaviazala vynakladať úsilie s cieľom zabezpečiť najvyššiu úroveň transparentnosti medzi inštitúciami a orgánmi Európskej únie. Rada navyše vie, že občania očakávajú od tých, ktorých poverili riadením svojich záležitostí, že budú dodržiavať najvyššie možné normy; Rada preto víta iniciatívu Európskeho parlamentu a Rady zriadiť register transparentnosti.
<P>
Tešia ma najmä správy pána Carla Casiniho. Ak ich Parlament prijme, register transparentnosti bude možné zriadiť v najbližších mesiacoch, a to na základe týchto správ. Týmto môžeme znova ukázať, že EÚ sa zaviazala dosiahnuť transparentnosť nielen slovami, ale aj činmi.
<P>
Chcem využiť túto príležitosť a zdôrazniť, že viem, že Rada bola vyzvaná, aby sa zúčastňovala na činnosti registra transparentnosti. Rada doteraz nezamýšľala zúčastňovať sa na tomto procese v plnej miere, lebo na rozdiel od Parlamentu a Komisie Radu už len z dôvodu jej povahy neovplyvňuje činnosť zástupcov záujmových skupín. Títo zástupcovia ju vo všeobecnosti nekontaktujú ako inštitúciu, ale svoju činnosť zameriavajú na členské štáty. Tak či onak, už som vysvetlila, že Rada je pripravená zúčastňovať sa na prevádzke registra a sledovať jeho činnosť. Okrem toho sme pripravení diskutovať s Parlamentom a Komisiou o aspektoch prípadnej úlohy Rady, a to samozrejme bez toho, aby sme odkladali nadobudnutie platnosti dohody medzi týmito dvomi inštitúciami.
<P>
Na základe posledného rozhodnutia Rady teraz zvažujeme možnosť politického vyhlásenia o tom, že register bude uvedený do činnosti v júni.
<SPEAKER ID="549" NAME="Maroš Šefčovič">
podpredseda Komisie. - Transparentnosť občanov zaujíma a znepokojuje a je zásadná pre zvýšenie demokratickej legitimity Európskej únie.
<P>
S radosťou vám oznamujem, že už dnes máme v registri Komisie viac ako 3 800 zaregistrovaných.
<P>
Preto som celkom presvedčený, že prijatie spoločného registra transparentnosti bude predstavovať veľký krok smerom k zlepšeniu transparentnosti rozhodovacieho procesu EÚ a k priamej reakcii na obavy občanov.
<P>
Chcel by som pochváliť našu spoločnú pracovnú skupinu za veľmi prínosnú prácu. Pri tejto príležitosti by som chcel tiež vzdať hold našej dnešnej predsedajúcej pani Wallisovej a nášmu spravodajcovi pánovi Casinimu, ako aj pánovi Leinenovi a pani Durantovej. Bola to vynikajúca skupina a bolo skutočným potešením spolupracovať.
<P>
Výsledkom našej práce je veľmi vyvážený a pragmatický návrh medziinštitucionálnej dohody, ktorý dnes predkladáme tomuto Parlamentu na zváženie a diskusiu.
<P>
Ak bude zajtrajšie hlasovanie kladné, naše dve inštitúcie môžu tento register uviesť do činnosti v júni. Nepochybne tým vyšleme silný politický signál, ktorý bude potvrdzovať naše odhodlanie presadzovať transparentné a etické praktiky na európskej scéne.
<P>
Cieľom tohto registra je dať občanom väčšiu transparentnosť, čo sa týka organizácií a samostatne zárobkovo činných osôb, ktoré sú zapojené do tvorby politík EÚ alebo ktoré sa pokúšajú ovplyvniť rozhodovací proces EÚ.
<P>
Chápem, že sú nejaké obavy, pokiaľ ide o regionálne verejné orgány, takže to radšej objasním. Otázkou bolo, či by sa mali registrovať. Myslím si, že ak si tento text pozorne prečítame, je celkom jasné, že by neodhalil ich skutočnú totožnosť, ako ani to, že zabezpečujú priame zastupovanie svojich občanov, ako im to ukladajú ich vlastné ústavné systémy.
<P>
Pozorné prečítanie obsahu dohody by malo v tomto ohľade poskytnúť absolútne uistenie. Áno, v texte sa otvorene píše, že od miestnych, regionálnych a samosprávnych orgánov sa neočakáva, že sa zaregistrujú. Tento prístup posilňuje príloha č. 1, ktorá naznačuje, že od samotných verejných orgánov sa neočakáva, že sa zaregistrujú.
<P>
Registrácia sa nebude očakávať ani od služieb, ktoré tvoria neoddeliteľnú súčasť administratívy obsadenej miestnymi, regionálnymi a samosprávnymi úradníkmi a ktoré sa zapájajú do činností zodpovedajúcich inštitucionálnym alebo ústavným právomociam. Dúfam, že toto pomôže objasniť obavy, ktoré som si v posledných dňoch všimol.
<P>
Na záver mi dovoľte povedať niekoľko slov o medziinštitucionálnom rozmere. Myslím si, že všetci sme presvedčení, že dosiahnutie spoločnej spolupráce s Komisiou a Parlamentom by sa ďalej upevnilo zapojením Rady.
<P>
Preto som zaviazaný a úprimne ďakujem maďarskému predsedníctvu za to, že zmenilo postoj v Rade a že ju dostalo do dobrej nálady a dobrého rozpoloženia, pokiaľ ide o hľadanie spôsobov, ako by sme mohli čo najlepšie zariadiť vzťahy medzi Radou, Komisiou a Parlamentom pri riadení registra, lebo politický signál, že tieto tri inštitúcie berú túto vec tak vážne a že túto otázku transparentnosti vyriešia spoločne, bude veľmi silný. Som si istý, že s takou politickou podporou od všetkých troch inštitúcií veľmi skoro dosiahneme hranicu 4 000 zaregistrovaných.
<SPEAKER ID="550" NAME="Manfred Weber">
v mene poslaneckého klubu PPE. - (DE) Transparentnosť je základným kameňom demokracie, lebo zabezpečuje, aby ľudia vedeli, kto má vplyv a ako sa prijímajú rozhodnutia. Od nadobudnutia platnosti Lisabonskej zmluvy má Európsky parlament omnoho viac právomocí. Preto je správne, aby bol náš modus operandi vždy otvorený diskusii a aby sme spochybňovali sami seba.
<P>
Rokovania medzi Európskym parlamentom a Komisiou vo vzťahu k registru transparentnosti sú úspešné a teraz sme dosiahli vynikajúci výsledok. Chcel by som znova zdôrazniť, že je dobré, že sme sa zhodli na jasných pravidlách pre miestne a regionálne orgány, dokonca aj pre cirkvi, a to na takých, ktoré odzrkadľujú ich záujmy.
<P>
Okrem toho by som chcel povedať, že lobizmus ako taký nepovažujeme za zlý. Potrebujeme názory odborníkov a musíme byť schopní prizvať odborníkov k svojej práci. Napokon, je dôležité, aby sme my ako poslanci Parlamentu zvažovali veci slobodne a prijímali rozhodnutia nezávisle. Teraz by som chcel povedať, že my poslanci Parlamentu máme byť na čo hrdí. Ak urobíme porovnanie na úrovni členských štátov, zistíme, že len málo členských štátov Európskej únie ešte nezriadilo register transparentnosti na tejto úrovni. V hlavnom meste našej krajiny Berlíne, v ktorom aj bývam, takýto register transparentnosti neexistuje, a preto by sme si mali byť všetci vedomí toho, že ide o skutočne významný krok vpred.
<P>
Rade by som povedal: ak Rada nemá problém s touto otázkou, lebo lobisti majú v tomto prípade veľmi malý vplyv, potom by malo byť pre ňu ľahšie podpísať register transparentnosti. Rovnako by Rada mohla premôcť svoj vnútorný odpor.
<P>
Na záver by som chcel zdôrazniť, že ak my v Parlamente chceme v budúcnosti do väčšej miery uniknúť vplyvu lobistov, budeme potrebovať väčšiu podporu a viac personálu, vďaka čomu budeme môcť dosiahnuť viac pre občanov Európskej únie.
<SPEAKER ID="551" NAME="Matthias Groote">
v mene skupiny S&D. - (DE) Najprv chcem poďakovať spravodajcovi a všetkým, ktorí sa zapojili do tohto procesu, lebo zajtra po hlasovaní sa konečne uzavrie dlhé obdobie tvrdej práce. Je to dobrý deň pre Európu, Európsky parlament ako inštitúciu a Komisiu, lebo sme úspešne uviedli spoločný register transparentnosti do činnosti. Je to dôležitý krok vpred, ale treba urobiť ešte viac.
<P>
Chcel by som sa vyjadriť k dvom otázkam. Po prvé, register nie je v skutočnosti povinný. Toto treba teraz otvorene povedať. V tomto ohľade chcem pánovi komisárovi položiť otázku: Komisia vždy tvrdila, že primeraný právny rámec pre toto neexistuje. Je Komisia pripravená zriadiť taký právny rámec, aby sme mali po preskúmaní povinný register?
<P>
Veľmi ma potešilo vyhlásenie Rady, že Rada nepredpokladá žiadne ťažkosti s pripojením sa k nášmu registru, ako práve uviedol pán Weber. Dúfam, že Rada bude v tom pokračovať, lebo tento register bude skutočne dokončený len vtedy, ak budú mať všetky tri inštitúcie Európskej únie spoločný register a ten bude zároveň povinný. Ako skupina sme za pozmeňujúci a doplňujúci návrh, ktorý predložila iná skupina a ktorý vyžaduje, aby sa v registri transparentnosti uvádzali aj peniaze vynaložené na lobizmus; tento pozmeňujúci a doplňujúci návrh zamýšľame podporiť.
<P>
Pokiaľ ide o rôzne vnútroštátne lobistické skupiny, bolo jasne povedané, že tieto sa do registra zapisovať nebudú. Chcel by som poďakovať všetkým kolegom poslancom za ochotu nájsť kompromis v tejto otázke. Ak by sme s vnútroštátnymi lobistickými skupinami zaobchádzali rovnako ako s priemyselnými lobistami alebo inými odbornými združeniami, vrhalo by to zlé svetlo na túto dohodu.
<SPEAKER ID="552" NAME="Andrew Duff">
v mene skupiny ALDE. - Nedávne škandály nepochybne odhalili, akú moc môžu mať lobisti nad Parlamentom, takže skupina liberálov nadšene víta úpravu registra lobistov účinne vytvárajúcu priamočiary povinný systém, ktorý by mal priniesť väčšiu transparentnosť a lepšie konzultačné procesy.
<P>
Páči sa mi najmä odsek 9 tejto správy, ktorý požaduje, aby predsedníctvo Parlamentu navrhlo systém legislatívnych stôp, vďaka ktorým by spravodajcovia mohli zaznamenávať tých, ktorí lobujú v priebehu prípravy návrhov právnych predpisov. Ide o citlivú otázku, ale myslím si, že by to bol ďalší krok smerom k zlepšeniu verejnej legitimity Parlamentu a kvalitnej tvorby našich právnych predpisov. Tento systém sa dokončí len vtedy, keď sa pripojí aj Rada, ktorá je druhou komorou nášho zákonodarného zboru, ale vítam váhavé kroky vpred, ktoré robí, a ďakujem predsedníctvu za vyhlásenie z dnešného popoludnia.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="553" NAME="Matthias Groote" AFFILIATION="S&amp;D">
(DE) Chcem poďakovať pánovi Duffovi za to, že sa zmienil o otázke legislatívnych stôp. Myslíte si, že legislatívna stopa, ktorej rozsah ešte len treba definovať, môže tiež obmedziť prácu Európskeho parlamentu? Okrem toho: ako ďaleko bude podľa vás siahať vplyv legislatívnej stopy?
<SPEAKER ID="554" NAME="Andrew Duff" AFFILIATION="ALDE">
Myslím si, že by išlo o pokus. Ak by bol úspešný, prax by sa rozšírila, ako pri všetkých pokusoch. Myslím si však, že by sa mal obmedziť len na spravodajcov, ktorí sú zodpovední za prípravu návrhov právnych predpisov v mene Parlamentu. Mali by zverejniť mená ľudí, s ktorými sa počas svojej práce oficiálne stretli.
<P>
Myslím si, že by to podporilo inteligentné a informované lobovanie v Parlamente. Všetci vieme, že pokiaľ ide o prvotriednu prípravu návrhov právnych predpisov, spoliehame sa na odbornosť profesionálov mimo tohto Parlamentu.
<SPEAKER ID="555" NAME="Ashley Fox">
v mene skupiny ECR. - Na úvod by som rád poďakoval pánovi Casinimu za prácu na príprave tejto medziinštitucionálnej dohody. Členovia Výboru pre ústavné veci a Komisia spolupracovali na príprave zmysluplnej a praktickej správy, ktorá prinesie do legislatívneho procesu väčšiu transparentnosť. Pani predsedajúca, dobre, že dnes predsedáte; ďakujem vám za prácu, ktorú ste urobili na rokovaniach medzi Parlamentom a Komisiou.
<P>
Táto správa je vo svojom prístupe primeraná; je užitočná a domnievam sa, že bude prínosná. Uznáva dôležitú úlohu, ktorú regionálne a miestne vlády zohrávajú pri tvorbe európskych právnych predpisov, a preto jasne rozlišuje medzi lobistami a miestnymi a regionálnymi štátnymi úradníkmi.
<P>
Hoci je táto správa krokom správnym smerom, treba urobiť ešte viac. Dúfam, že tento register - ak sa ukáže ako úspech - sa vyvinie na povinný register lobistov. Súhlasím s návrhom pána Duffa, že spravodajcovia by mali uvádzať mená lobistov, na ktorých sa obrátili pri príprave právnych predpisov. Niet pochýb, že naši voliči majú voči nám v tomto Parlamente veľkú mieru podozrenia. Čím viac transparentnosti a otvorenosti, tým lepšie.
<P>
Vzhľadom na to môžem povedať už len to, že jediným problémom tejto dohody je, že jej chýba jedna inštitúcia. Som sklamaný, že Rada sa k nej nepripojila. Členské štáty by mali ako spoloční zákonodarcovia spojiť sily a podpísať tento register, aby sme mohli zabezpečiť skutočne transparentný legislatívny proces.
<SPEAKER ID="556" NAME="Gerald Häfner">
v mene skupiny Verts/ALE. - (DE) Politika stojí na dôvere. Poslanci tohto Parlamentu boli zvolení v slobodných a tajných voľbách občanmi členských štátov, ktorí od nás právom očakávajú, že budeme rešpektovať ich záujmy, inými slovami, spoločné dobro, a to vo všetkých našich vystúpeniach a rozhodnutiach, a nie sledovať vlastné záujmy alebo záujmy tretích osôb, či už ide o podniky, alebo záujmové skupiny.
<P>
Vieme však aj to, že napríklad v Bruseli nás obklopuje viac ako 10 000 profesionálnych lobistov, ktorí robia presne to, čo naznačuje pomenovanie ich profesie, čiže sa pokúšajú vyvíjať vplyv na poslancov Parlamentu a na Komisiu. Nemôžete to zastaviť, pretože je to úplne normálne, žijeme predsa v slobodnej a otvorenej spoločnosti, ale musíme zabezpečiť, aby nás bolo v rámci tejto štruktúry počuť, a musíme si zachovať nezávislosť. Nie vždy sa nám to darí a sú aj takí poslanci, ktorí tieto pravidlá porušujú, čo je jedným z hlavných dôvodov, pre ktoré chceme naše pravidlá zlepšiť.
<P>
Transparentnosť je jedným z najdôležitejších predpokladov dôvery a práve na nej v súčasnosti pracujeme. Po mimoriadne zdĺhavých rokovaniach sa nám podarilo dohodnúť sa s Komisiou na tomto registri transparentnosti. Určite by som uprednostnil, ak by sa do neho zapojila aj Rada.
<P>
Skupina zelených/Európska slobodná aliancia za to dlho bojovala. Teší nás, že sme to dosiahli, a sme dosť hrdí na výsledok, hoci musím povedať, že nie sme spokojní so všetkými aspektmi. Uprednostnili by sme, ak by bol tento register povinný nielen pre tých, ktorí pracujú v budovách Komisie a Parlamentu, ale aj pre tých, ktorí vyvíjajú činnosť inde, napríklad v niektorom z mnohých bruselských barov pri pohári vína. Chceme, aby sa register nevzťahoval len na Parlament a Komisiu, ale aj na Radu. Chceme, aby boli sprístupňované podrobnosti presnejšie a zmysluplnejšie. Nazdávame sa, že sumy peňazí, ktoré sú v tom zapojené, by sa mali radšej merať rovnako, a nemali by sme pripustiť situáciu, ktorá sa teraz navrhuje a v ktorej budú menšie činnosti merané v rozpätí 50 000 EUR a väčšie vo väčších rozpätiach, lebo tak je ťažšie zistiť, o akú presnú sumu peňazí ide. Sme aj za to, aby spoločný sekretariát vykonával pravidelné kontroly.
<P>
Aj tak je však tento deň dobrý pre Európu, lebo nám prináša väčšiu transparentnosť. Chcem poďakovať všetkým zúčastneným za to, čo sme dosiahli.
<SPEAKER ID="557" NAME="Søren Bo Søndergaard">
v mene skupiny GUE/NGL. - (DA) Táto správa je krokom smerom k väčšej otvorenosti a povinnému registru lobistov pre každého, kto sa pokúša ovplyvniť EÚ. Než však dosiahneme náš cieľ, treba prejsť ešte dlhú cestu. Ako navyše ukázali skorumpovaní poslanci Európskeho parlamentu, tiež si musíme pozametať pred vlastným prahom. Musíme dať najavo, že nie je prijateľné, aby mali poslanci Európskeho parlamentu akúkoľvek formu plateného pracovného miesta na takej strane, ktorá môže spochybniť našu bezúhonnosť. Okrem toho musíme mať účinné kontrolné prostriedky a pravidlá na zistenie následkov porušenia pravidiel. Tiež musíme stanoviť jasné pravidlá ochrany ľudí, ktorí upozorňujú na podvody, aby sme zabránili zastreleniu posla. Tešíme sa na správu od osobitného výboru a v tomto ohľade predpokladáme urýchlené preskúmanie dohody, o ktorej tu dnes diskutujeme, ako aj rokovacieho poriadku Parlamentu.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8 rokovacieho poriadku.)
<SPEAKER ID="558" NAME="Hans-Peter Martin" AFFILIATION="NI">
(DE) Pán Søndergaard, chcel som sa vás opýtať, čo si myslíte o prístupe týkajúcom sa legislatívnej stopy a čo podľa vás znamená, že register transparentnosti bude naďalej nepovinný, inými slovami, že naďalej budú existovať obrovské biele miesta.
<SPEAKER ID="559" NAME="Søren Bo Søndergaard" AFFILIATION="GUE/NGL">
(DA) Ďakujem za otázku. Dáva mi príležitosť zdôrazniť to, čo som už povedal, konkrétne to, že než dosiahneme náš cieľ, musíme urobiť ešte veľa práce. Nemyslíme si, že by sme tento cieľ už dosiahli. Domnievame sa, že ešte vždy niečo chýba. Je jasné, že to, či bude register povinný, je najrozhodujúcejšie. Nazdávame sa, že myšlienka digitálnej stopy v legislatívnych textoch je dobrá a že by sme ju mali uplatniť. Zároveň si ale samozrejme myslíme, že register by mal byť povinný, ak má fungovať. Ako som už však povedal, toto je krok správnym smerom, a dúfame, že keď dostaneme správu od osobitného výboru a keď sa tento text bude mať preskúmať, lebo sa musí preskúmať do dvoch rokov, budeme mať príležitosť úplne dosiahnuť náš cieľ, keďže v tejto oblasti musíme náš cieľ dosiahnuť úplne.
<SPEAKER ID="560" NAME="John Stuart Agnew" AFFILIATION="EFD">
Takže budeme mať register transparentnosti. Nie je prekvapujúce, že sa to stane len preto, lebo podnikaví britskí novinári ukázali, s akou ľahkosťou niektorí poslanci Európskeho parlamentu podľahli čaru peňazí. Vtedy sa Európsky parlament celkom ako policajný riaditeľ vo filme Casablanca tváril, že je šokovaný - šokovaný -, lebo zistil, že korupčné lobovanie sa odohrávalo hneď pod jeho nosom.
<P>
Tento register nesie všetky charakteristické známky situácie, v ktorej prijímame opatrenia, keď je už neskoro. Zmení len málo; lobisti vždy prerazia. Bol zavedený dobrovoľný systém registrácie; bol dosť neúčinný. Teraz sa vrhne trochu svetla na to, čo sa deje, ale väčšina z toho sa znova prepadne do hlbokých kalných vôd stojatého jazera; ako vždy, pôjde o obchod.
<P>
Ako obyčajne, aj teraz ponesú poslušní občania bremeno byrokracie a previnilci si jednoducho nájdu spôsob, ako pokračovať. Kým budú peniaze daňových poplatníkov striekať okolo Bruselu v takých množstvách ako teraz, vždy budú existovať bezohľadní lobisti, rovnako ako sa k zdochline vždy zlietavajú supy.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="562" NAME="Gerald Häfner" AFFILIATION="Verts/ALE">
(DE) Pán Agnew, som síce úplne za dobre riadenú výmenu názorov počas rozpráv, ale veľmi ma neteší, keď sa veci prezentujú zavádzajúcim spôsobom. Preto vás chcem požiadať, aby ste opravili svoje posledné vyhlásenie. Práve ste povedali, že Parlament diskutuje o otázke registra transparentnosti len preto, lebo niekoľko britských novín nedávno upozornilo verejnosť na jeden konkrétny príbeh. Preto vás chcem požiadať, aby ste vysvetlili Parlamentu a verejnosti vo všeobecnosti, že sme o tejto otázke začali diskutovať už pred nejakým časom a že na tomto registri transparentnosti sme sa dohodli už predtým, než vôbec došlo k udalostiam, o ktorých ste hovorili.
<SPEAKER ID="563" NAME="John Stuart Agnew" AFFILIATION="EFD">
Zdá sa, že toto je katalyzátor, ktorý celú vec odštartoval. V skutočnosti ani nechcem, aby tu boli vôbec nejakí britskí poslanci Európskeho parlamentu. Nechápem, prečo by sme mali tolerovať, že cudzie inštitúcie, ako sú tieto, riadia naše veci. Čím ďalej ideme na juh a na východ, tým je kultúra korupcie horšia. Nepáči sa mi to a nechcem, aby sa na tom zúčastňovala naša krajina.
<SPEAKER ID="564" NAME="Andreas Mölzer" AFFILIATION="NI">
(DE) Všetci vieme, že nielen Európsky parlament, ale aj Európska únia ako celok má obrovský problém s dôveryhodnosťou. Som si istý, že pán Häfner to nebude chcieť počuť, ale hoci Parlament konečne dosiahol dohodu o tomto registri transparentnosti, podľa mňa budú tomuto registru nepochybne chýbať zuby, keďže sa podvoľujeme tlaku posledného lobistického škandálu.
<P>
Domnievam sa, že dobrovoľný register je obyčajný podvod a neposkytne väčšiu transparentnosť, ani nás nedovedie do situácie, v ktorej bude Rada ministrov pripravená zapojiť sa, takže nemáme ani len podporu všetkých kľúčových zákonodarných orgánov. Ak sa do toho Rada aj zapojí, stále bude existovať veľké množstvo bielych miest. Na oficiálnych dokumentoch zverejňovaných Komisiou očividne pracujú stovky odborných skupín, ale totožnosť členov týchto poradných orgánov, ktorí sa stretávajú za zatvorenými dverami, je prísne stráženým tajomstvom.
<P>
Podľa mňa potrebujeme záznam nielen o všetkej práci pre podniky alebo medzinárodné koncerny, ale aj o všetkom platenom lobizme za záujmové skupiny, ako sú napríklad odborné organizácie a odborové zväzy. Naši občania majú právo aj v tomto prípade očakávať nefalšovanú transparentnosť.
<SPEAKER ID="565" NAME="Marietta Giannakou" AFFILIATION="PPE">
(EL) Blahoželám pánovi Casinimu k jeho správe, ktorá je úplne správna. Otázka transparentnosti sa, samozrejme, týka dôstojnosti poslancov parlamentu, o tom niet pochýb. Čím viac opatrení však prijmeme, tým viac podporíme transparentnosť a fungujúce vzťahy medzi inštitúciami Únie a našimi sociálnymi partnermi a záujmovými skupinami.
<P>
Nový navrhovaný register chráni transparentnosť v širokej škále kontaktov medzi inštitúciami a koncentruje zástupcov osobitných záujmov, zástupcov občianskej spoločnosti a zástupcov verejných orgánov v samostatných kapitolách, a tak rozlišuje medzi rôznymi úlohami záujmových skupín a oficiálnych zástupcov inštitúcií.
<P>
Výzva na registráciu chráni samotnú totožnosť záujmových skupín a lobistov, lebo ich nezávisle uznáva a dáva ich do takého postavenia, aby mohli hovoriť s inštitúciami EÚ priamo a bezprostredne.
<P>
Po ratifikácii Lisabonskej zmluvy sa právomoci Európskeho parlamentu posilnili, čo priťahuje čoraz viac zástupcov, ktorí žiadajú o zásah.
<P>
Na záver chcem povedať, že register transparentnosti slúži najmä transparentnosti a demokratickej, pluralistickej interakcii medzi sociálnymi partnermi, občanmi, ktorí dali poslancom parlamentu mandát, a inštitúciami EÚ. Je samozrejmé, že všetky inštitúcie EÚ a vyšší úradníci musia mať miesto v každom takom registri transparentnosti.
<SPEAKER ID="566" NAME="Enrique Guerrero Salom" AFFILIATION="S&amp;D">
(ES) Rád by som poďakoval pánovi Casinimu za správy o tomto registri transparentnosti.
<P>
Žijeme v kríze mimoriadneho rozsahu, ktorá nás sprevádza už dlho, a hrozí, že s nami zostane ešte dlhšie. Takáto kríza zhoršuje životné podmienky verejnosti a znižuje jej očakávania do budúcnosti.
<P>
Keď nám hospodárske krízy bránia legitimizovať politiku s pozitívnymi výsledkami, ktoré ponúkame verejnosti, musíme prispieť k tomuto legitimizovaniu tak, že budeme dôsledne rešpektovať politické hodnoty, ktoré obhajujeme: úspornosť, čestnosť, blízkosť k verejnosti a transparentnosť.
<P>
Tento register je krokom smerom k transparentnosti, ale len krokom. Súhlasím s kolegami poslancami, ktorí zdôraznili, že je nutné, aby bol tento register povinný, aby sa do neho zapojila aj Rada a aby prísnejšie pokutoval nečestné správanie.
<SPEAKER ID="567" NAME="Alexandra Thein" AFFILIATION="ALDE">
(DE) Keď budeme zajtra hlasovať o registri transparentnosti, bude to dôležitý krok správnym smerom, ale nepochybne to nebude posledné slovo v tejto otázke. Po prvé, teší ma, že sme vybrali nový názov registra lobizmu v Európskom parlamente, ktorý sa datuje do roku 1996 a ktorý je dnes známy ako register transparentnosti. Je mi ľúto, keď vidím, kto sa bude musieť zaregistrovať, aby získal jednoročnú priepustku do budovy - v zozname sú aj verejné inštitúcie a orgány. Ako som povedala už predtým, chápem, prečo je potrebné, aby sa registrovala právna spoločnosť, ale už menej chápem, prečo sa musia registrovať aj verejné orgány, ktoré nikdy neboli a nebudú aktívne na úrovni politických strán.
<P>
Bez ohľadu na dosiahnutú transparentnosť všetko nakoniec závisí od morálneho kompasu každého poslanca tohto Parlamentu, lebo ten mu diktuje, čo si myslí, že je správne, s kým sa stretne a s kým sa rozhodne nestretnúť, koho poslúcha a koho sa rozhodne neposlúchnuť. Veď ľudia sa na nás obracajú aj prostredníctvom mnohých iných komunikačných kanálov.
<SPEAKER ID="568" NAME="Hans-Peter Martin" AFFILIATION="NI">
(DE) Riadenie sa vlastným morálnym kompasom môže byť nespoľahlivé. Myslím si, že všetko je to o nezávislosti poslancov tohto Parlamentu. Lobizmus sa, samozrejme, stáva problémom, ak sa niekto pokúša zmeniť vaše presvedčenie a používa pritom všetky možné argumenty, najmä ak sú tieto argumenty nečestné.
<P>
Faktom je, že teraz sa v registri lobizmu uvádza len 2 800 z 20 000 lobistov v Bruseli. Faktom je aj to, že tu v tomto Parlamente máme príliš málo príležitostí na rozvinutie dostatočne kvalifikovanej odbornosti; toto by sa mohlo rýchlo zmeniť presmerovaním finančných prostriedkov, čo veľmi podporujem. Tento register transparentnosti môže byť len malým víťazstvom, ale môžeme ho vnímať aj ako krok rovnakým smerom ako Washington D. C., v ktorom sa už dlhšie uplatňuje lobistický zákon o zverejňovaní informácií. Funguje lepšie ako čokoľvek, čo máme my tu.
<P>
Pokiaľ ide o mňa, myslím si, že by sme mali čo najskôr zaviesť nielen koncepciu legislatívnej stopy, ale aj koncepciu legislatívneho odtlačku, inými slovami, mali by sme zverejniť všetkých lobistov, s ktorými prichádzame do kontaktu, ako aj to, čo s nimi riešime. Chcel by som vás vyzvať, aby ste si prezreli moju internetovú stránku, na ktorej som zriadil merač lobistov zaznamenávajúci každý kontakt s lobistami bez ohľadu na to, či v súčasnosti pracujem na legislatívnej iniciatíve, alebo nie.
<SPEAKER ID="569" NAME="Seán Kelly" AFFILIATION="PPE">
(GA) Táto správa je dôležitá, lebo sa týka samotnej podstaty našej práce v Parlamente: prípravy a vykonávania pravidiel a právnych predpisov.
<P>
Ako povedal pán Casini, výraz "lobista" je trochu nešťastný, lebo vytvára dojem privilegovania, korupcie alebo aj jedného, aj druhého, kým v skutočnosti ide o odborníkov v ich oblasti, ktorí nás pomáhajú informovať o zložitostiach a odtienkoch rôznych právnych predpisov, ktoré navrhujeme.
<P>
Ja sám som teraz zapojený do prípravy stanoviska k ochrane údajov a množstvo skupín, ktoré za mnou prichádzajú so svojimi názormi, ma ohromuje. Ak by som mal mať register, chcel by som zaznamenávať aj tých, ktorí za mnou prišli, lebo tak by sme mohli dosiahnuť skutočnú transparentnosť. Register lobistov oficiálne, ale aj záznam o tých, ktorí u nás lobujú. To by prinieslo skutočnú transparentnosť, väčšiu dôveryhodnosť a v konečnom dôsledku aj väčšiu dôveru.
<SPEAKER ID="571" NAME="Stavros Lambrinidis" AFFILIATION="S&amp;D">
Často sa hovorí, že naši občania si nie sú vedomí väčších právomocí, ktoré má Parlament od nadobudnutia platnosti Lisabonskej zmluvy. Môže to byť pravda a to je veľmi zlé, lebo si môžete byť istí, že lobisti - alebo tí, ktorí sa tak tvária, ako sa nedávno ukázalo - dobre poznajú právomoci tohto Parlamentu. Spolurozhodujeme o takmer všetkých dôležitých právnych predpisoch v EÚ a to je dobrá vec, lebo zastupujeme ľudí EÚ. Sme jediný orgán, ktorý volia priamo oni sami.
<P>
Hoci táto inštitúcia je a vždy bude jednou z najtransparentnejších v Únii, ešte vždy sa domnievam, že s väčšími právomocami prichádza väčšia zodpovednosť, a práve o dosiahnutie tejto zodpovednosti sa musíme usilovať v nadchádzajúcich mesiacoch. Dohoda, ktorú sme dnes dosiahli s Komisiou, nie je zlá, ale lobisti musia mať povinnosť zapísať svoje meno a svoje skutočné záujmy do registra. A práve toto Parlament už vyžaduje od lobistov, ktorí sem za nami prichádzajú. Dúfam, že ostatné inštitúcie nás budú nasledovať.
<P>
Uzavriem to týmto. Ako ste už povedali, spolupredsedám tejto pracovnej skupine, ktorá bola zriadená. O tom, o čom diskutujeme, nemôžem povedať veľa podrobností. Môžem vás však uistiť, že zabezpečíme, aby bol kódex správania tohto Parlamentu jedným z najtransparentnejších a aby boli preň naši občania, ako aj my sami, na nás hrdí, že sme poslancami tejto mimoriadnej inštitúcie.
<SPEAKER ID="572" NAME="Monika Flašíková Beňová" AFFILIATION="S&amp;D">
(SK) V úvode by som chcela oceniť, že situácia v oblasti transparentnosti Európskej únie sa predkladanou dohodou zlepšuje, buďme však úprimní: je ešte ďaleko od ideálu.
<P>
Pozitívne však je, že lobisti majú teraz vyššiu motiváciu zapísať sa do registra, lebo inak sa nedostanú do Európskeho parlamentu. Zlepšuje sa tiež prístup k údajom o lobistoch vrátane ich mien a tiež treba oceniť, že lobisti, ktorí nebudú dodržiavať pravidlá, budú čeliť rôznym sankciám, napríklad môžu byť vylúčení z registra, čím sa dostanú na čiernu listinu. Otázkou je, či sú tieto opatrenia dostatočné. Napríklad neviem sa stotožniť s tým, že registrácia je de facto povinná, keďže prístup do Parlamentu majú len registrovaní lobisti. Kvôli zvýšeniu transparentnosti je nevyhnutné, aby registrácia bola naozaj aj de jure povinná a ja dúfam, že dokonca tohto volebného obdobia sa nám to podarí. Treba tiež vylepšiť pravidlá ohľadom podávania správ lobistických firiem o výdavkoch, ktoré vynaložili na lobingové aktivity. Súčasná úprava totiž umožňuje lobistom reportovať omnoho menej než reálne vynaložili. Rovnako dôležitá je transparentnosť ohľadom finančných zdrojov, z ktorých lobistické a konzultačné spoločnosti čerpajú svoje príjmy.
<P>
Záverom by som chcela dodať, že by som veľmi ocenila, keby kolegovia tému "transparency register" nezamieňali s témou "code of conduct", pretože je to celkom iná téma. Kolegovia europoslanci, ktorí sa stali akousi obeťou - aj keď vlastným pričinením - vymyslenej lobistickej agentúry, by nemali byť akousi motiváciou pri tvorení pravidiel "transparency register".
<SPEAKER ID="573" NAME="Marita Ulvskog" AFFILIATION="S&amp;D">
(SV) Bolo toho povedaného už veľa, ale stojí to za zopakovanie. Je dobré, že sme sa konečne dohodli na registri lobistov. Mnohí z nás za to dlho bojovali. Aj tak je to ešte veľmi opatrný návrh. Napriek tomu som sa rozhodla vnímať ho ako prvý krok, ktorý možno rozvinúť do širšej zásady verejného prístupu do všetkých inštitúcií EÚ. Dnešné vyjadrenia Rady a pána komisára Šefčoviča sú veľmi pozitívne.
<P>
Zásada zverejňovania informácií a transparentnosti je jedným z mála skutočne účinných nástrojov minimalizácie rizika porušovania pravidiel a podvodov. Okrem toho je to významný spôsob zvyšovania dôvery v tých z nás, ktorí pôsobia v tomto politickom systéme a v politike vo všeobecnosti. Medzi ďalšie kroky by malo patriť zapojenie všetkých inštitúcií, ďalej to, že register bude povinný, a ako v niektorých škandinávskych krajinách, aj to, že ho bude dopĺňať určitá forma ochrany ľudí upozorňujúcich na podvody, ktorí sú mimoriadne dôležití pre otvorenosť a transparentnosť. Ďakujem.
<SPEAKER ID="574" NAME="Miroslav Mikolášik" AFFILIATION="PPE">
(SK) Zriadenie registra transparentnosti a zoznamu lobistov určeného pre organizácie a samostatne činné fyzické osoby, ktoré sa podieľajú na tvorbe a vykonávaní politiky Európskej únie, vítam a plne podporujem, pretože sprísnenie noriem s cieľom zabezpečiť stabilnú integritu verejnej správy Únie a posilnenie inštitucionálnych pravidiel je zárukou demokratického fungovania EÚ. Samozrejme, že register nesmie brániť poslancom na druhej strane plniť si svoje povinnosti plynúce z ich mandátu a stretávať sa so svojimi voličmi alebo zástupcami orgánov verejnej moci za členské štáty na pôde Európskeho parlamentu. Musia však existovať jasné pravidlá, ktoré sa vzťahujú na zástupcov osobitných záujmových skupín, aby bol zaručený otvorený, transparentný a pravidelný dialóg s tými, ktorí sa nejakým spôsobom snažia podieľať na tvorbe práva Európskej únie a ovplyvňovať ju.
<SPEAKER ID="575" NAME="Michael Cashman" AFFILIATION="S&amp;D">
Hovorím ako spravodajca nariadenia č. 1049/2001 o prístupe verejnosti k dokumentom a v duchu otvorenosti a transparentnosti zakotvených v tomto nariadení vítam túto dohodu. Je to ďalší krok správnym smerom, lebo otvorenosť a transparentnosť sú podstatou demokratického rozhodovacieho procesu a mali by sme byť informovaní o všetkých tých, ktorí ovplyvňujú, niekedy až nepatrične, politiku, postupy a výsledky. Musíme však urobiť viac práce, musíme zabezpečiť, aby boli transparentnosť a bezúhonnosť práce lobistov na úrovni EÚ čo najväčšie. Okrem toho musíme čo najskôr sprevádzkovať nový register a hneď, ako bude v prevádzke, by mali všetky osoby a organizácie patriace do rozsahu jeho pôsobnosti poskytnúť správne, aktualizované informácie, aby sme vedeli, kto čo ovplyvňuje.
<P>
Na záver by som chcel uviesť, že Jana Mittermaierová z organizácie Transparency International povedala, že nový register bude skúškou záväzku všetkých strán zapojených do lobovania týkajúceho sa väčšej otvorenosti. Nedá sa to vyjadriť stručnejšie.
<SPEAKER ID="576" NAME="Izaskun Bilbao Barandica" AFFILIATION="ALDE">
(ES) Chcela by som povedať, že 21. storočie je storočím internetu, storočím WikiLeaks a storočím otvorenosti inštitúcií. Prináša teda transparentnosť a účasť verejnosti a my musíme za prijímanie našich rozhodnutí niesť časť zodpovednosti.
<P>
Musíme rozhodovať spoločne. Naša práca musí byť preto aktívna už vo svojej povahe. Nemôžeme jednoducho čakať na lobistické a záujmové skupiny, kým na nás začnú tlačiť: musíme vynaložiť úsilie s cieľom priblížiť sa verejnosti, počúvať ju. Preto sa domnievam, že register transparentnosti a algoritmy legislatívnych odtlačkov budú účinné, sú príležitosťou na zlepšenie našich správ a meranie našich výsledkov a majú ďaleko od obmedzovania a vyvolávania strachu.
<P>
Nazdávam sa, že je to jediný spôsob, ako sa môžeme pohnúť vpred s cieľom stať sa moderným parlamentom. Som zodpovedná za jednu správu a v dôvodovej správe som uviedla všetkých zástupcov, s ktorými pracujem, lebo ide o spôsob práce a prístup, ktoré by sme mali jasne oddeliť od všetkých nezodpovedných činov vykonaných v minulosti.
<SPEAKER ID="577" NAME="Isabelle Durant" AFFILIATION="Verts/ALE">
(FR) Aj ja by som chcela vyjadriť spokojnosť s týmto textom, za ktorý budem zajtra s radosťou hlasovať. Chcela by som len zdôrazniť, že najnovšie škandály, o ktorých sme sa dozvedeli, sú pokusom o úplatkárstvo, ničím iným. Ide síce o vážnu vec, ale také sú posledné udalosti. Našu prácu sme začali dávno pred týmito poslednými vážnymi udalosťami, ktorými sa zaoberá iná práca. Ide o ojedinelé prípady a tiež je to dobrá práca.
<P>
Napriek tomu vidíme, že mnohé skupiny využívajú značné zdroje a robia všetko možné, aby čo najviac ovplyvnili rozhodovanie. Tento register je preto krok správnym smerom. Prispela som k jeho vývoju a som aj mimoriadne spokojná s vykonanou prácou.
<P>
Treba však podniknúť ďalšie kroky. Tento register sa musí stať dynamickým nástrojom, ktorý sa bude každoročne hodnotiť. Mal by byť všelijaký, len nie skostnatený. Myslím si, že v skutočnosti nás vývoj technológií a prostriedkov, ktoré lobisti využívajú, prinúti priebežne skúmať tento nástroj s cieľom zabezpečiť jeho účinnosť a prostredníctvom smernice zistiť, kto vykonáva lobistické činnosti, za koľko peňazí a akým spôsobom. Okrem toho som úplne za ekologické stopy - myslím legislatívne stopy -, ktoré by mohli poskytnúť zverejňovanie počtu lobistov a mien ľudí stretávajúcich sa s lobistami v správach, a som za to, aby sme mohli presne zistiť, kto čo povedal a kto koho ovplyvnil.
<P>
Napokon, zverejniť register je jedna vec, ale vysvetliť, ako funguje, je úplne iná vec. Okrem toho treba dať občanom prostriedky, pomocou ktorých si budú môcť prezerať tieto registre, aby mohli zmysluplne využívať informácie, keď sa snažia pochopiť, ako rozhodujeme. Preto bude naša skupina bezvýhradne hlasovať za tento text.
<SPEAKER ID="578" NAME="Franz Obermayr" AFFILIATION="NI">
(DE) Lobovanie je ústredným nástrojom zapájania občanov do politického života, a preto treba zabrániť jeho zneužívaniu. Register transparentnosti preto naliehavo potrebujú všetky inštitúcie, nielen Parlament a Komisia, ale aj Rada, lebo veď v nej sa prijímajú skutočné rozhodnutia. Ak to mám lepšie sformulovať, registrácia musí byť povinná, a to nielen pre prístup do Parlamentu, veď napokon všetci lobisti nevyhľadávajú kontakty len v samotnej budove Parlamentu, ale častejšie áno ako nie aj v reštauráciách, na koktailových recepciách alebo v telocvični.
<P>
Okrem toho by som sa rád vyjadril k transparentnosti vo vzťahu k politickým stranám. Ak aj ide o strany jednej osoby konajúce ako prevádzka jednej osoby, ktoré sa snažia prezentovať čistejšie ako ľalia, tieto strany a osoby musia dokázať požadovanú úroveň transparentnosti. Musia zabezpečiť transparentnosť vo vzťahu k svojmu majetku, nárokom na verejné peniaze a náhrade nákladov na kampaň, čiže vo vzťahu k skutočným peniazom, ktoré dostali od verejných orgánov vo svojich krajinách počas svojich volebných kampaní. Tieto náklady by sa mali dokladovať transparentným spôsobom.
<SPEAKER ID="579" NAME="Janusz Władysław Zemke" AFFILIATION="S&amp;D">
(PL) Vážený pán predsedajúci, ďakujem za možnosť vystúpiť. Ako väčšina poslancov v tomto Parlamente, aj ja súhlasím s tým, že register bude predstavovať pokrok z hľadiska transparentnosti legislatívneho postupu, ale podľa mňa ide iba o prvý krok. Mali by sme seriózne zvážiť ďalšie kroky a riešenia.
<P>
Podľa mňa je najdôležitejšia otázka tá, čo môžu poslanci Európskeho parlamentu robiť. Môžu pracovať len vo svojej odbornej funkcii tu v Parlamente alebo sa môžu okrem svojej práce v tomto Parlamente podujať aj na iné činnosti? Osobne som presvedčený, že takéto iné činnosti by sa mali presne vymedziť a mali by medzi ne patriť len vedecká práca a vedecké publikovanie. Akékoľvek iné činnosti v rôznych oblastiach budú vždy vyvolávať otázky a pochybnosti.
<SPEAKER ID="580" NAME="Lena Ek" AFFILIATION="ALDE">
(SV) Lisabonská zmluva dala Európskemu parlamentu väčšie právomoci a s nimi prichádza aj väčšia zodpovednosť. Transparentnosť v našej práci je preto mimoriadne dôležitá z toho dôvodu, že naša práca zahŕňa tvorbu právnych predpisov pre 500 miliónov ľudí a často aj veľmi veľké sumy peňazí.
<P>
Register lobistov, o ktorom sa teraz kompromisne rozhoduje, samozrejme, stojí za to a dúfam, že môžeme zájsť ešte ďalej a poskytnúť ochranu ľuďom, ktorí upozorňujú na podvody. Tiež dúfam, že môžeme zájsť ešte ďalej a zabezpečiť, aby sa uvádzanie informácií v registri, čo sa týka finančných podmienených záväzkov alebo vlastníctva, stalo radšej povinným než dobrovoľným, ako je to teraz. Okrem toho dúfam, že budeme viesť rozpravu o tom, aké vedľajšie činnosti sú z etického hľadiska primerané, keď pracujeme ako poslanci Európskeho parlamentu.
<P>
Vítam tento kompromis a vnímam ho ako krok vpred, ale na tejto ceste musíme urobiť ešte omnoho viac krokov, ak máme dosiahnuť transparentnosť, otvorenosť a väčšiu demokratickú dôveru. Ďakujem.
<SPEAKER ID="581" NAME="Maroš Šefčovič">
podpredseda Komisie. - Myslím si, že pán Weber správne uviedol, že na spoločne riadený register transparentnosti by sme mali byť hrdí, lebo okrem Spojených štátov alebo Kanady nepoznám iné miesto mimo Európskej únie, kde by fungoval register lobistov s takými parametrami, aké ideme zaviesť. V tomto prípade hovorím aj o hlavných mestách členských štátov.
<P>
Otázka, ktorú predniesli niekoľkí rečníci, najprv pán Groote a potom pán Häfner, sa týkala povinného registra. My v pracovnej skupine dopodrobna diskutujeme o tejto otázke. Problémom je, že v súčasnosti nevidíme právny základ, ktorý by nám umožnil zaviazať spoločnosti, občanov alebo zástupcov záujmových skupín povinnosťou registrovať sa, ak chcú vykonávať svoju profesiu.
<P>
My ako správa EÚ nemôžeme na tomto základe odmietnuť rokovať s takým subjektom alebo subjektmi. Preto hľadáme spôsoby, ako pozitívne motivovať spoločnosti, organizácie a lobistov, aby sa registrovali. Myslím si, že sme dosiahli veľa, lebo so súhlasom Parlamentu sme vlastne premenili tento systém na povinný. Pomocou našich spoločných opatrení spolu s Radou zlepšíme dobré meno a zvýšime tlak tak, že do dvoch rokov zistíme, ako to bude fungovať, a získame ďalšie skúsenosti, pokiaľ ide o kvalitné preskúmanie, a zistíme, ako môžeme ešte viac zlepšiť fungovanie tohto systému.
<P>
Výzvy na primerané overenie, pokiaľ ide o financovanie činností zaregistrovaných: môžem vás uistiť, že Komisia už vykonáva náhodné kontroly všetkých zaregistrovaných, a som si istý, že tieto činnosti sa ešte posilnia, keď budeme spravovať tento register spoločne. Všetci zaregistrovaní by si mali byť istí, že ak existuje niečo neprimerané, nájdeme to, skritizujeme to, pokúsime sa to napraviť a nebudeme sa báť zahanbiť tých, ktorí sú za to zodpovední.
<P>
Veľmi ma potešilo, že všetky tri inštitúcie robia v tejto práci pokroky - vraciam sa k tomu, lebo niekoľkí rečníci sa zmienili o význame, aký to má. Som si istý, že po tomto veľmi dôležitom otvorení zo strany maďarského predsedníctva nestratíme ani minútu a pokúsime sa čo najskôr začať medziinštitucionálne rokovania s Radou, aby sme našli, som si istý, veľmi ústretový spôsob, ako riadiť register spoločne, pričom naše tri inštitúcie budú pracovať na tejto otázke s tým istým cieľom zlepšiť transparentnosť tvorby právnych predpisov Európskej únie.
<P>
Posledný bod, o ktorom sa zmienili niekoľkí rečníci a ktorý opísal pán Casini: register transparentnosti určite nie je čarovným prútikom ani zázračným všeliekom na boj proti korupcii. Veľmi dobre vieme, že vysoké morálne štandardy, etika, dôstojnosť a jasné pravidlá sú kľúčové. Ale určite by bolo veľmi dobrým nástrojom a dobrým ukazovateľom, ak by boli zaregistrovaní pripravení dodržiavať pravidlá a konať transparentne, ak by nemali čo skrývať - to by malo byť kľúčovým ukazovateľom pre nás -, ak by boli skutočnými partnermi, s ktorými môžeme spolupracovať a vymieňať si informácie, a ak by dôverovali našej budúcej komunikácii.
<SPEAKER ID="582" NAME="Enikő Győri" LANGUAGE="HU">
Dovoľte mi ako zástupkyni členského štátu, ktorý má zákon o lobizme už od roku 2006, uvítať dnešnú rozpravu a to, že Parlament a Komisia sa dokážu dohodnúť na otázke registra transparentnosti.
<P>
Transparentnosť odjakživa predstavuje pre Radu veľmi dôležitú otázku. Veľmi ma teší, že hoci sme v rokoch 2008 a 2009 nedosiahli žiaden pokrok, teraz počas maďarského predsedníctva došlo k zvratu v tom, že Rada je pripravená sledovať procesy a do miery, do akej bude toho schopná, sa bude zúčastňovať na tejto činnosti - uvidíme, do akej miery, lebo rokovania ešte len budú.
<P>
Takže sme pripravení na rokovania o našom prínose, a ako som naznačila v úvodnom vystúpení, myslíme si, že tento zámer by sme potvrdili politickým vyhlásením, ktoré by sme vydali v júni. Takže to neznamená, že pristúpime k medziinštitucionálnej dohode.
<P>
Dôvodom, pre ktorý členské štáty v súčasnosti môžu prijať tento vzorec - ktorý, ako musím znova zdôrazniť, je výrazným pokrokom v porovnaní s predchádzajúcimi rokmi, je, že lobistické organizácie sa s výnimkou veľmi ojedinelých prípadov neobracajú na Radu ako na európsku inštitúciu. Cieľom lobistických činností sú skôr členské štáty, vlády členských štátov a vládne agentúry. Takže Rada nie je vystavená lobizmu do takej miery ako Komisia alebo Európsky parlament.
<P>
Vážený pán predsedajúci, pán komisár, dámy a páni, dúfam, že spolupráca bude účinná a po týchto rokovaniach budeme môcť vydať toto politické vyhlásenie.
<SPEAKER ID="583" NAME="Carlo Casini">
spravodajca. - (IT) Rád by som objasnil niektoré veci. Okrem toho by som chcel zdôrazniť, že táto dohoda bola uzavretá dávno pred udalosťami týkajúcimi sa britských novinárov. Žiaľ, je to jeden zo spôsobov, akými sa prostredníctvom médií šíria nepravdivé informácie. Napríklad veľké talianske noviny Corriere della Sera si dnes uťahovali z Európy, keď napísali, že konáme, až keď je neskoro a len po týchto udalostiach s novinármi. To nie je pravda. Nespravodlivo podnecujú nedôveru v Európu.
<P>
Dohoda bola dosiahnutá dávno predtým. Jediné, čo sa stalo, je, že k tejto diskusii došlo s omeškaním, lebo po vypuknutí tohto škandálu sme premýšľali nad tým, či by sme sa mohli pokúsiť posilniť našu dohodu. Jej text však zostal nezmenený. To je prvé objasnenie.
<P>
Druhé sa týka otázky povinnosti. Register už je povinný. Tí, ktorí chcú lobovať, sa musia zapísať do registra. Nerozumiem, čo znamená "povinný": nemôže to znamenať, že všetky spoločnosti, všetky podniky alebo všetci občania sa musia zapísať do tohto registra. To je nemožné. Môže to znamenať jedine to, že je na jednotlivých poslancoch Európskeho parlamentu, ktorí, keď sa na nich obráti niekto, kto chce na nich vyvíjať nátlak, ho musia vyzvať, aby sa zaregistroval, než dôjde ku kontaktu.
<P>
Tretia poznámka sa týka prípadných budúcich pozmeňujúcich a doplňujúcich návrhov. Na tento účel je zriadená pracovná skupina, ktorá musí mať podľa mňa čo najväčší manévrovací priestor. Súhlasím s tým, že by sme mali zistiť totožnosť lobistov, s ktorými sa stretneme v priebehu rokovaní, ale neviem, či táto úloha prináleží iba spravodajcovi alebo či by sa mala vzťahovať až na predsedu. Pracovnej skupine sme dali možnosť predložiť akékoľvek potrebné odporúčania.
<P>
Na záver chcem aj ja poďakovať pánovi Šefčovičovi, ktorý vo veľkej miere prispel k zavedeniu tejto dohody, ako aj zástupcom maďarskej vlády za to, že nás okrem iného uistili, že v krátkom čase sa k našej dohode pripojí aj Rada, ktorá nepochybne bojuje s vlastnou neistotou, keďže v tomto prípade určite predstavuje druhú komoru. Ak by mala tento register aj Rada, účinnejšie by to zdôraznilo, že štruktúra Európy sa skladá z vlády - Komisie - a zákonodarného orgánu, ktorý sa skladá jednak zo zástupcov občanov, jednak zo zástupcov štátov.
<P>
Uvedomujem si však, že ešte vždy sú nezodpovedané otázky, keďže Rada ministrov zastupuje štáty. Som však presvedčený o tom, že dôjdeme k pozitívnemu záveru.
<SPEAKER ID="584" NAME="Predsedajúci">
Rozprava sa skončila.
<P>
Hlasovanie sa uskutoční v stredu 11. mája 2011.
<P>
Písomné vyhlásenia (článok 149)
<SPEAKER ID="586" NAME="Zita Gurmai" AFFILIATION="S&amp;D">
písomne. - Vždy sa hrdíme tým, že sme najotvorenejšou z európskych inštitúcií. Posledný vývoj však nasvedčuje tomu, že bez ohľadu na výhody, ktoré tento systém poskytuje, má aj svoje nedostatky. Všetci vieme, ako európski občania strácajú dôveru voči Európe a, buďme úprimní, aj voči nám poslancom Európskeho parlamentu. Významným spôsobom, ako si znova získať ich dôveru, je byť otvorení v tom, čo robíme a čo ovplyvňuje našu prácu. Spoločný register transparentnosti, ktorý máme dnes prijať hlasovaním za dve predložené správy, je veľkým prvým krokom týmto smerom. Ide o "prvý krok", keďže nevyrieši všetky naše problémy. Hoci by bolo ťažké urobiť to teraz, v budúcnosti by sme mali pristúpiť k povinnej registrácii lobistov. Okrem toho by som chcela zdôrazniť, že takýto register nenahrádza naše jednotlivé snahy o transparentnosť a nutnosť prehodnotiť našu prácu v tomto ohľade.
<SPEAKER ID="585" NAME="Olga Sehnalová" LANGUAGE="CS">
Teší ma spoločný register transparentnosti Komisie a Európskeho parlamentu, teda aspoň v tejto forme. Mal by však byť len jedným z celého radu zásadných krokov smerom k väčšej transparentnosti v legislatívnom procese, ktoré by sa mali vzťahovať na všetky tri európske inštitúcie. Európsky parlament je jednoznačne ochotný viesť serióznu diskusiu o lobizme a pravidlách lobovania. Pôjde tak príkladom členským štátom, ktoré sa na takýto krok ešte nepodujali. Domnievam sa, že register transparentnosti prispeje aj k väčšej dôveryhodnosti politického prostredia. Jeho skutočný vplyv však bude závisieť najmä od ochoty každej zapojenej strany dodržiavať prísnejšie pravidlá.
<SPEAKER ID="587" NAME="Marianne Thyssen" AFFILIATION="PPE">
písomne. - (NL) Môžem len zatlieskať tomu, že Komisia a Parlament ťahajú za jeden povraz s cieľom vytvoriť spoločný "register transparentnosti" pre lobistov, mozgové trusty a ďalšie záujmové organizácie. Veď napokon pri každom dokumente na našom programe sa musíme vedieť poradiť s rôznymi záujmovými skupinami, a to úplne otvorene. Na organizáciách, ktoré bránia naše vlastné záujmy, nie je, mimochodom, nič zlé, pokiaľ k tomu dochádza otvoreným a vyváženým spôsobom. Zásada "legislatívnej stopy", v rámci ktorej musia spravodajcovia uviesť, s kým prišli do kontaktu v procese prípravy svojich návrhov, je dobrou politikou. Tomuto som sa vlastne venovala už vo svojej správe o bezpečnosti hračiek. Jasné postupy, vďaka ktorým bude táto zásada všeobecne uplatniteľná, zlepšia transparentnosť. Okrem toho ide o vhodný nástroj skoncovania s výmyslami o lobizme kolujúcimi v širokej verejnosti, ktorej spoločné záujmy podporujeme my poslanci Európskeho parlamentu. To, že Rada napokon tiež vyjadrila ochotu pripojiť sa k tomuto registru, znamená, že budeme mať jedinečný register pre všetkých lobistov EÚ, na čom sme spolu s Európskym parlamentom pracovali celé roky. Preto podporujem tento prístup.
