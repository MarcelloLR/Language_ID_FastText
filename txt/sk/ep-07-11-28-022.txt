<CHAPTER ID="022">
Obnovená politika EÚ v oblasti cestovného ruchu: za pevnejšie partnerstvo v rámci európskeho cestovného ruchu (rozprava) 
<SPEAKER ID="220" NAME="Predsedajúci">
Ďalším bodom je správa, ktorú predkladá pán Costa v mene Výboru pre dopravu a cestovný ruch, o obnovenej politike EÚ v oblasti cestovného ruchu: za pevnejšie partnerstvo v rámci európskeho cestovného ruchu.
<SPEAKER ID="221" NAME="Paolo Costa">
spravodajca. - (IT) Vážený pán predsedajúci, pán komisár, dámy a páni, správa, ktorú predkladám, a mal som to potešenie pripravovať ju v spolupráci s mnohými kolegami, vlastne nadväzuje na správu, ktorú už tento Parlament prijal (správu pána Queiró) a s ktorou sa Parlament snažil prispieť k európskej politike cestovného ruchu.
<P>
Impulzom k spracovaniu tejto správy bola potreba navrhnúť nový - a dúfam, že praktickejší - prístup k politike Európskej únie v oblasti cestovného ruchu, Ktorú v súčasnosti obmedzujú ustanovenia Zmluvy.
<P>
Aktuálnou zmluvou členské štáty nezverili európskym orgánom príliš mnoho zodpovednosti za cestovný ruch a musím povedať, že ani zmluva, ktorú sa chystáme schváliť a ktorú, ako dúfam, prijme Únia na budúci týždeň v Lisabone, nijak zvlášť neposilní formálne právomoci EÚ v oblasti cestovného ruchu.
<P>
Existujúce zmluvy ale súčasne Únii umožňujú realizovať množstvo politík, ktoré majú významné dôsledky pre cestovný ruch, pre jeho potenciálny rast a pre zachovanie konkurencieschopnosti a vedúceho postavenia Európy.
<P>
Táto správa si preto kladie za cieľ naznačiť rôzne možnosti. Zoznam, ktorý sme s pomocou všetkých v tomto Parlamente zostavili, je len informatívnym zoznamom, ktorý, ako dúfam, možno ďalej rozšíriť. Je to prehľad možností, ako využiť celú škálu súčasných právomocí EÚ v prospech cestovného ruchu.
<P>
Dovoľte, aby som uviedol aspoň dva príklady: turista je cestujúci, takže z povahy veci sa môžeme pozrieť na mnohé naše dopravné politiky alebo ich zrevidovať tak, aby vyhovovali a prospievali cestovnému ruchu; turista je spotrebiteľ, takže môžeme zrevidovať mnoho opatrení EÚ na ochranu spotrebiteľov v kontexte požiadaviek cestovného ruchu.
<P>
Všeobecnejšie povedané sú ale turisti - najmä tí, ktorí do Európy prichádzajú z tretích krajín - ľuďmi, ktorí prekračujú hranice rovnako ako iní ľudia, ktorí ich prekračujú z najrôznejších dôvodov. Vízová politika Európskej únie, jej prisťahovalecká politika, by sa mali dôkladne zrevidovať, aby sme mohli pritiahnuť čo najviac turistov.
<P>
Mnohé zo zmlúv, ktoré dnes turisti podpisujú, sú uzatvárané priamo, prostredníctvom internetovej technológie, a nezabezpečujú turistom plnú ochranu. Európska únia teda môže pre turistov mnoho urobiť, ak bude takéto zmluvy chrániť alebo ak zavedie zmluvy, ktoré ochranu zabezpečujú. Od detailov vás ušetrím.
<P>
Súhrnne povedané všetci uznávame, že cestovný ruch je jedným z najsľubnejších odvetví v Európe, a domnievam sa, že možno povedať, že predovšetkým kvôli súdržnosti stojí za to, aby rozvoj hospodárstva cestovného ruchu zostal jedným z našich hlavných cieľov. Znamená to čo najviac využiť kultúrne a environmentálne zdroje, čo je možné práve maximálnym využitím formálnych právomocí Únie..
<P>
Táto správa sa teda snaží podnietiť Komisiu a Radu k tomu, aby naplánovali súbor iniciatív, ktoré formálne spadajú do iných právomocí - opakujem: ochrana spotrebiteľov, bezpečnosť dopravy, záruky pre niektoré zmluvy súvisiace s cestovným ruchom, prisťahovalecká politika, koordinované propagačné kampane v mimoeurópskych krajinách a tak ďalej - aby naplánovali súbor iniciatív, balík iniciatív v oblasti cestovného ruchu. Som presvedčený, že takéto iniciatívy by boli skutočným príspevkom európskych orgánov k zachovaniu a rozvoju tohto odvetvia, ktoré, ako všetci vieme, hrá významnú úlohu a bude hrať ešte významnejšiu úlohu v budúcnosti Európskej únie.
<SPEAKER ID="222" NAME="Günter Verheugen">
člen Komisie. - (DE) Vážený pán predsedajúci, dámy a páni, rád by som zablahoželal predsedovi výboru pánovi Costovi k jeho správe. Správa jasne ukazuje, ako veľmi je cestovný ruch ovplyvňovaný jednotlivými politikami Spoločenstva, predovšetkým ale ukazuje, ako významné je toto odvetvie pre Európu ako celok.
<P>
Cestovný ruch je výrazom životného štýlu a prosperity Európanov. Je to ale i kľúčové odvetvie hospodárstva s vysokým potenciálom pre rast a zamestnanosť. Už teraz sa totiž cestovný ruch priamo či nepriamo podieľa viac než 10 % na hrubom domácom produkte Európskej únie a poskytuje vyše 12 % všetkých pracovných miest.
<P>
Európa ale nie je jediná, kto sa snaží ťažiť z mimoriadnych hospodárskych vyhliadok otváraných rozvojom cestovného ruchu. Musíme si pripraviť také kapacity, aby sa nám darilo aj v konkurencii s tradičnými alebo novými trhmi cestovného ruchu.
<P>
Tu môže Európa stavať na konkurenčných výhodách, ktoré z nej už dnes robia veľmi lákavú destináciu. Máme neprekonateľné dedičstvo, jedinečnú geografickú koncentráciu príťažlivých a kultúrne rozmanitých miest, a celkom oprávnene sme známi vysokou úrovňou služieb.
<P>
Ak chceme, aby sa Európa ako produkt cestovného ruchu rozvíjala i naďalej, musíme tieto tromfy vyniesť. Jednoducho povedané, naše destinácie musia byť najlepšie a najlákavejšie a musia byť tak príťažlivou ponukou, že európski i mimoeurópski turisti budú chcieť svoje dovolenky znovu a znovu tráviť u nás.
<P>
Znamená to, že kritériá platné pre iné hospodárske odvetvia musia platiť aj v cestovnom ruchu - európsky cestovný ruch musí byť novátorským produktom, ktorý je pre spotrebiteľov ideálnou voľbou, ktorý spĺňa najvyššie normy akosti a ktorý je čo najviac ohľaduplný k životnému prostrediu. Skrátka musí byť produktom, ktorý bude vyjadrovať naše európske hodnoty a silné stránky.
<P>
Dovoľte, aby som uviedol niekoľko príkladov toho, ako podporujeme spoluprácu a udržujeme konkurenčnú výhodu v odvetví cestovného ruchu. Minulý mesiac sa v Portugalsku konalo Európske fórum cestovného ruchu, na ktoré sa každoročne schádzajú všetci zástupcovia tohto odvetvia a ktoré je skvelou príležitosťou pre spoluprácu a predvedenie toho najlepšieho, z Európy. Pri tejto príležitosti som mal tú česť predstaviť cenu pre Európske turistické destinácie najvyššej kvality, ktorá bola udelená desiatim najlepším európskym destináciám vo vidieckych oblastiach. Cieľom tohto pilotného projektu je zlepšiť v mimoeurópskych krajinách povesť všetkých európskych destinácií a upozorniť na rozmanitosť a kvalitu cestovného ruchu v Európe. Rád by som všetkým pripomenul, že po takomto projekte výslovne volala predošlá správa Parlamentu, ku ktorej dal podnet pán Queiró. Chcem poďakovať Európskemu parlamentu a najmä pánovi Costovi za veľkorysú podporu, ktorú tejto úspešnej iniciatíve venoval. S potešením môžem povedať, že druhého kola súťaže sa teraz zúčastňuje omnoho viac krajín.
<P>
Môžeme vám v tomto štádiu povedať, že internetový portál Destinácia Európa je úspešný; je to rozumný základ s potenciálom ďalšieho rozšírenia. V súčasnosti skúmame ďalšie cesty, ktoré by prispeli k zlepšeniu vnímania Európy ako turistickej destinácie, a spoliehame sa na vašu podporu.
<P>
Na záver by som rád zdôraznil, že kľúčovým aspektom našej politiky je posilnenie udržateľnosti cestovného ruchu. Som presvedčený, že ak začleníme udržateľnosť do všetkých oblastí nášho priemyslu cestovného ruchu, podarí sa nám ubrániť konkurenčné výhody, vďaka ktorým je Európa už dnes najpríťažlivejšou turistickou destináciou sveta.
<P>
Komisia minulý mesiac zverejnila svoju novú Agendu pre udržateľný a konkurencieschopný európsky cestovný ruch. Jednotlivé prvky tejto agendy sú odpoveďou na výzvy obsiahnuté v tejto a predchádzajúcej správe Parlamentu. Myslím, že aj v tejto oblasti sa môžeme do budúcnosti tešiť na dlhodobú dobrú spoluprácu.
<P>
Dúfam, že agendu prijmú všetci aktéri odvetvia cestovného ruchu a samozrejme i sami turisti. Keďže i my všetci prítomní často cestujeme, týka sa to i nás.
<SPEAKER ID="224" NAME="Stavros Arnaoutakis">
spravodajca Výboru pre regionálny rozvoj požiadaného o stanovisko. - (EL) Vážená pani predsedajúca, pán komisár, dámy a páni, význam odvetvia cestovného ruchu je mimoriadne vysoký. Priamo či nepriamo vytvára viac než 10 % HDP Európskej únie a zamestnáva okolo 12 % pracovných síl. Hoci táto oblasť nepatrí do právomocí Európskej únie, existuje množstvo opatrení a činností, ktoré môžu podporiť vzostupnú tendenciu tohto odvetvia a jeho udržateľný rozvoj. Mnohé z nich sú už spomenuté v správe a ja by som i z tohto dôvodu rád zablahoželal pánovi spravodajcovi.
<P>
Výzvy, ktorým čelí cestovný ruch, si vyžadujú súdržnú politickú odpoveď na úrovni EÚ - podrobný a konkurencieschopný rámec činnosti s konkrétnymi kvantitatívnymi a kvalitatívnymi cieľmi. V novom programovom období, s prihliadnutím k cieľom stanoveným v revidovanej lisabonskej stratégii, je nevyhnutná spolupráca a synergia na všetkých úrovniach (európskej, vnútroštátnej, regionálnej a miestnej), aby odvetvie cestovného ruchu mohlo tieto ciele naplniť. Je tiež potrebné koordinovať politiky a činnosti, ktoré ma ú priame alebo nepriame dôsledky pre odvetvie cestovného ruchu.
<P>
Dámy a páni, rád by som zdôraznil, že sme už zodpovedali otázku, ako si predstavujeme odvetvie cestovného ruchu v Európskej únii. Máme záujem o životaschopné odvetvie, ktoré sa bude rozvíjať v súlade so zásadami udržateľnosti, bude ponúkať vysoko kvalitné turistické produkty a služby, a nebude nikoho vylučovať. Ak spojíme svoje sily na všetkých úrovniach, môžeme tento cieľ teraz dosiahnuť.
<SPEAKER ID="225" NAME="Marie-Hélène Descamps">
spravodajkyňa Výboru pre kultúru a vzdelávanie požiadaného o stanovisko. - (FR) Vážená pani predsedajúca, pán komisár, dámy a páni, cestovný ruch je pre EÚ mimoriadne významný. Má nepochybne zásadný vplyv na hospodársky rast a tvorbu pracovných miest v Európe. Okrem týchto aspektov tiež podporuje integráciu, dialóg medzi rôznymi národmi, vzájomné spoznávanie kultúr, a tým prispieva k rozvoju európskeho občianstva. Z týchto dôvodov a vzhľadom na to, že neexistuje spoločná politika v oblasti cestovného ruchu, musí sa na európskej úrovni dostatočne prihliadať n záujmy tohto odvetvia, ktoré zahŕňa rôzne oblasti a pokrýva širokú škálu služieb a profesií.
<P>
Dnes prerokúvaná správa túto potrebu vysvetľuje a ja chcem preto zablahoželať pánovi spravodajcovi k vynikajúcej správe a konkrétne k tomu, že podporil niektoré z priorít Výboru pre kultúru a vzdelávanie. Európa je vďaka svojej rozmanitosti a bohatstvu stále najobľúbenejšou turistickou destináciou na svete. Aby sme svoje postavenie ubránili, musíme znovu zvážiť a novelizovať svoje politiky a viac v nich zohľadniť kultúru. Podobne musíme zdôrazňovať, že je potrebné chrániť európske prírodné a kultúrne dedičstvo a podporovať tradičnú kultúru, najmä ľudové a umelecké remeslá, profesie a znalosti, ktoré pomaly miznú, a povzbudzovať iniciatívy na podporu tohto dedičstva.
<P>
V tejto súvislosti by sme okrem ďalších opatrení mali podporiť i vznik značky Európske kultúrne dedičstvo, ktorá podľa môjho názoru celkom isto zvýši pocit spolunáležitosti našich spoluobčanov so spoločným kultúrnym priestorom a identitou. Je tiež potrebné podporovať rozvoj nových technológií, ktoré hrajú a budú hrať tak významnú úlohu pri predaji produktov cestovného ruchu, pri propagácii kultúrnych statkov a udalosti a pri správe a ochrane pamätihodností.
<P>
Napokon musíme v spolupráci s aktérmi z odvetvia cestovného ruchu na všetkých úrovniach podporovať udržateľný a vysoko kvalitný cestovný ruch, ktorý bude konkurencieschopný, ohľaduplný k životnému prostrediu, zodpovedný a predovšetkým dostupný všetkým.
<SPEAKER ID="226" NAME="Luís Queiró">
v mene skupiny PPE-DE. - (PT) Vážená pani predsedajúca, pán komisár, v nami prerokúvanej správe je správne uvedené (a na tomto mieste musím zablahoželať spravodajcovi), že odvetvie cestovného ruchu sa nachádza na pomedzí mnohých politík EÚ a má podstatné dôsledky pre rast a zamestnanosť a i na sociálnu a územnú súdržnosť. Je preto nevyhnutné uskutočniť niektoré prvky politiky cestovného ruchu podľa hlavných zásad definovaných v uznesení Parlamentu z 8. septembra 2005, pre ktoré som bol spravodajcom.
<P>
Prvým krokom je zjednodušenie a harmonizácia postupov pre žiadosti o turistické vízum oprávňujúce k vstupu do členských štátov, tak, aby sa znížili náklady spojené s takouto žiadosťou a aby sa turistom z tretích krajín uľahčil vstup do Európskej únie. Uvedomujeme si však, že je rovnako tak oprávnené, ak nie nevyhnutné, zachovať bezpečnostné predpisy vyžadované v súvislosti s bojom proti terorizmu, organizovanej trestnej činnosti a nezákonnému prisťahovalectvu. Zaznamenávame tiež nutnosť modernizovať systém zhromažďovania štatistických informácií, vrátane satelitných účtov, pretože len s aktualizovanými a spoľahlivými údajmi môžu verejné orgány a odvetvie cestovného ruchu prijímať kľúčové strategické rozhodnutia, vďaka ktorým si Európa bude môcť udržať svoje vedúce postavenie.
<P>
Ďalej by som chcel spraviť poznámku k trochu spornejšej otázke možnej harmonizácie kvalitatívnych noriem pre turistické ubytovanie v Európe. Najrôznejšie systémy klasifikácie hotelov je potrebné skombinovať s ochranou práv a očakávaní turistov pri výbere ubytovania. Bude možné v Európskej únii určiť minimálne normy pre bezpečnosť a kvalitu, ktoré by zaručili spoľahlivosť a priehľadnosť informácií poskytovaných týmto spotrebiteľom? Je to nepochybne vhodné, domnievame sa však, že to bude možné len la dobrovoľnej báze a ak vyzveme všetky zúčastnené strany, aby sa na takejto zmene podieľali. Komisia sa ale môže, ak bude chcieť, zhostiť vedúcej úlohy v tejto veci.
<P>
Nemám dosť času na to, aby som pohovoril o ďalších rovnako dôležitých aspektoch tejto správy, medzi ktoré patrí cestovný ruch dostupný turistom so zníženou pohyblivosťou, práva cestujúcich či zahraničná propagácia európskych destinácií a rozvoj udržateľných politík. Bolo však už dostatočne dokázané, a tým skončím, že Európsky parlament odviedol svoju prácu, a dúfame, že ostatné verejné orgány spolu so súkromným sektorom posilnia svoj zmysel pre spoluprácu a účinne zareagujú na výzvy spojené s rozvojom obnovenej a udržateľnej politiky EÚ v oblasti cestovného ruchu.
<SPEAKER ID="227" NAME="Emanuel Jardim Fernandes">
v mene skupiny PSE. - (PT) Vážený pán komisár, dámy a páni, nová politika EÚ v oblasti cestovného ruchu nevrhnutá Komisiou a skúmaná v správe pána Costu si získala moju bezvýhradnú podporu. Súvisí totiž s hlavnými cieľmi vytýčenými v obnovenej lisabonskej stratégii, ktorými je zlepšenie konkurencieschopnosti, tvorba nových a lepších pracovných miest a udržateľný rozvoj, a tiež s nástrojmi, pomocou ktorých chce Komisia tieto ciele dosiahnuť - koordinácia práce Komisie, vnútroštátnych orgánov a jednotlivých zainteresovaných subjektov a zavedenie konkrétnych podporných činností.
<P>
Spravodajca Paolo Costa, ktorému ďakujem za kvalitnú správu a tiež za ústretovosť pri prijímaní pozmeňujúcich a doplňujúcich návrhov, poukázal na niektoré aspekty a obavy, na ktoré oznámenie Komisie pozabudlo. Navrhol možné príležitosti a riešenia pre budúcu obnovenú politiku EÚ v oblasti cestovného ruchu, napríklad politiku udeľovania víz, harmonizáciu kvalitatívnych noriem, zlepšenie viditeľnosti a zrozumiteľnosti označovania pre turistov, ochranu spotrebiteľov, prístupnosť cestovného ruchu turistom so zníženou pohyblivosťou, záruku práv cestujúcich a podporu destinácií v Európskej únii. Plne súhlasíme s tým, že k týmto otázkam a navrhnutým riešeniam je potrebné prihliadať.
<P>
Návrh správy pána Costu bol potom obohatený a vylepšený mnohými pozmeňujúcimi a doplňujúcimi návrhmi, z ktorých množstvo predložili kolegovia z mojej skupiny. Ja sám som v snahe posilniť formulácie obsiahnuté c návrhoch Komisie a so zreteľom na návrhy spravodajcu predložil niekoľko pozmeňujúcich a doplňujúcich návrhov, ktoré doplňujú stanovisko, ktoré som zastával pri správa pána Queiró. Predmetom týchto návrhov je: riadne zvážiť nevýhody plynúce z neprípustnosti niektorých oblastí so zvláštnymi prírodnými alebo geografickými vlastnosťami, ako najvzdialenejšie regióny; obnovená politika EÚ v oblasti cestovného ruchu musí vytvoriť taký európsky cestovný ruch, aby bol udržateľný z hospodárskeho, sociálneho územného, environmentálneho a kultúrneho hľadiska; propagácia Európy ako turistickej destinácie alebo súboru príťažlivých turistických destinácií; nutnosť koordinácie politík s priamym alebo nepriamym vplyvom na cestovný ruch; užšia spolupráca všetkých zúčastnených strán pôsobiacich v tomto odvetví - Európskej komisie a členských štátov, regiónov, miestnych orgánov a služieb cestovného ruchu; a lepšie využitie súčasných európskych finančných nástrojov. Chcel by som preto vyzvať svoju skupinu k podpore tejto správy a naliehavo apelujem na Komisiu a Radu, aby prihliadli k návrhom a odporúčaniam Európskeho parlamentu.
<SPEAKER ID="228" NAME="Nathalie Griesbeck">
v mene skupiny ALDE. - (FR) Vážená pani predsedajúca, dámy a páni, cestovný ruch nepochybne predstavuje významnú časť našich ekonomík, do určitej miery je ale i prejavom trvalého budovania európskej identity a našej politiky súdržnosti. Často samozrejme napomáha zachovaniu aktivity v najodľahlejších oblastiach a často je hlavným zdrojom príjmov v najvzdialenejších regiónoch.
<P>
Táto vyčerpávajúca správa naznačuje hlavné oblasti, v ktorých dnes EÚ môže priniesť skutočnú pridanú hodnotu, tak, aby došlo k inteligentnej optimalizácii zdrojov v prospech všetkých - tých, ktorí pracujú v cestovnom ruchu, samotných turistov, skrátka všetkých Európanov. Súčasne však musí zabezpečiť dlhodobú ochranu našej krajiny a našich ekosystémov.
<P>
Ja sama pochádzam z oblasti, ktorá má to šťastie, že má troch európskych susedov, preto som osobitne citlivá na prihraničný cestovný ruch a dúfam, že tento druh cestovného ruchu pomôže formou partnerstva vytvárať skutočný priestor pre život pre európskych občanov, priestor, ktorý ale i prekračuje vnútorné hranice EÚ.
<P>
Ak sa však chceme viac otvoriť turistom, ktorí nepochádzajú z EÚ, musíme zaviesť koordinovanú politiku udeľovania turistických víz. Bola by som rada, ak by EÚ prijala štatistické nástroje a prierezový prístup k finančným prostriedkom Spoločenstva tak, aby sme mohli využiť dobre známy pákový efekt v prospech inovácií, pracovných miest a lepšej ponuky a kvality služieb. Dúfam, že sa podarí vytvoriť európsku značku kvality, ktorá bude hodnotiť i ekologické a sociálne kritériá, a že proste a jednoducho posilníme informovanosť a ochranu európskych spotrebiteľov.
<SPEAKER ID="229" NAME="Mieczysław Edmund Janowski">
v mene skupiny UEN. - (PL) Vážená pani predsedajúca, keď Thomas Cook otvoril v roku 1841 svoju prvú cestovnú kanceláriu, určite nečakal, že za 166 rokov bude európskym krajinám z cestovného ruchu priamo plynúť približne 5 % ich príjmov. K tomu dodávam, že ak započítame i nadväznosť na iné odvetvia, zistíme, že cestovný ruch v súčasnosti tvorí viac než 11 % HDP a približne 25 miliónov pracovných miest.
<P>
Preto by som rád poďakoval pánovi Costovi za správu, ktorú vypracoval o tak dynamickom hospodárskom odvetví. Všetci si uvedomujeme, že cestovný ruch priamo nespadá do pôsobnosti unijného práva. Únia ale ako koordinátor a propagátor môže podstatným spôsobom prispieť k predstaveniu Európy ako veľmi lákavej a rôznorodej turistickej destinácie. Má vplyv na cestovný ruch v rámci Únie, na cestovný ruch prichádzajúci z krajín mimo Úniu a na cestovanie občanov Únie za jej hranice.
<P>
Tieto otázky sú mimoriadne dôležité pre nové členské štáty vrátane Poľska. Až teraz množstvo ľudí zisťuje, že miesta, ktoré sa predtým skrývali za železnou oponou, môžu byť veľmi príťažlivou turistickou destináciou. Vnútroštátne, regionálne a miestne orgány hrajú v tejto súvislosti významnú úlohu pri podpore cestovného ruchu. Cestovný ruch zahŕňa i takzvanú agroturistiku, cestovanie za európskym kultúrnym dedičstvom, zdravotný cestovný ruch, púťové cesty a ekoturistiku so zameraním na prírodné krásy.
<P>
Som rád, že sa nezabudlo na problémy postihnutých a starších turistov, hoci sa im možno mohla venovať ešte väčšia pozornosť. Prostriedky z Kohézneho fondu by sa mali rozumne využiť na podporu rozvoja infraštruktúry, najmä dopravnej. Aj Európsky fond regionálneho rozvoja možno využiť na podporu rozvoja IKT vrátane internetu a na podporu cezhraničnej spolupráce, Ktorá by bola prospešná pre cestovný ruch v najširšom významne tohto slova. Napokon Európsky sociálny fond možno využiť na financovanie vzdelávacích programov v tomto odvetví.
<P>
Na záver by som rád povedal, že kľúčom k úspechu v tomto odvetví sú normy. Priemerná kvalita nikoho neuspokojí. Turista, ktorý bol nespokojný s úrovňou dopravy či hotelu alebo ktorý mal zlú skúsenosť v reštaurácii, sa do danej destinácie už nikdy nevráti. Nechá sa nachytať len raz.
<SPEAKER ID="230" NAME="Sepp Kusstatscher">
v mene skupiny Verts/ALE. - (DE) Vážená pani predsedajúca, rád by som poďakoval Paolovi Costovi. Osobitne vítam tie časti správy, v ktorých zdôrazňuje význam sociálnej a ekologickej udržateľnosti. Starostlivo chránená prírodná a kultúrna krajina je tým najlepším magnetom, ktorý turistov pritiahne do cieľovej krajiny.
<P>
Občania hostiteľskej krajiny - inými slovami tí, ktorí v danej krajine žijú a pracujú - musia s cestovným ruchom súhlasiť. To je kľúčový predpoklad pre to, aby sa turisti cítili ako skutoční vítaní hostia. Na uspokojenie hostí je potrebná vysoká úroveň odbornej prípravy a celková spokojnosť zamestnancov v cestovnom ruchu. Nevyhnutným predpokladom cestovného ruchu je mobilita a jej tzv. mäkké druhy (verejná doprava, cyklistika alebo chôdza), ktoré podporujú rast bez toho, aby súčasne ničili základnú súčasť zdravého a samozrejme udržateľného cestovného ruchu.
<P>
Táto podrobná správa obsahuje niekoľko myšlienok, ktoré by sa mali stať niečím viac než len zbožným prianím. Dúfam, že tieto ekologické a sociálne zásady budú zakotvené v plánovanej Agende 21 pre európsky cestovný ruch.
<SPEAKER ID="231" NAME="Kyriacos Triantaphyllides">
v mene skupiny GUE/NGL. - (EL) Vážená pani predsedajúca, v takých krajinách, akými sú Cyprus, Španielsko, Grécko a ďalšie, je cestovný ruch mimoriadne dôležitým hospodárskym odvetvím, a napriek tomu Európska komisia ani slovkom nespomína ľudí, ktorí v ňom pracujú.
<P>
Toto odvetvie snáď ako prvé zaviedlo pružnú pracovnú dobu pre svojich zamestnancov a sezónne prepúšťanie je v ňom na dennom poriadku. Je to tiež odvetvie, v ktorom zamestnávanie cudzích štátnych príslušníkov vyvoláva dva zásadné problémy: za prvé ich vykorisťovanie a za druhé veľké hotelové reťazce používajú týchto zamestnancov ako výstrahu pri vydieraní miestnych pracovníkov, ktorým sa snažia stlačiť mzdy a zamestnanecké výhody.
<P>
Okrem toho Európska komisia bez akýchkoľvek podstatných komentárov proste len potvrdzuje, že príčinou tvorby pracovných miest v tomto odvetví je vysoký podiel zamestnaní na čiastočný úväzok a pružné pracovné zmluvy. Myšlienka dlhodobej zamestnanosti je teda zrejme len vzdušným zámkom.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Vážená pani predsedajúca, rada by som upozornila na príležitosti súvisiace so zdravotným cestovným ruchom. Je dôležité využívať všetky dostupné programy na podporu takéhoto zdravotného cestovného ruchu, vrátane druhého akčného programu Spoločenstva v oblasti zdravia. Chcem zdôrazniť, že musíme do podpory zdravotného cestovného ruchu viac zapojiť odvetvie poisťovníctva a spolu musíme nájsť spôsob cezhraničnej spolupráce s týmto financovaním.
<P>
Otázkou je, či sa nám podarí tieto služby začleniť do spoločného trhu. Hovoríme o službách, ktoré nielen že majú podiel na hospodárskom raste, ale i pomáhajú európskym občanom tak, aby všetci mohli ťažiť z výhod zdravotného cestovného ruchu a teda i z výhod spoločného trhu. Je nepochybne pravda, že na tento účel potrebujeme, alebo by sme potrebovali, trochu lepšie vymedzený systém kvality, a preto veľmi podporujem iniciatívu pána Costu, ktorý vynikajúcim spôsobom vyjadril, ako by sme v tejto veci mohli pokročiť. Pre európsky cestovný ruch by bolo prospešné, ak by ľudia prichádzajúci zvonka, z tretích krajín, vedeli, čo môžu od služieb očakávať a za čo platia. Stručne a súhrnne sa teda domnievam, že pri diskusii o tomto odvetví sa na cestovný ruch musíme dívať z viacerých uhlov a musíme sa tiež zamyslieť nad tým, čo nám tieto služby môžu priniesť z hľadiska spoločného trhu. Ďakujem.
<SPEAKER ID="233" NAME="Robert Evans" AFFILIATION="PSE">
Vážená pani predsedajúca, aj ja chcem zablahoželať pánovi Costovi, predsedovi Výboru pre dopravu a cestovný ruch, ktorý na úvod poukázal na to, že niektoré politiky realizované na základe zmlúv majú vplyv na cestovný ruch. Touto otázkou sa teda zaoberáme celkom oprávnene. Tiež chcem pripomenúť, ako nás pred chvíľou upozornil i pán Arnaoutakis, že prinajmenšom 12 % pracovných miest v EÚ závisí od cestovného ruchu.
<P>
Európska únia je dnes omnoho viac než len spoločný trh tovaru a kapitálu. Je to spoločný trh pre ľudí. Občania EÚ, ako je známo, cestujú viac než kedykoľvek predtým, veľmi často ako turisti. Mnohí, možno väčšina, majú veľmi dobré skúsenosti, ale práve názor menšiny (tých niekoľkých, ktorí majú menej šťastné skúsenosti) kazí reputáciu niektorým aspektom cestovného ruchu.
<P>
Upozorňujem kolegov najmä na odsek 24 a 25, ktoré vyzývajú na vytvorenie súboru podrobných pravidiel pre hotely, ktoré by zohľadňovali potreby spotrebiteľov. Tieto pravidlá by mali byť vytvorené aj s ohľadom na požiadavky rodín s deťmi. Nie všetky hotely budú schopné sa týmito pravidlami riadiť, ale odvetvie cestovného ruchu by skutočne malo byť voči rodinám čo najviac ústretové.
<P>
Systém klasifikácie musí tiež zohľadniť potreby starších postihnutých osôb. Výbor pre dopravu takto argumentoval v prípade leteckých spoločností a je oprávnené vyžadovať, aby ani hotely túto sociálnu skupinu nediskriminovali. Taktiež by nemali mať možnosť vynášať morálne súdy nad tým, koho možno či nemožno označiť ako pár.
<P>
Správa tiež právom poukazuje na to (vo svojom odseku 48, ktorý navrhuje vypracovať chartu práv a povinnosti turistov), že aj sami turisti by sa mali slušne správať a pristupovať k hotelom a k podnikateľom v cestovnom ruchu s úctou.
<P>
Máme pred sebou dobrú správu, je to príbeh dobrých správ a vysiela signál, že Parlament rozumne koná v záujme spotrebiteľov. Dúfam, že tento signál doľahne k sluchu európskych občanov.
<SPEAKER ID="234" NAME="Alfonso Andria" AFFILIATION="ALDE">
(IT) Vážená pani predsedajúca, pán komisár, dámy a páni, zo skutočne skvelej správy Paola Costu vyplýva niekoľko mimoriadne zaujímavých myšlienok.
<P>
Rád by som povedal len niekoľko stručných poznámok týkajúcich sa hlbokých zmien v dopyte, ktoré vyvolala predovšetkým globalizácia, rastúci počet turistov z tretích krajín prichádzajúcich do Európy a predlžujúca sa dĺžka života. To všetko znamená, že musíme vytvoriť takú politiku EÚ v oblasti cestovného ruchu, ktorá bude vyhovovať našej súčasnosti a dobe. Musíme tiež preskúmať jej strategické ciele.
<P>
Pán Queiró zdôraznil nutnosť klasifikácie hotelových služieb. Plne s ním súhlasím a chcel by som dodať, že aj pre produkty cestovného ruchu by sa mali vypracovať európske normy akosti a bezpečnosti.
<P>
Musíme zareagovať na nové požiadavky našich občanov ako príjemcov a spotrebiteľov služieb cestovného ruchu. V tejto súvislosti by som rád citoval dva príklady mnohých nevšedných nápadov, ktoré obsahuje správa pána Costu: Značku Bezbariérový prístup pre všetkých, by pre turistov s obmedzenou pohyblivosťou bola zárukou zariadení pre bezbariérový prístup, a európsky turistický program pre dôchodcov.
<P>
Dovoľte mi ešte záverečnú poznámku k odbornému vzdelávaniu - mali by sme sa tiež zamyslieť nad konkrétnymi individuálnymi kvalifikáciami pre pracovníkov pôsobiacich v cestovnom ruchu pre dôchodcov a postihnutých.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) hoci prijímame a oceňujeme mnohé aspekty tejto správy, musíme v tejto rozprave vystúpiť a zdôrazniť za prvé to, že pre turistiku a vysoko kvalitný cestovný ruch je potrebné, aby pracovníci tohto odvetvia boli pokrytí právnym režimom, ktorý chráni pracovné práva a podporuje kvalitné pracovné miesta a kvalifikácie pracujúcich. To podľa nášho názoru okrem iného zahŕňa vhodné odborné vzdelávanie, zlepšenie pracovných podmienok, podporu stabilných zmluvných podmienok a spravodlivé a dôstojné mzdy.
<P>
Za druhé chceme zdôrazniť, že cestovný ruch prispieva k územnej súdržnosti, hospodárskemu rozvoju a regionálnej zamestnanosti, a preto je napríklad v politikách Spoločenstva a pri financovaní tejto oblasti nutné zvoliť prístup presahujúci jednotlivé odvetvia. Predovšetkým je potrebné vytvoriť konkrétny program Spoločenstva, ktorý b y dopĺňal činnosť jednotlivých členských štátov. Tieto body sú súčasťou niekoľkých nami predložených návrhov, ktoré si, ako dúfame získajú podporu tohto Parlamentu.
<SPEAKER ID="236" NAME="Bogusław Liberadzki" AFFILIATION="PSE">
(PL) vážená pani predsedajúca, cestovným ruchom sa v tomto Parlamente nezaoberáme príliš často a ja som preto osobitne vďačný spravodajcovi pánovi Costovi. Rád by som mu zablahoželal k dobre odvedenej práci.
<P>
Podľa môjho názoru je najprínosnejšou časťou tejto správy udržateľný prístup k cestovnému ruchu spolu s nutnosťou zvýšiť európsku súdržnosť a kvalitu života. Vítam tiež dôraz kladený na dostupnosť služieb cestovného ruchu.
<P>
Správa spomína i vízovú politiku. Túto otázku považujem za celkom kľúčovú a mali by sme venovať veľkú pozornosť vydávaniu víz a fungovaniu hraničných prechodov na území nových členských krajín Schengenu. Rusko a Ukrajina dali najavo znepokojenie nad vydávaním víz vodičom, vrátane vodičov autobusov, a vedúcim turistických skupín. Pán komisár Barrot sa práve včera stretol s predsedom Ukrajinského združenia medzinárodných cestných dopravcov, ktorý ho zoznámil so svojimi obavami. Situáciu poznám a informoval som o nej pred mesiacom pána Frattiniho. Zatiaľ som nedostal žiadnu odpoveď. Tento problém je podľa mňa dôležitý. Je nevyhnutné, aby sa Parlament a Komisia zamerali na sledovanie realizácie vízovej politiky.
<SPEAKER ID="237" NAME="Predsedajúca">
Rozprava sa skončila.
<P>
Hlasovanie sa bude konať vo štvrtok 29. novembra 2007.
<P>
Písomné vyhlásenia (článok 142)
<SPEAKER ID="238" NAME="Alessandro Battilocchio" AFFILIATION="PSE">
písomne. - (IT) Slepá ulička, v ktorej sa ocitla rozprava o Ústavnej zmluve má vplyv aj na odvetvie cestovného ruchu, ktoré by sa malo stať podľa práve diskutovaného prístupu súčasťou spoločnej politiky Spoločenstva. Jednotlivé členské štáty v posledných rokoch využívali pre cestový ruch rôzne stratégie, ktoré vyústili do celkového rozvoja tohto odvetvia v individuálnych spoločenských a hospodársky podmienkach každej z 27 krajín. Zvýšil sa počet turistov, uskutočnili sa rozsiahle investície a zvýšila sa ponuka pracovných miest, ktorá sa pozitívne odzrkadlila na zamestnanosti. Doteraz však chýbal jasný a zrozumiteľný plán zo strany orgánov Spoločenstva. Rastie konkurencia medzi štátmi a objavujú sa tiež početné ponuky z iných častí sveta. V takejto situácii musí Európa ukázať, že sa nenechá zahanbiť, inými slovami, musíme čeliť výzvam, ktoré sa objavujú na obzore a prekonať ich.
<SPEAKER ID="239" NAME="Zita Gurmai  " LANGUAGE="HU">
Globalizácia, demografické zmeny a zvýšená miera dopravy sa význame podieľajú na rýchlom raste cestovného ruchu, ktorého dôsledkom je potenciálny priestor na rozvoj a zvýšenie zamestnanosti. Súčasný podiel cestovného ruchu na HDP Európskej únie je asi 4 %, nepriamo dosahuje viac ako 10 % a toto odvetvie vytvára 12 % všetkých pracovných miest.
<P>
Cestovný ruch pomáha ľuďom navzájom si lepšie porozumieť, prispieva k rozvoju európskej identity a prostredníctvom vzťahov v rámci sociálnych, hospodárskych a kultúrnych skupín podporuje dialóg medzi jednotlivými kultúrami. Vytvorenie modelu európskeho cestovného ruchu má pre Úniu primárnu dôležitosť, najmä preto, lebo takýto model sa musí zakladať na hodnotách spojených s kvalitou a udržateľnosťou cieľov cestovného ruchu a rovnakou dostupnosťou pre všetkých.
<P>
Je potrebné aktívne podporovať zjednodušenie pravidiel, zjednotenie politík cestovného ruchu a rozšírenie používania dostupných európskych finančných nástrojov. Rozvoj cestovného ruchu musí byť udržateľný, inými slovami musí rešpektovať miestne komunity a ochranu životného prostredia. Aby sme to mohli urobiť, potrebujeme podporný rámec a efektívnu štruktúru, ktorá bude zahŕňať všetky zúčastnené regionálne a miestne strany. V rámci tejto štruktúry bude efektívne riadenie jednoduchšie. Pri uskutočňovaní opatrení, ktoré povedú k splneniu stanovených cieľov musíme stále pamätať na základnú zásadu subsidiarity, ktorá určujte rozdelenie zodpovedností medzi jednotlivé zúčastnené strany.
<SPEAKER ID="240" NAME="Zita Pleštinská  " AFFILIATION="PPE-DE">
písomne. - Cestovný ruch (ďalej CR) so zreteľom na trvalo udržateľný integrovaný regionálny a miestny rozvoj má významný vplyv na hospodársku, sociálnu a územnú súdržnosť EÚ 27. Zohráva dôležitú úlohu pri zvyšovaní zamestnanosti aj v menej rozvinutých európskych regiónoch, čím prispieva k vyrovnávaniu regionálnych rozdielov. Aj keď nie je možné vypracovať jednotný komplexný prístup k CR na úrovni EÚ, nesmieme dopustiť, aby Európa stratila v tomto odvetví svoj podiel na trhu.
<P>
Komisia by mala spoločne s členskými štátmi a regionálnymi samosprávami povzbudzovať a finančne podporovať nové podoby turizmu, ako je napríklad ekoturizmus, agroturizmus, sociálny a zdravotný turizmus. Považujem to za jeden z nástrojov na zabezpečenie trvalo udržateľného rozvoja regiónov s dôrazom na ochranu prírodného a kultúrneho dedičstva a jeho uchovania pre ďalšie generácie.
<P>
CR musí byť lepšie sprevádzaný informačnými kampaňami. MSP, predovšetkým tie, ktoré začínajú hospodársku činnosť v rámci CR, ponúkajú nové produkty CR alebo rozvíjajú hospodárske činnosti v nových lokalitách alebo oblastiach cestovného ruchu, musia mať lepší prístup k informáciám, ako môžu využiť dostupné európske finančné programy štrukturálnych fondov..
<P>
Zároveň prízvukujem potrebu výmeny skúseností získaných na základe už zrealizovaných projektov v oblasti cestovného ruchu, príležitosť poučiť sa z nesprávnych postupov pri neúspešných projektoch a vyvarovať sa podobným chybám aj v iných európskych regiónoch.
<SPEAKER ID="241" NAME="Richard Seeber" AFFILIATION="PPE-DE">
písomne. - (DE) Vývoj v posledných rokoch ukázal, že európsky cestovný ruch, rovnako ako všetky ostatné hospodárske odvetvia veľmi ovplyvňujú globálne podmienky.
<P>
Aby sme mohli podobným výzvam úspešne čeliť, musíme posilniť koordináciu vnútroštátnych politík, úplne v súlade so zásadou subsidiarity. Členské štáty by mali využiť ponúkané príležitosti na úrovni EÚ, aby tak zlepšili svoje súčasné vnútroštátne politiky. Takto môže Európska únia účinne prispieť k obmedzeniu svojej nadmernej byrokracie a k prekonávaniu prekážok v oblasti cestovného ruchu prostredníctvom harmonizácie. Našim cieľom musí byť efektívne využitie dostupných zdrojov, využívanie príležitostí a vytváranie spoločného systému. To všetko prispeje ku konkurencieschopnosti EÚ v celosvetovom meradle a k vytvoreniu väčšieho počtu pracovných miest.
<P>
Dôležitým krokom na tomto poli by bolo zjednodušenie postupov vydávania víz a zníženie ceny turistických víz vo všetkých krajinách EÚ.
<P>
Chcel by som tiež apelovať na Európsku úniu, aby prijala jednotné normy kvality na hotelové ubytovanie v Európe. Dosiahneme tak transparentnosť a súčasne posilníme práva spotrebiteľov. Nesmie však dochádzať ku znižovaniu vnútroštátnych noriem. Malo by ísť o dôležitý signál smerom k zákazníkom. EÚ by mala využiť existujúce možnosti na aktívnu podporu členských štátov v tejto oblasti bez toho, aby akýmkoľvek spôsobom spochybnila právomoci jednotlivých krajín.
