<CHAPTER ID="013">
Budúca globálna architektúra finančných trhov a plán hospodárskej obnovy EÚ (rozprava) 
<SPEAKER ID="079" NAME="Predsedajúci">
Vítame študentov z Európskej univerzity v Ríme, ktorí sú na galérii.
<P>
Ďalším bodom programu je rozprava o otázke na ústne zodpovedanie pre Radu a Komisiu o budúcej globálnej architektúre finančných trhov a pláne hospodárskej obnovy EÚ - B6-0487/2008) a - B6-0488/2008).
<SPEAKER ID="080" NAME="Pervenche Berès" LANGUAGE="FR">
Vážený pán predsedajúci, pán Alumnia, pán Novelli, pán Barroso, pred malou chvíľou sme sa dozvedeli, že nastal čas, aby Komisia členské štáty postrčila. Ak je to ozaj stratégiou Komisie, ste tu v Parlamente vítaní a budete mať našu plnú podporu pri jej realizácii.
<P>
Súčasný problém podľa nás spočíva v rozsahu spolupráce medzi členskými štátmi. Príliš často vidíme, že si uvedomujeme naliehavosť situácie a spájame národné riešenia, ktoré sa potom vydávajú za európske riešenie. Myslíme si, že ak chceme naše zdroje lepšie využiť, musíme postupovať inak.
<P>
V súvislosti s medzinárodnou finančnou architektúrou sa stretli krajiny G20 a stanovili budúce termíny. Keď sa pozriem do záverov Rady Ecofin, ktoré boli prijaté včera, prekvapuje ma jedna vec - v jej záveroch nevidím žiadny mandát pre Komisiu. Preto by som chcela od Komisie počuť, ako zamýšľa zrealizovať svoje návrhy, predovšetkým v súvislosti s bojom proti určitým nespolupracujúcim jurisdikciám a vymedzením úlohy Medzinárodného menového fondu vo vzťahu k ostatným medzinárodným finančným inštitúciám.
<P>
Chcela by som tiež od Rady a Komisie počuť, aké sú ďalšie etapy vzhľadom na prijatý harmonogram a za akých podmienok sa môže Parlament zapájať do týchto diskusií. Domnievam sa, že ak chceme európsku dynamiku, musíme postupovať týmto spôsobom.
<P>
V súvislosti s plánom obnovy sa spomínalo číslo 1,5 %. V porovnaní s číslami, ktoré tu kolovali predtým, sa to musí považovať za krok správnym smerom. Bude to stačiť, je to naozaj 1,5 % alebo je to premenovanie už plánovaných výdavkov? Budeme to musieť preskúmať podrobnejšie.
<P>
V súvislosti so samotným plánom by som chcela vyjadriť tri pripomienky. Po prvé, ak nedôjde k reálnej koordinácii v zmysle zmluvy a článku 99, ktorý členské štáty žiada, aby svoje hospodárske politiky považovali za otázky spoločného záujmu, zlyháme. Udivuje ma, že ani v záveroch včerajšej Rady Ecofin sa tento spôsob nevyužíva. Koordinácia hospodárskych politík v tomto kritickom období nemôže pozostávať len z toho, že členské štáty predložia plány obnovy, ktoré najprv prerokovali ich vlády, a potom ich posúdi Komisia. To nestačí.
<P>
Po druhé, udivuje ma, že tento dokument neodkazuje na perspektívu zotavenia, hoci viem, že vo svojom súčasnom stave to nie je zlučiteľné so Zmluvou. Neodkazuje však už ani na myšlienku možného spojenia pôžičiek členských štátov v eurozóne, ktorá tu podľa môjho názoru kolovala celkom oprávnene.
<P>
Ak chce byť Komisia odvážna, teraz je čas začať diskusiu v tomto smere. Rada možno nepodporí takýto návrh okamžite, ale vzhľadom na vaše účinkovanie v tejto snemovni som si istá, že budete schopní získať tu v Parlamente podporu. Preto by bolo užitočné, aby ste pokračovali v tomto smere.
<P>
Treťou témou sú pracovné miesta a mzdy. Pred chvíľou ste hovorili o dôležitosti cieľa v súvislosti s pracovnými miestami. Nezabúdajte, že musí ísť o vysokokvalitné pracovné miesta, inak nedosiahneme ciele stanovené v našej lisabonskej stratégii.
<P>
Na záver by som sa chcela vyjadriť k Európskej investičnej banke. V súčasnosti je poverená mnohými úlohami, ale musíme monitorovať spôsob, akým samotné banky používajú tieto opätovne navrhované prostriedky a nástroje, keďže malé a stredné podniky sú povinné používať na prístup k nim bankové systémy. Nuž, vieme, aký krehký je bankový systém. Preto by som vás chcela požiadať, aby ste sa tejto otázke podrobne venovali a vyzývam, aby sme sa spoločne poučili z minulosti. Inými slovami, vyzývam, aby sme verejné výdavky stanovili koordinovaným spôsobom užitočným pre naše dlhodobé ciele, inak budú zbytočné.
<SPEAKER ID="081" NAME="Predsedajúci">
Chceli by sme tu privítať nášho úradujúceho predsedu Rady pána Novelliho, ktorý bol naším poslancom v rokoch 1999 až 2002, ak si dobre spomínam.
<SPEAKER ID="082" NAME="Hervé Novelli" LANGUAGE="FR">
Vážený pán predsedajúci, pán komisár, vážené poslankyne, vážení poslanci, najprv by som chcel odpovedať pani Berèsovej uvedením stručnej retrospektívy diania za posledný rok.
<P>
Kríza, ktorá začala v Spojených štátoch má, ako všetci viete, stále dôsledky. Situácia vo finančnom sektore sa podľa všetkého stabilizovala a naznačuje zlepšenie, hoci sa ešte všetko nedalo do poriadku. Novou úlohou je však odteraz čo najrozsiahlejšie obmedzenie vplyvu tejto finančnej krízy na reálne hospodárstvo a podniky.
<P>
Prognóza, ktorú Komisia zverejnila začiatkom novembra, ukazuje významný pokles hospodárskeho rastu v Európskej únii. V roku 2008 sa očakáva rast 1,4 %, pričom v roku 2007 to bolo 2,9 %.
<P>
Podľa Komisie bude v roku 2009 podnikateľská činnosť v Európskej únii stagnovať s priemernou ročnou mierou rastu 0,2 % HDP. Očakáva sa veľmi pomalý návrat miery rastu počas tohto roka. Ročný priemer v roku 2010 by mal byť 1,1 %. Takáto bude podľa prognózy situácia počas nadchádzajúcich týždňov a mesiacov.
<P>
Ak sa v súvislosti s finančnou situáciou zdá, že sa uberá lepším smerom ako pred niekoľkými mesiacmi, je to hlavne výsledkom rozhodných krokov členských štátov a centrálnych bánk vrátane Európskej centrálnej banky. Keďže o tejto téme obšírne hovoril môj kolega a priateľ Jean-Pierre Jouyet, nebudem sa k nej vracať.
<P>
Vedúci predstavitelia štátov eurozóny sa stretli 12. októbra a po prvýkrát sa dohodli na spoločnom akčnom pláne, ktorého princípy schválila Európska rada 15. a 16. októbra.
<P>
Všetky členské štáty prijali národné opatrenia v súlade s princípmi tohto plánu napríklad, ako už viete, prostredníctvom garančných mechanizmov pre financovanie bánk a systémov, ktoré umožnia ich rekapitalizáciu.
<P>
Okrem toho ECB vyvinula značné úsilie, aby na trhu zabezpečila likviditu diverzifikáciou výziev na verejné súťaže a rozšírením škály svojich záruk.
<P>
Domnievam sa, že podporou členských štátov trpiacich finančnými ťažkosťami sme prejavili solidaritu. Začiatkom novembra sme pomohli jednému členskému štátu, Maďarsku. Museli sme to urobiť. Dohodli sme sa tiež na potrebe zvýšiť hornú hranicu úverov, ktoré môže Únia podľa tejto dohody poskytovať, z 12 miliárd EUR na 25 miliárd EUR.
<P>
Som presvedčený, ako ste už povedali, pani Berèsová, že práve nastal čas opätovne naštartovať naše hospodárstvo. Členské štáty a Únia musia konať spoločne a prispievať k širšej reakcii na globálnej úrovni.
<P>
V súvislosti s obnovou európskeho hospodárstva sa Komisia chopila iniciatívy a 26. novembra zverejnila komuniké, plán hospodárskej obnovy Európy pre rast a zamestnanosť. Rada je s týmto komuniké veľmi spokojná a aj ja som veľmi rád, pani Berèsová, že to považujete za krok správnym smerom.
<P>
Ak chceme vyriešiť túto krízu úplne a predovšetkým ak sa z nej chceme poučiť, musíme analyzovať, čo sa vlastne stalo. Ako viete, pôvodná finančná turbulencia sa odohrala na trhu rizikových hypoték v USA. Postupne sa rozšírila a odhalila vážne chyby vo fungovaní našich finančných systémov.
<P>
Z makroekonomického hľadiska odráža táto kríza aj dôsledky vnútornej nerovnováhy v oblasti zadlženosti domácností a vonkajšej nerovnováhy, najmä súčasného deficitu v USA. Chcel by som však zdôrazniť, že je to predovšetkým kríza regulácie finančných trhov, ktorá odhaľuje chybné fungovanie určitých aspektov našich systémov regulácie a monitorovania.
<P>
O mnohých týchto aspektoch sa už diskutovalo, keďže boli súčasťou strategických plánov a práce vykonanej Radou Ecofin počas francúzskeho predsedníctva. Domnievam sa, že okrem naliehavých krokov podniknutých na úrovni Spoločenstva s cieľom obnoviť dôveru vo finančné trhy, ochrániť vklady sporiteľov, podporiť finančné inštitúcie a poskytnúť pomoc členským štátom v ťažkostiach už prebiehajú zásadné reformy, ktoré, pani Berèsová, požadujete.
<P>
V tejto veci by som chcel vyjadriť svoju radosť z dohody dosiahnutej v Rade o štyroch návrhoch smerníc, ktoré budú mať rozhodujúci vplyv na zlepšenie stability finančného sektora, ochránia jednotlivcov a posilnia vnútorný trh. Ide o smernicu o kapitálových požiadavkách pre banky, smernicu o ochrane vkladov, smernicu solventnosť II a smernicu o podnikoch kolektívneho investovania do prevoditeľných cenných papierov (PKIPCP).
<P>
Okrem toho prebieha práca v oblasti monitorovania finančných inštitúcií, ktoré až doteraz monitorované neboli. Práca na európskych predpisoch týkajúcich sa ratingových agentúr sa už začala a mala by sa skončiť na jar roku 2009.
<P>
Nepochybujem o tom, že Parlament je takisto ako my odhodlaný zabezpečiť prijatie týchto textov v čo najkratšom čase. Navyše, francúzske predsedníctvo Rady sa pustilo do dlhodobej práce týkajúcej sa cyklickej povahy finančných predpisov s cieľom prehodnotiť systém dohľadu, účtovníctva a stimulov ponúkaných vo finančnom sektore preskúmaním veľmi dôležitej otázky odmeňovania manažérov a obchodníkov na trhu. V súvislosti s dohľadom v Európe už máme správy o konkrétnom pokroku za niekoľko predchádzajúcich mesiacov: väčšia konvergencia postupov vnútroštátnych systémov dohľadu, ktoré uplatňujú dokumenty rovnakým spôsobom, posilnenie systému dohľadu nad cezhraničnými skupinami vytvorením dozorných rád a efektívnejšie fungovanie európskych dozorných výborov prostredníctvom zavedenia hlasovania kvalifikovanou väčšinou na ich rokovaniach s cieľom zlepšiť postupy rozhodovania.
<P>
Som však presvedčený, že táto oblasť potrebuje radikálnejšie zmeny a veľmi sa tešíme na prácu skupiny na vysokej úrovni, ktorej predsedom je Jacques de Larosière a ktorá sa bude zaoberať aj dohľadom, predovšetkým otázkou dohľadu nad investičnými fondmi.
<P>
V každom prípade svedčia tieto úspechy a táto práca o tom, že Európska únia zostáva hybnou silou medzinárodnej práce vykonávanej v reakcii na finančnú krízu. Únia bola bezpochyby hybnou silou medzinárodnej aktivity zameranej na dôkladnú reformu globálnej finančnej architektúry, najmä na zvýšenie kompetencií medzinárodných finančných inštitúcií s cieľom zabrániť opätovnému výskytu krízových faktorov.
<P>
Kríza veľmi jasne poukázala na to, že tieto globálne problémy sa musia riešiť na globálnej úrovni. Francúzske predsedníctvo preto prevzalo iniciatívu a navrhlo Spojeným štátom, aby sa uskutočnil medzinárodný samit, na ktorom by sa zúčastnili hlavné rozvíjajúce sa krajiny a na ktorom by sa vymedzili princípy a počiatočné kroky potrebné na opätovné vybudovanie medzinárodnej finančnej architektúry.
<P>
Predsedníctvo predložilo návrhy členským štátom so zreteľom na tento cieľ. Tieto návrhy prerokovala Rada Ecofin a potom ich prijali hlavy štátov alebo vlád. Európa bola preto schopná vyjadriť sa jednomyseľne na stretnutí vo Washingtone 15. novembra. Myslím si, že je to veľmi dôležité.
<P>
Pred stretnutím G20 zohrala Rada Ecofin svoju úlohu pri formulovaní spoločného odkazu Európskej únie v súvislosti s medzinárodnou finančnou architektúrou. Na svojom stretnutí 4. novembra preskúmala všetky relevantné otázky s cieľom rozhodnúť o európskej reakcii na krízu a jej návrh bol následne schválený hlavami štátov a vlád na neformálnom stretnutí 7. novembra.
<P>
Domnievam sa, že táto európska jednota umožnila dosiahnuť významný pokrok, predovšetkým zo strany našich partnerov v USA a v rozvíjajúcich sa krajinách, z hľadiska podpory globálneho rastu, regulácie a dohľadu nad globálnymi finančnými trhmi. Tento princíp sa rozšíril na všetkých zainteresovaných, všetky trhy a jurisdikcie.
<P>
Som presvedčený, že tento samit predstavuje východisko pre revíziu nástrojov a prostriedkov medzinárodných finančných inštitúcií. Medzinárodný menový fond (MMF) musí mať k dispozícii široké spektrum nástrojov, ktoré mu umožnia podporovať členské štáty flexibilne a rýchlo. Svetová banka musí nabrať silu a poskytnúť potrebné finančné prostriedky pre rozvíjajúce sa a chudobné krajiny. Umožní im to zvládnuť nedostatok prostriedkov na trhu a rast ich cien.
<P>
Navyše, medzinárodné finančné inštitúcie musia mať nielen prostriedky na zvládnutie kríz, musia tiež zohrávať kľúčovú úlohu pri ich prevencii. Predovšetkým MMF spolu s Fórom pre finančnú stabilitu musia dokázať identifikovať akékoľvek hromadenie rizík a bubliny vo finančnom systéme a odporučiť zodpovedajúce hospodárske politiky.
<P>
Rada preto bezvýhradne podporuje vyhlásenie hláv štátov alebo vlád krajín G20, ktoré bolo zverejnené 15. novembra. Všetko je teraz na svojom mieste pre prípravu spoločných európskych stanovísk, takže táto "Washingtonská deklarácia" sa môže realizovať v rámci harmonogramu stanoveného pre ďalšie medzinárodné termíny.
<P>
Pán predsedajúci, na záver by som chcel vyjadriť svoje zásadné presvedčenie, že okrem pokroku dosiahnutého v základných otázkach z toho môžeme vyvodiť dve dôležité posolstvá.
<P>
Európa sa po veľmi rýchlej príprave vyjadrila jednomyseľne na samite vo Washingtone. Európa preto musí zostať hybnou silou súčasnej diskusie o reforme medzinárodnej finančnej architektúry.
<P>
Naše interné diskusie a reformy, ktoré budeme naďalej prijímať, musia pokračovať s cieľom prispievať k tomuto procesu, ktorý je len na začiatku.
<SPEAKER ID="083" NAME="Joaquín Almunia" LANGUAGE="ES">
Vážený pán predsedajúci, pán Novelli, pán Jouyet, pani Berèsová, dámy a páni, pred menej ako mesiacom sme v Štrasburgu hovorili o výsledkoch a záveroch stretnutia vo Washingtone.
<P>
Dnes sa pani Berèsová pýta Rady a Komisie, aké kroky je potrebné podniknúť, aby sa tieto závery zaviedli do praxe, kto ich má podniknúť a aké opatrenia má prijať každá európska inštitúcia v tomto smere.
<P>
Musím jej povedať, že úplne súhlasím s tým, že tieto rozhodnutia, podobne ako tie prijaté od septembra roku 2007 v Rade Ecofin a v Európskej rade, sa musia prijať rýchlo, pričom sa budú rešpektovať úlohy všetkých inštitúcií Spoločenstva. Všetky inštitúcie Spoločenstva sa musia zapojiť do dosahovania konsenzu. Európa tak bude schopná zastávať jediné stanovisko pri všetkých otázkach potrebných na efektívnejšiu reguláciu finančného systému a hľadanie riešení jeho problémov. EÚ bude preto schopná udržať si vedúce postavenie pri poskytovaní riešení na budúcich stretnutiach nadväzujúcich na stretnutie vo Washingtone.
<P>
Komisia, samozrejme, na tejto veci pracuje. Na jednej strane zohrávame svoju úlohu v rámci Larosièrovej skupiny a na druhej strane vyvíjame vlastné iniciatívy. Komisia len včera aktualizovala tieto oznámenia v Rade Ecofin. Okrem toho Komisia určite využije svoje kompetencie, spolu s Radou a Parlamentom, na dosiahnutie potrebných dohôd v čo najkratšom čase.
<P>
Je veľmi dôležité koordinovať kroky a stanoviská EÚ vo finančnej oblasti, pretože sa zúčastňujeme globálneho koordinačného procesu a Európa sa ho nemôže zúčastniť, ak bude zastávať niekoľko rôznych stanovísk. Musíme sa ho zúčastniť s jediným stanoviskom, ktoré bolo formálne prijaté v rámci Európskej únie.
<P>
V súvislosti s hospodárskou obnovou a plánom rastu, o ktorých včera rokovala Rada Ecofin, ministri súhlasili s názorom Komisie, že v súčasnej ekonomickej situácii a recesii ovplyvňujúcej Spojené štáty, Japonsko, eurozónu a niektoré významné ekonomiky mimo eurozóny, je nevyhnutný fiškálny stimul. Menová politika musí naďalej podporovať dopyt, ale celú túto záťaž nemôže znášať sama, predovšetkým pre súčasnú situáciu na finančnom a úverovom trhu.
<P>
Fiškálna a rozpočtová politika musí tiež poskytnúť nejaký stimul. Komisia navrhla stimul, ktorý považuje za potrebný a zároveň možný v situácii, v ktorej sa nachádzame. Stanovili sme rozsah, v rámci ktorého budeme prispievať európskymi prostriedkami a opatreniami prostredníctvom rozpočtu EÚ a opatrení Európskej investičnej banky (EIB) a Európskej banky pre obnovu a rozvoj (EBOR). Pripúšťam, že niekoľko členov Rady Ecofin, žiaľ, neprivítalo náš návrh pre Európsku radu a Parlament, ktorý by umožňoval využiť nevynaložené prostriedky flexibilnejšie bez zmeny celkového stropu rozpočtu EÚ. Umožnilo by to vyčleniť sumu 5 miliárd EUR na investície do infraštruktúry a na boj proti zmene klímy na európskej úrovni.
<P>
Tento návrh, žiaľ, nezískal dostatočne jednohlasnú podporu. Napriek tomu dúfame, že bude prijatý. Okrem úsilia na európskej úrovni (prostredníctvom rozpočtu EÚ a Európskej investičnej banky, v tomto prípade sa ministri dohodli na zvýšení kapitálu, ako to navrhla Komisia, do konca roka 2009) sme tiež požiadali členské štáty, aby sa pokúsili prijať podľa nich najvhodnejšie opatrenia na podporu dopytu v ich súčasnej situácii vo výške 170 miliárd EUR v roku 2009.
<P>
Tento návrh zohľadňuje vlastnú zodpovednosť členských štátov, keďže majú rozpočet na financovanie obnovy prostredníctvom fiškálnej politiky. Zohľadňuje tiež skutočnosť, že členské štáty nemajú rovnaký manévrovací priestor. Nemôžeme od Maďarska alebo Lotyšska žiadať, aby teraz prispeli rovnako ako Nemecko alebo Holandsko. Samozrejme, to nie je stanovisko Komisie. Všetky členské štáty by mali mať prospech z takejto podpory a následného zotavenia, pričom nie všetky môžu prispieť v rovnakom rozsahu, pretože ich počiatočné situácie sú odlišné. Preto je nevyhnutná koordinácia.
<P>
Koordináciou krokov môžeme z jeden plus jeden urobiť tri. Bez koordinácie môžeme z jeden plus jeden dostať záporný výsledok. To je jasný príklad naliehavej potreby koordinácie. Niektoré krajiny nemajú žiadny priestor na manévrovanie, zatiaľ čo iné sa musia rozhodnúť, či využijú priestor, ktorý majú. Ak nevyužijeme maximum energie a príležitostí každej krajiny, všetci nakoniec prehráme. To je posolstvo, ktoré Komisia včera presadzovala medzi ministrami Rady Ecofin.
<P>
Musím poukázať na tri veľmi špecifické body.
<P>
Po prvé, v predchádzajúcej rozprave poslanec tohto Parlamentu uviedol, že Pakt stability a rastu už neplatí. Ako som už v tomto Parlamente povedal pri mnohých príležitostiach, znova opakujem, Pakt stability a rastu platí v celom rozsahu a platí v celom rozsahu, pretože v roku 2005 sme ho revidovali a zaviedli sme flexibilitu, ktorá je potrebná v situáciách ako táto. Pakt platí, pretože sme ho v roku 2005 revidovali a nie je potrebné znova ho vypracovať alebo meniť. Je potrebné, aby sme ho uplatňovali a rešpektovali, ale musíme ho rešpektovať v rámci medzí a s flexibilitou, ktorú si rozpočtová politika v takýchto časoch vyžaduje.
<P>
Po druhé, pani Berèsová hovorila o európskych dlhových cenných papieroch. Niektoré veľké krajiny úplne vylučujú túto možnosť a odmietajú o nej uvažovať. Mala by existovať spoločná téma cenných papierov založených na národnom verejnom dlhu? Niektoré veľké krajiny eurozóny túto možnosť odmietajú. Existuje však aj tretia možnosť, ktorá má jednohlasnú podporu a ktorú zamýšľame využiť. Ide o Európsku investičnú banku, ktorá poskytne dodatočné a špecifickejšie financovanie investícií a opatrení, ktoré sa považujú za nevyhnutné na stimulovanie dopytu a maximalizáciu vplyvu tohto celoeurópskeho úsilia v týchto časoch.
<P>
A nakoniec, úplne súhlasím s výzvou pani Berèsovej na kvalitné pracovné miesta. Keď Komisia do plánu obnovy zahrnula okrem fiškálneho úsilia aj desať prioritných opatrení pre dobré investície, snažili sme sa o väčší rast, väčšiu udržateľnosť a kvalitnejšie zamestnanie, ktoré je možné zabezpečiť prostredníctvom určitých krátkodobých opatrení. Takéto opatrenia môžu byť, prirodzene, dočasné, čo je jednou z podmienok naštartovania rastu. Nemajú však ďalšie dve vlastnosti potrebné na to, aby boli kvalitným fiškálnym úsilím. Konkrétne, musia dokázať podporiť a zvýšiť dopyt v krátkodobom horizonte a musia tiež rozšíriť možnosti našich ekonomík počas hospodárskej obnovy, ktorá bude určite nasledovať.
<SPEAKER ID="084" NAME="Jean-Paul Gauzès">
v mene skupiny PPE-DE. - (FR) Vážený pán predsedajúci, páni ministri, pán komisár, najprv by som v súvislosti s týmito otázkami povedal, že jasne dokazujú vôľu Parlamentu, ktorý chce byť informovaný a ešte viac zapojený do procesu reformy architektúry finančných trhov. Parlament tiež rozhodne podporuje Európu, ktorá sa vyjadruje jednohlasne, ako už bolo povedané.
<P>
V súvislosti s hospodárskou obnovou Európy sú, samozrejme, nevyhnutné spoločné a koordinované opatrenia, ako už bolo konštatované. Čo sa nás týka, podporujeme návrh Komisie spojiť všetky dostupné európske a vnútroštátne politické páky s cieľom bojovať proti kríze. Terajšou úlohou je vlastne obnoviť dôveru Európanov a teda aj spotrebiteľov.
<P>
Musíme tiež nájsť rovnováhu medzi krátkodobým a dlhodobým horizontom. Opatrenia prijaté najmä v súvislosti s bankovým sektorom sú dobré na boj proti tejto finančnej kríze. Ide o zvýšenie kapitálu, medzibankové úverové záruky a záruky za úvery. Musíme však byť opatrní pri skutočnej realizácii cieľa týchto opatrení, ktorým je obnovenie primárnej úlohy bánk ako poskytovateľov likvidity a úverov. V skratke, cieľom je financovanie reálneho hospodárstva.
<P>
Úloha EIB a EBOR sa musí posilniť. Rezervy EIB sa musia využiť na posilnenie jej kapitálovej základne. Štrukturalizácia rozpočtu je tiež krokom správnym smerom. Avšak slová bokom. Počíta sa realizácia plánovaných opatrení. Musíme sa vyhnúť častým zmenám názorov. Na tomto mieste by som spomenul štátnu pomoc v súvislosti s programami pre banky. Tiež by som tu spomenul Pakt stability a rastu, o ktorom ste práve hovorili. Musíme si uvedomiť, že naši spoluobčania, ktorí v čase krízy očakávajú, že Európa poskytne riešenia, by nemali mať pocit, že Európa povie v jeden deň jednu vec a potom na druhý deň urobí opak.
<P>
Na záver, pán minister, by som k téme regulácie ratingových agentúr, pre ktorú som spravodajca tohto Parlamentu, rád povedal, že budeme usilovne pracovať na tom, aby sme zaviedli efektívny a pragmatický systém, ktorý bude reagovať nielen na súčasnú situáciu, ale umožní týmto agentúram dlhodobo fungovať.
<SPEAKER ID="085" NAME="Poul Nyrup Rasmussen">
v mene skupiny PSE. - Vážený pán predsedajúci, najprv by som chcel potvrdiť pánovi komisárovi Almuniovi, že "jeden plus jeden" sa nerovná dva, ale tri, ak konáme spoločne. Budem sa to snažiť vysvetliť môjmu vnúčikovi a on bude rozumieť, pretože sa stáva dobrým Európanom.
<P>
Nebudem zachádzať do koordinácie, pretože si myslím, že moja kolegyňa pani Berèsová zdôraznila túto otázku takisto ako vy. Chcel by som k tomu povedať iba jednu vec, ktorá smeruje aj na predsedníctvo Európskej únie a Radu. Existuje veľké riziko, že naše členské štáty ešte neporozumeli významu potreby finančných investícií. Dovoľte mi uviesť príklad. Ak je naším cieľom udržať súčasnú úroveň zamestnanosti v Európskej únii, musíme investovať o 1 % viac HDP nielen v roku 2009, ale percentá navyše aj v rokoch 2010 a 2011. Potvrdzujú to naše makroekonomické výpočty pokrývajúce celú Európsku úniu.
<P>
Dúfam, že to, čo urobíme pre Vianocami, bude začiatok a viem, že francúzske predsedníctvo má rovnakú ambíciu. Preto by som prosil o takýto časový plán: zhodnoťme účinky do jari budúceho roka a do jarného zasadnutia Rady. Buďme do jarného zasadnutia Rady schopní vytvoriť nové finančné stimuly. Obávam sa totiž, že súčasnú prognózu Komisie, ktorá bola vypracovaná najlepšie, ako sa dalo, doplní nová prognóza, ktorá nám ukáže, že úloha, ktorá nás čaká, je ešte náročnejšia.
<P>
Na záver by som chcel hovoriť o regulácii. Chcel by som veľmi poďakovať predsedníctvu za vyjadrenie, že ide o regulačnú krízu. Súhlasím. Preto som taký sklamaný z informácie, ktorú som sa dozvedel včera vo Výbore pre hospodárske a menové veci pod vedením pani Berèsovej. Tu v Parlamente sme jednohlasne súhlasili so správou a uviedli sme, že z dôvodu regulačnej krízy musíme mať nové nariadenia, ktoré posilnia bez výnimky všetkých finančných aktérov vrátane hedžových fondov a súkromných kapitálových fondov.
<P>
Včera som dostal túto správu od pán komisára McCreevyho: "Týmto vyzývam všetkých aktérov na novú konzultáciu o hedžových fondoch." Pred dvoma rokmi sme mali posledné konzultácie o hedžových fondoch, ktoré sa zamerali len na chlapíkov z londýnskeho City. O dva roky neskôr máme novú konzultáciu. Nepotrebujeme viac konzultácií. Potrebujeme reguláciu. Presne vieme, v čom spočíva problém. Včera potom pán McCreevy povedal: "Mimochodom, nemám v úmysle robiť niečo so súkromnými kapitálovými fondmi." Žiada však organizácie lobujúce za súkromné kapitálové fondy, či by neboli také láskavé a nepožiadali tých, na ktorých sa nevzťahuje kódex správania, aby ho dodržiavali.
<P>
(Prerušenie iným poslancom)
<P>
(FR) Dámy a páni, teraz som na rade ja!
<P>
Snažím sa povedať: prosím, potrebujem vašu pomoc - obraciam sa na vás, pán komisár Almunia - chcem, aby ste pochopili, že ľudia jednoducho nebudú rozumieť, ak my, Európska únia, nebudeme schopní splniť našu povinnosť regulácie finančného trhu komplexným spôsobom tak, aby sme si mohli byť istí, že táto situácia sa znova nezopakuje a že môžeme toto rozšírenie financovať presne tak, ako to opísal pán komisár Almunia.
<P>
Chcel by som vás naozaj požiadať o odpoveď pred Vianocami, aby som mohol môjmu vnúčikovi povedať: "Poďme na to!"
<SPEAKER ID="086" NAME="Daniel Dăianu">
v mene skupiny ALDE. - Ak v EÚ nedosiahneme skutočne jednotné stanovisko v prospech reálnej reformy, dosiahnutie vhodných globálnych pravidiel pre finančné trhy bude ešte ťažšie. Rozumní ľudia by povedali, že obrovské zlyhanie regulácie a dohľadu spolu s odhalenými chybami príliš jednoduchej ekonomickej paradigmy poskytuje nepochybnú odpoveď na to, čo máme robiť. Niektorí však stále presadzujú, že pravidlom nového systému by mala byť mierna regulácia. Podľa môjho názoru sa mýlia, či už si to úprimne myslia, alebo ich k tomu vedú vlastné záujmy.
<P>
Jeden z Keynesových intelektuálnych odkazov - že veľmi nestále kapitálové toky sú hrozbou pre obchod a prosperitu - ukázal svoj význam v súčasnom obrovskom chaose a iných krízach vrátane kríz na rozvíjajúcich sa trhoch. Desaťročia sme počúvali celosvetovú formulku, že tvorba národnej politiky veľa nezmôže, pretože globálne trhy by vládu potrestali. Je však štruktúra globálnych finančných trhov daná od Boha? Nie sú globálne trhy, okrem ich technologických základov, produkty rozhodnutí ľudských bytostí, ktoré stanovujú pravidlá pre finančné prostriedky, obchod a investície? Tvrdenie, že s financiami prinášajúcimi problémy sa nedá nič robiť, nie je presvedčivé. Dá sa urobiť veľa reguláciou všetkých finančných subjektov (vrátane hedžových fondov a súkromných kapitálových fondov), obmedzovaním pákového efektu, riešením cyklickosti a účtovníctva, lepšou koordináciou politík a riešením ratingových agentúr.
<P>
Ústup paradigmy, ktorá dáva do rovnosti trhovú ekonomiku a absenciu regulácie sa musí vnímať v spojení s vynárajúcim sa viacpólovým hospodárskym svetom, ktorý sa pokúša vybudovať nový medzinárodný finančný systém. Na ňom závisí osud otvoreného svetového hospodárskeho systému. Ak teraz neurobíme správne veci, riskujeme ochromenie našich liberálnych demokracií. Dúfam, že nová americká administratíva bude v tomto smere ústretová. Ale aj my doma v Európe musíme zvládnuť toto vážne obdobie.
<SPEAKER ID="087" NAME="Rebecca Harms" LANGUAGE="DE">
Vážený pán predsedajúci, najprv by som chcela z celého srdca potvrdiť názor pána Rasmussena, že hovoríme o úplne novom vzťahu medzi štátom a trhom, ktorý sa týka celého finančného sveta. Myslím, že v tomto bode sa zhodneme. V súvislosti s úlohou pána McCreeveyho by som tiež povedala, že by mal zohrávať menej významnú úlohu ako predtým a za žiadnych okolností by sa mu nemalo dovoliť zdržiavať.
<P>
Z pádu finančných trhov sa môžeme poučiť, čo sa stane, ak sa štát drží v prílišnom úzadí a neodváži sa uplatniť pravidlá, ktoré považuje za správne.
<P>
Chcela by som súčasnú rozpravu o novom ekologickom dohovore opäť spojiť s európskym plánom obnovy. Podľa môjho názoru je v Európskej rade a v Európskej komisii stále príliš veľa oponentov, ktorí predpokladajú, že stratégie trvalej udržateľnosti alebo agresívna ochrana klímy by boli na úkor pracovných miest. Tieto isté sily, ktoré veci zdržiavajú, podľa nášho názoru - nás Zelených tiež zaujímajú pracovné miesta - zdržiavajú rozvoj výrobných spôsobov budúcnosti, hospodárskych systémov budúcnosti a produktov budúcnosti. Blokujú našu cestu z Európy na globálne trhy budúcnosti.
<P>
Považujem to za veľmi nebezpečné a myslím si, že slabá regulácia automobilov, ktorú v súčasnosti pripravujeme, je zlým znamením toho, ako sa bojíme. Plán obnovy je teraz trochu keynesiánsky, trochu ekologický, ale v podstate je stále rovnaký.
<P>
Nemyslím si, že stačí, aby Európa urobila iba malé zmeny. Koordinácia by mohla získať väčšiu podporu, ak by sa stratégie formulovali konzistentnejšie. Revízia celého rozpočtu EÚ začiatkom budúceho roka poskytne Komisii príležitosť zaujať postoj k rôznym významným krízam, ktoré musíme zvládnuť systematickým a jednotným spôsobom.
<SPEAKER ID="088" NAME="Sergej Kozlík" AFFILIATION="NI">
- (SK) Vážený pán predsedajúci, ctený Parlament a hostia. Pozitívne hodnotím iniciatívu inštitúcií Európskej únie, ktoré dali impulz pre riešenie finančnej krízy v celosvetovom rozmere. Hospodárska odpoveď na dôsledky finančnej krízy spočívajúca v pláne na obnovu rastu a zamestnanosti v Európskej únii mi však skôr pripadá ako uponáhľaná improvizácia.
<P>
Plán idealizuje situáciu a zabúda, že Európska únia je súborom národných štátov, z ktorých každý má iné danosti, iné priority a iné riešenia hospodárskych problémov a ekonomického rozvoja. Plán podcenil koordinovaný rozvoj energetickej infraštruktúry ako celku a nielen zelenej energie, koordinovaný rozvoj cestnej a železničnej infraštruktúry ako podmienky efektívneho rozmiestňovania investícii, ale i nevyhnutnosť riešiť financovanie agrosektora. Svetu totiž nadväzne na finančnú krízu hrozí predovšetkým kríza energetická a kríza potravinová.
<SPEAKER ID="089" NAME="José Manuel García-Margallo y Marfil" AFFILIATION="PPE-DE">
(ES) Vážený pán predsedajúci, nemám v úmysle hovoriť veľa o výnimočnej, historickej povahe súčasnej krízy. Všetci moji kolegovia to už spomenuli a pán Rasmussen to vyjadril veľmi dobre. Len by som chcel na tomto mieste dodať tri veci. Toto je najhoršia kríza likvidity, o akej som počul, a rokov nemám málo. Pre túto krízu neexistujú riadiace tabuľky alebo plány. A po tretie, sme si dobre vedomí, že finančná kríza pretrváva a trhy sa vyčerpali.
<P>
Preto je prvou vecou, ktorú musíme urobiť, normalizácia finančných trhov a v tejto súvislosti budem hovoriť o Európskej centrálnej banke.
<P>
V tomto Parlamente požíva Európska centrálna banka určitý druh úctivého rešpektu. V mnohých oblastiach nie som odborník, ani v tejto, ale musím povedať, že ECB musí rýchlo znížiť úrokové miery, pretože je to naliehavé. Mechanizmy transferu nefungujú dobre, ako sa ukázalo v októbri, kedy sa zníženie oficiálnej úrokovej miery dostatočne nepremietlo do reálnych úrokových mier.
<P>
Po druhé, likvidita sa musí zabezpečiť na dlhšie obdobie ako v súčasnosti. Uvedomujem si, že aby to bolo možné, musí sa zmeniť rámec záruk, ale musí sa to urobiť. Finančné inštitúcie požičiavajú peniaze dlhodobo a tiež potrebujú spoľahlivé dlhodobé financovanie.
<P>
Národné banky pomáhajú centrálnej banke v politike zabezpečovania likvidity, čo môže viesť k národnej pomoci, ktorá deformuje hospodársku súťaž. Musíme preto túto oblasť pozorne sledovať.
<P>
Mojou treťou a poslednou poznámkou je, že v tejto chvíli sa ukázalo, že rozpočtová politika zohráva oveľa ústrednejšiu a vedúcejšiu úlohu ako menová politika. Rozpočtová politika spôsobuje externé vplyvy, a preto je nevyhnutná úzka koordinácia. Z celého srdca súhlasím s tým, čo povedal pán komisár.
<P>
Súhlasím tiež s tým, že výdavky sú dôležité. Najdôležitejšie je však, aby boli vynaložené múdro na jasné ciele, ktoré zlepšujú konkurencieschopnosť európskeho hospodárstva. Iba takým spôsobom budeme schopní opätovne vyvážiť náš rozpočet v strednodobom horizonte.
<P>
Súhlasím s tým, že Pakt stability a rastu je stále v platnosti. Prvá vec, ktorú by mal pán komisár urobiť, je vysvetliť nám, čo chápe pod pojmom "odchýlka od referenčnej hodnoty". Znamená to niekoľko stotín, niekoľko desatín alebo niekoľko bodov? Verte mi, pán komisár, budem pozorne sledovať prácu, ktorú musíte urobiť, aby Pakt stability a rastu ostal v platnosti. Ak to dosiahnete, nech vás Boh odmení, a ak nie, nech vás berie na zodpovednosť.
<SPEAKER ID="090" NAME="Elisa Ferreira" AFFILIATION="PSE">
(PT) Niekoľkokrát sme tu už počuli, že kríza býva príležitosťou, a je to pravda. Ak chceme využiť núkajúcu sa príležitosť, o smere našich krokov sa rozhodneme ľahko.
<P>
Po prvé, na úrovni Európskej únie sme si vedomí potreby zaviesť mechanizmy pre transparentnosť v regulácii a dohľade finančných trhov. Nie je potrebné, aby pán komisár McCreevy začal ďalšie konzultácie alebo aby predsedníctvo analyzovalo a iniciovalo viac štúdií a návrhov. Budú nám stačiť návrhy socialistov, ktoré boli predložené vo vhodnom čase a na ktoré vo veľkej miere nadviazal Parlament.
<P>
Po druhé, na medzinárodnú tému, Európa nemôže účinkovať na medzinárodnej scéne pasívne. Musí zohrávať aktívnu úlohu pri budovaní nového medzinárodného poriadku a musí chrániť novú architektúru, ktorá v systéme nemá čierne diery, ako je to v súčasnosti napríklad v prípade daňových rajov.
<P>
Po tretie, od predsedu Komisie sme tu dnes počuli, že niektoré členské štáty nie sú ochotné koordinovať stratégie. Je pravda, že ak by sme toľkokrát od členov Komisie nepočuli, že trhy sa regulujú samy, že štát by nemal zasahovať a že finančné trhy nemajú žiadny vplyv na rast alebo zamestnanosť, možno by bol medzi krajinami aktívnejší duch solidarity.
<P>
Návrh, ktorý dnes máme pred sebou, je však len prvou časťou dlhého procesu, ak ho porovnáme s programami Číny a Spojených štátov. Nestanovuje dostatočne jasne svoj cieľ, ktorým musí byť zamestnanosť. A nakoniec, európsky program nemôže byť kombináciou národných programov.
<P>
Nastal čas, aby sme obyvateľom Európy ukázali, že Európa je systémom práv, ktoré obsahujú aj hospodársku oblasť, že ich chráni v časoch krízy a že propaguje solidaritu, rast a podporné programy pre malé a stredné podniky, na ktoré nevplývajú dôsledky intervencií realizovaných v bankovom sektore. Práve to je reálna ekonomika a my sme tu ako Európania na to, aby sme občanom ukázali, že Európa je aj v tomto prípade predovšetkým na ich strane.
<SPEAKER ID="091" NAME="Sophia in 't Veld" AFFILIATION="ALDE">
(NL) Vážený pán predsedajúci, pripadá mi zvláštne, že v posledných rokoch nikdy nebol dostatok prostriedkov na vzdelávanie, zdravotníctvo, inovácie a životné prostredie a zrazu by sme na to mali minúť miliardy. Najlepší záchranný plán pre budúcnosť je silný európsky trh kombinovaný so zdravými vládnymi zdrojmi, pretože budúce generácie by nemali zdediť naše rozhadzovanie.
<P>
Krízu súkromného dlhu by sme nemali jednoducho vymeniť za verejný dlh. Komisia by mala zaujať pevné stanovisko za prísne dodržiavanie Paktu stability a rastu a pravidiel štátnej pomoci a v tejto súvislosti vítam vyhlásenia pána Almuniu a pani Kroesovej. Nielen bankári, ale aj politici by mali míňať peniaze občanov rozumne. Najvyššiu rýchlosť nie je potrebné zaradiť pri peňažných tlakoch, ale pri lisabonskej stratégii, pretože sa z nej dá vyťažiť obrovský prospech.
<P>
Napríklad voľný trh služieb môže vytvoriť stovky tisíc nových pracovných miest pri nulových dodatočných nákladoch. Prekvapuje ma preto, že členské štáty by mali zavádzať smernicu o službách tak pomaly. Záchranný plán pre rastúci počet absolventov škôl bez kvalifikácie je minimálne taký náročný ako pre podvedených sporiteľov, pretože bez kvalifikácie sa títo mladí ľudia v živote vôbec neuplatnia.
<P>
Podobne, mali by sme investovať do dosiahnutia 3 % cieľa pre výskum a vývoj, ktorý bol stanovený v roku 2000. Veď zatiaľ čo priemysel nesplnil svoj sľub 2 % podielu, v súčasnosti dostáva miliardy podpory.
<P>
A nakoniec, vzhľadom na to, že na voľnom trhu sa môžu veci poriadne pokaziť, pravidlá a dohľad nad trhom nie sú žiadnym luxusom. Ale aj napriek tomu sa to nedá porovnať s hospodárskymi a sociálnymi škodami, ktoré ostali po rôznych experimentoch s nacionalizmom a socialistickým štátnym hospodárstvom.
<SPEAKER ID="092" NAME="Hans-Peter Martin" AFFILIATION="NI">
(DE) Vážený pán predsedajúci, je pre mňa ťažké, a nie som sám, zapájať sa do objavujúceho sa zdôrazňovania vlastnej dôležitosti európskych orgánov s rozhodovacou právomocou v súvislosti s riadením krízy finančného trhu. Pretože ak by Európa, ak by EÚ bola fungujúcou demokraciou, museli by sme sa venovať otázke zodpovednosti a otázke, ako sa to všetko mohlo stať.
<P>
Jednoducho nie je pravda, že všetky problémy, ktorým teraz čelíme, sú ako tsunami - niečo zapríčinené prírodou. Sú spôsobené človekom. Pri všetkej tejto regulačnej horlivosti, ktorá je pre Úniu typická, sa sám seba pýtam, prečo sa nepodnikli kroky, keď banky začali v značnom rozsahu prekračovať štátne hranice. Prečo sa napriek príslušným varovaniam nepodnikli kroky, keď sa sem votreli deriváty. Jasne si spomínam, že nositeľ Nobelovej ceny Joseph Stiglitz poukázal na všetky tieto otázky. Všetci boli ticho, bolo to tabu. Tam by ste mali začať, lebo uvedomiť si vlastné chyby je jediným spôsobom, ako nájsť riešenie v budúcnosti.
<SPEAKER ID="093" NAME="Margaritis Schinas" AFFILIATION="PPE-DE">
(EL) Európsky parlament musí vyslať jasný signál o obidvoch stranách dnešnej diskusie, najprv v súvislosti s princípmi finančného systému, ktoré musíme vybudovať pre budúcnosť, a potom v súvislosti s našou počiatočnou reakciou na plán obnovy, ktorý Komisia predložila 26. novembra. Pokiaľ ide o prvý bod, Komisia bezpochyby pochopila, že éra samoregulácie alebo absencie regulácie sa naozaj skončila. Ak mal niekto v Komisii alebo dokonca v Parlamente dojem, že reálna ekonomika by sa mohla budovať na princípe bez pravidiel, súčasné udalosti ukázali, že sa mýlia. Určitý čas nám to trvalo, ale teraz to chápeme. Nemyslím si, že na vine je komisár Almunia. Na tento princíp mohli Komisiu naviesť aj iní, ale teraz je príliš neskoro. Teraz sa musí nový hospodársky poriadok vybudovať na princípe, ktorý riadia pravidlá, pravidlá a ešte raz pravidlá.
<P>
Druhá časť plánu obnovy, ktorú Komisia predložila minulý týždeň, obsahuje niekoľko pozitívnych bodov a musíme uznať, že Komisii sa podarilo (a viem, aké je to ťažké) zosúladiť rozdielne názory a ponúknuť vládam vzájomne prepojený rámec pre opatrenia so spoločným princípom. Teraz počujem, ako ľudia zľava a sprava hovoria veci ako "chceli sme to inak", "bude to príliš drahé" alebo "nepáči sa nám to". Sú to tí istí ľudia, ktorí by povedali, ak by Komisia nebola urobila nič, že "Komisia nič nerobí", "čakáme na návrh Komisie". Preto sa domnievam, že druhým signálom, ktorý musíme vyslať pánovi komisárovi, je, že princípy tohto balíka sú správne. Pomôže vládam a môže byť záchranným člnom, na ktorom môže reálna ekonomika prežiť počas prvých dní krízy. Ďakujem.
<SPEAKER ID="094" NAME="Donata Gottardi" AFFILIATION="PSE">
- (IT) Vážený pán predsedajúci, pán komisár, dámy a páni, prípravou záchranného plánu obnovy pre európske hospodárstvo dáva Európska únia prvotný signál trhom a aj svojim občanom. Očakávania sú veľké a my ich nesmieme sklamať. V čase, keď finančnú konsolidáciu a úroveň verejného dlhu môže nepriaznivo ovplyvniť verejný zásah z hľadiska skutočne vynaložených i garantovaných prostriedkov, pričom snahou je zachrániť významných finančných a priemyselných aktérov, čo má zrejmé dôsledky pre verejné financie, potrebujeme koordinovaný prístup na európskej úrovni aj na boj proti daňovým únikom a daňovým rajom. Je dôležité, aby boli všetky finančné prostriedky a národné plány prísne a efektívne koordinované a zamerané na rovnaký cieľ.
<P>
Veľmi rada poukazujem na to, že existujú plány na vyjasnenie flexibilného uplatňovania Paktu stability a rastu, ktoré musia byť cielené, dočasné a primerané a musia obsahovať mechanizmy zamerané na štrukturálne zmeny, efektívne prideľovanie verejných prostriedkov, reštrukturalizáciu verejných výdavkov a investície do rastu v súlade s cieľmi lisabonskej stratégie. Mali by sa zamerať predovšetkým na úlohu malých a stredných podnikov. Spoločný prístup musí pokrývať aj makroekonomické rozpočtové a mzdové politiky a postupné výrazné zníženie daňového zaťaženia práce a dôchodkov. Musí sa to realizovať prostredníctvom daňových úľav, upravených daňových sadzieb a kompenzáciou fiškálnej brzdy s cieľom obmedziť chudobu, a nielen extrémnu chudobu, a podporiť spotrebu a hospodársky rast prostredníctvom proticyklickej reakcie na súčasnú hospodársku krízu, ktorá je predzvesťou recesie. Z hľadiska opatrnosti sa však musí vykonať úloha zachovania príjmov a opätovného naštartovania spotrebiteľského dopytu. Mala by byť zameraná na environmentálnu a sociálnu udržateľnosť, čím sa vyhneme slepému napodobňovaniu modelov a systémov, ktoré ukázali všetky svoje slabiny.
<SPEAKER ID="095" NAME="Margarita Starkevičiūt" AFFILIATION="ALDE">
Vážený pán predsedajúci, v tomto pláne obnovy mi chýba odkaz na finančné trhy. Začiatkom roka pri diskusiách o všeobecných hospodárskych usmerneniach Parlament prišiel s návrhom zahrnúť do usmernení rozmer finančného trhu.
<P>
Žiaľ, v tom čase bola Komisia proti tomuto návrhu. Vývoj udalostí však ukázal, že sme mali pravdu. Nalieham na vás, aby ste túto chybu znova nezopakovali a spojili plán hospodárskej obnovy s aktualizovaným akčným plánom pre finančné služby. Ak zvolíme túto stratégiu, bude v dlhodobom horizonte možné zohľadňovať potreby reálnej ekonomiky pokračujúcou modernizáciou finančnej architektúry EÚ.
<P>
(LT) Chcela by som vyzvať na preskúmanie vašich návrhov z hľadiska účastníkov finančného trhu. Komisia teraz predkladá toľko nových návrhov, že je ťažké ich zvládnuť aj pre nás, poslancov Európskeho parlamentu. Nie sú veľmi dobre koordinované. Len si pomyslite, ako sa musia cítiť vedúci predstavitelia inštitúcií finančného trhu a investori, ktorí majú skutočne ťažkosti s rozhodovaním. Má to ďaleko od vyvolávania dojmu, že náš trh je stabilný. Domnievam sa preto, že je potrebná väčšia koordinácia.
<SPEAKER ID="097" NAME="John Purvis" AFFILIATION="PPE-DE">
Vážený pán predsedajúci, počuli sme toho dosť veľa o koordinácii. Premýšľam však, či koordinácia ešte stačí, či sa nepotrebujeme posunúť skôr k solidarite ako iba ku koordinácii, pretože kríza bánk, ktorá je dosť zlá, sa zmenila na krízu krajín. Práve keď sa koordinácia oprávnene presunula z národnej na európsku a celosvetovú úroveň, musíme zvážiť, či je potrebná väčšia solidarita. Chcel by som sa Komisie a Rady opýtať, či sa skutočne zaoberajú otázkou globálnych inštitúcií, keďže otázka na ústne zodpovedanie sa týka konkrétne Medzinárodného menového fondu alebo podobných inštitúcií, ktoré by mohli vykonávať úlohu solidarity na celosvetovej úrovni.
<P>
Moja druhá otázka sa týka typu stimulov, ktoré by sme mali hľadať v rámci fiškálnych stimulov, ak je to skutočne uprednostnená cesta. Mala by byť cestou daň z pridanej hodnoty? Mala by povoľovať znížené sadzby dane z pridanej hodnoty od vysokej cez strednú po nízku sadzbu v určitých oblastiach? Čo robíme v tejto súvislosti? A nie je oveľa lepšie, aby sa zamerala takýmto spôsobom, ako uplatniť ju plošne na oveľa nižšej úrovni?
<P>
Regulácia - počúvame stále, najmä od doľava orientovaných kolegov, že musíme mať viac a viac regulácie, zničiť hedžové fondy a súkromné kapitálové fondy, úverové ratingové agentúry atď. Môžem však požiadať Komisiu a Radu, aby vzala do úvahy nasledovné? Musíme počkať, musíme poriadne a opatrne porozmýšľať a musíme sa za každú cenu vyhnúť neželaným dôsledkom. Ak je nová regulácia oprávnená - a môže byť - musí to byť správna regulácia a nesmie sa z nej stať prekážka zotavenia a nesmie mu zabrániť alebo ho spomaliť. Určitým spôsobom by som skutočne chcel pánovi McCreevymu vyjadriť podporu za uváženú reakciu na problémy a neodsudzovať ho. Zdá sa, že si to želá aj veľa kolegov.
<P>
A na záver, verejné financie. Pakt stability a rastu ovplyvňuje krajiny eurozóny i krajiny mimo nej. Ak sú dočasné nadmerné deficity oprávnené - a ide o veľké "ak" - musia byť dočasné, musia byť schopné zotavenia v realistickom termíne. Ak si niektoré krajiny môžu dovoliť dlh, ale iné si ho dovoliť nemôžu, musíme sa vrátiť k otázke vzájomnej solidarity. Chcel by som Komisiu a Radu požiadať, aby uviedli, čo považujú za realistické termíny pri riešení tejto otázky.
<SPEAKER ID="098" NAME="Paul Rübig" AFFILIATION="PPE-DE">
(DE) Vážený pán predsedajúci, pán komisár, dámy a páni, moja otázka sa týka vášho názoru na Island a Maďarsko a zavedenia eura ako druhej meny. Myslíte si, že by to mohlo vyriešiť problémy týchto dvoch krajín?
<P>
Druhou otázkou je, či si myslíte, že by bolo možné zaviesť rizikovú prémiu pri derivátoch, ktoré by sa potom použili na posilnenie vlastného kapitálu bánk.
<P>
Mojou treťou otázkou je, či si nemyslíte, že zníženie dane z pridanej hodnoty by podporilo dovoz, predovšetkým z Číny a Indie. Nedávalo by väčší zmysel uvažovať o znížení dane pre naše podniky a pre našich zamestnancov, platiť investičné prémie, zamerať sa na progresívne odpisovanie a predovšetkým zvýšiť aktíva malej hodnoty desaťnásobne s cieľom vyhnúť sa zdaneniu fiktívneho zisku a udržať peniaze v podniku, čo by tiež umožnilo ľahšie vyplácanie miezd?
<SPEAKER ID="099" NAME="Silvia-Adriana Ţicău" AFFILIATION="PSE">
(RO) Plán hospodárskej obnovy EÚ zabezpečuje rozumné investície, a preto podporuje zvýšenie prídelu rozpočtových prostriedkov o približne 200 miliárd EUR na obdobie, ktoré je pred nami. Je to súčasť Paktu stability a rastu.
<P>
Oceňujem predovšetkým pohotovosť Európskej centrálnej banky, keď znížila úrokové sadzby s cieľom zabezpečiť úrovne likvidity potrebné na to, aby bol bankový systém schopný investovať do reálnej ekonomiky.
<P>
Osobitne oceňujem aj návrh predložený s cieľom zmeniť a doplniť finančný rámec tak, aby bolo možné počas nasledujúcich dvoch rokov investovať 5 miliárd EUR do rozvoja širokopásmovej infraštruktúry a prepojenia európskej energetickej infraštruktúry.
<P>
Vítam iniciatívu Európskej centrálnej banky a niektorých národných bánk zameranú na vytvorenie fondu 2020, ktorý je určený na činnosti súvisiace s energetikou a zmenou klímy a na rozvoj dopravnej infraštruktúry.
<P>
Štátnu pomoc bude možné využiť na podporu výskumu a vývoja, inovácií, komunikačných a informačných technológií, dopravy a energetickej účinnosti.
<SPEAKER ID="100" NAME="Ján Hudacký" AFFILIATION="PPE-DE">
(SK) Myslím si, že dvojročný plán hospodárskej obnovy môže byť dobrou koordinovanou reakciou Európskej únie na ekonomickú krízu, pokiaľ bude rozumne zrealizovaný, implementovaný. Navrhovaný objem financií na podporu hospodárstva Únie by mal vytvoriť dostatočný finančný rámec, ktorý by stimuloval ekonomiku jednotlivých členských štátov k novým rozvojovým impulzom. Tridsať miliárd EUR, ktoré majú ísť rovnakým dielom z rozpočtu Európskej únie a od Európskej investičnej banky, musia byť dobre cielené v prospech rozvoja znalostnej ekonomiky, nízkouhlíkovej ekonomiky, ako aj v prospech programov energetickej účinnosti so strednodobým a dlhodobým výhľadom.
<P>
Čo sa týka daňových stimulov, myslím si, že tieto opatrenia by mali ostať v rukách jednotlivých členských štátov. Osobne som zástancom myšlienky zníženia sadzieb DPH na niektoré produkty, ktoré sú úzko spojené s energetickou účinnosťou a môžu stimulovať k výrazným úsporám energií.
<P>
Na záver mi dovoľte priznať určitú obavu v súvislosti s plánom na uplatňovanie maximálnej flexibility, ktorú umožňuje revidovaný Pakt stability a rastu. Niektoré vlády majú totiž tendencie zneužívať takéto opatrenia pre svoje populistické a čisto politické ciele bez jasnej rozvojovej koncepcie.
<SPEAKER ID="101" NAME="Charles Tannock" AFFILIATION="PPE-DE">
Vážený pán predsedajúci, chcel by som vzdať hold nemeckej kancelárke Angele Merkelovej, ktorá sa stala novou Margaret Thatcherovou Európy. Podobne ako "Železná lady" verí vo vyrovnané rozpočty a neverí, že cestou z úverovej a hospodárskej krízy je nekryté utrácanie. Naopak, britský premiér Gordon Brown má namiesto toho obrovský fiškálny reflačný krízový hospodársky balík "požičaj a utrať", pričom v žiadnom prípade nebude mať vyrovnaný rozpočet.
<P>
Hoci uznávam, že práve ľahkomyseľné požičiavanie našich britských bánk a nedostatočná regulácia a dohľad vlády nás priviedli do tohto chaosu, domnievam sa, že táto mimoriadne nezodpovedná fiškálna politika musí byť spojená so škrtmi vo verejných výdavkoch a dobre premyslenými plánmi jej financovania v dlhodobejšom horizonte. Inak po období hospodárskeho poklesu vyvoláme obdobie s veľkou infláciou, ktorá znehodnotí všetky naše úspory a podkope európske ekonomiky.
<SPEAKER ID="102" NAME="Colm Burke" AFFILIATION="PPE-DE">
Vážený pán predsedajúci, vítam prácu, ktorú členské štáty, Rada a Komisia vykonávajú pri riešení tohto zložitého problému. Veľa mojich kolegov sa podrobne zaoberalo potrebnými opatreniami. V tomto čase by však členské štáty nemali meniť svoje záväzky voči rozvíjajúcim sa krajinám. Je potrebné, aby členské štáty EÚ zachovali zahraničnú rozvojovú pomoc (ODA). Očakáva sa, že finančná kríza bude mať vážny vplyv na humanitárne financovanie a niektorí analytici predpovedajú zníženie pomoci ODA o tretinu alebo viac.
<P>
Členské štáty EÚ by nemali poľavovať v dosahovaní rozvojových cieľov tisícročia v situácii, ktorá navádza na zníženie výdavkov. Celosvetový finančný kolaps zdôraznil navzájom prepojenú, globalizovanú podstatu sveta. Hoci sa rozvojové krajiny vyhli mnohým bezprostredným vplyvom finančnej krízy z dôvodu obmedzenej účasti na globálnych trhoch, ekonómovia varujú, že nastane reťazový efekt v súvislosti so znížením prílevu pomoci a platieb, priamych zahraničných investícií a hospodárskeho rastu.
<P>
Videli sme, že rozvojové krajiny trpko pykajú za finančný chaos, ktorý nespôsobili. Preto by mali členské štáty zachovať súčasný stav.
<SPEAKER ID="103" NAME="Predsedajúci">
Ospravedlňujem sa pánovi Gollnischovi a pánovi Sikierskemu, ktorí žiadali o slovo, ale, žiaľ, veľmi meškáme, a preto zastavujeme pri piatich prejavoch.
<SPEAKER ID="104" NAME="Hervé Novelli">
úradujúci predseda Rady. - (FR) Vážený pán predsedajúci, pán komisár, dámy a páni, najprv by som chcel povedať pánovi Almuniovi, že právom zdôrazňuje tri aspekty, ktoré sú veľmi dôležité pre zabezpečenie efektívnosti obnovy.
<P>
Prvým sú dostatočne silné opatrenia. Z tohto hľadiska mi pripadá cieľ obnovy vo výške 1,5 % HDP dosť významný vzhľadom na sumy, o ktoré ide.
<P>
Druhým je zohľadnenie rozdielnych situácií v členských štátoch. Správne zdôrazňuje, že nie všetky krajiny, dovolím si povedať, boli na jednej lodi, pokiaľ ide o hospodársku a rozpočtovú situáciu, ale to ich neoslobodzuje od vynakladania skutočne koordinovaného úsilia. Predsedníctvo má v pláne pracovať na tom pred nasledujúcim zasadnutím Európskej rady. Som presvedčený, že práve týmto spôsobom nakoniec - hoci ešte neviem, ako dlho to bude trvať - dokážeme obnoviť rast a zamestnanosť.
<P>
Pán Gauzès, chcel by som vám povedať, že ste dobre poukázali na to, že všetko naše úsilie sa sústreďuje na financovanie reálnej ekonomiky. Bankám pomáhame preto, aby mohli investovať do tejto ekonomiky a naším jediným cieľom je financovať malé a stredné podniky, ako ste to správne zdôraznili. Domnievam sa, že Rada včera informovala Komisiu v súvislosti s pomocou pre banky a je jasné, že chceme pružné a rýchle rozhodovanie, pokiaľ ide o podporu, ktorú je možné bankám a finančným inštitúciám v súčasnosti poskytnúť. Domnievam sa, že Rada bola vypočutá a chcel by som vám povedať, pán Gauzès, že Rada sa stotožňuje s vaším prianím, aby boli ratingové agentúry na európskej a, dodal by som, medzinárodnej úrovni efektívne regulované, ako už povedalo veľa kolegov a poslancov.
<P>
Pán Rasmussen, chcel by som vám povedať, napriek tomu, že váš prejav bol viac adresovaný Komisii, že s vami súhlasím, keď zdôrazňujete, že žiadny segment trhu by nemal byť oslobodený od regulácie alebo dohľadu. Ak sme si zobrali iba jedno ponaučenie, bol to nedostatok regulácie určitých trhových segmentov. Táto regulácia sa preto musí zlepšiť a niekedy vytvoriť v situáciách, v ktorých je nevyhnutná. Toto je významný odkaz zo samitu vo Washingtone z 15. novembra a Európa, samozrejme, musí pracovať na dosiahnutí týchto cieľov aj v oblasti špekulatívnych fondov.
<P>
Pán Dăianu, je pravda, že regulácia finančných trhov by sa mala koordinovať na medzinárodnej úrovni. Preto sa uskutočnil samit vo Washingtone iniciovaný Európskou úniou. Domnievam sa, že to bol práve hlas Európy, zjednotenej Európy, ktorý bol rozhodujúcim faktorom na tomto samite. Na samite tak bolo možné načrtnúť určitý strategický plán skutočnej regulácie medzinárodného finančného systému. Bolo to preto, že Európska únia dokázala pracovať efektívne na vlastnom programe.
<P>
Pani Harmsová, na spresnenie, plán obnovy navrhuje dlhodobé investície, možno nie dosť na váš vkus, ale aj tak to navrhuje.
<P>
Pán Kozlík, chcel by som vám povedať, že áno, musíme podporovať poľnohospodársku politiku, ako aj iné hlavné európske politiky. Spomínali ste energetickú politiku. Myslím, že ste tak urobili správne. Toto sú priority a mali by nimi ostať aj v tomto ťažkom období.
<P>
Pán García-Margallo, práca Európskej centrálnej banky podľa môjho názoru zohrala rozhodujúcu úlohu pri prekonávaní ťažkostí, s ktorými sme sa stretli len nedávno. Jej prezident jasne uviedol, že inflácia v Európe sa znižuje a že preto očakáva, ako poznamenalo niekoľko kolegov poslancov, nový manévrovací priestor v oblasti menovej politiky.
<P>
Zdalo sa mi, že pani Ferreirová bola dosť tvrdá v súvislosti s reakciou Európskej únie. Na rozdiel od toho, čo povedala, sa domnievam, že Európska únia reagovala na krízu rýchlo prijatím ráznych rozhodnutí vo veľmi krátkom čase vďaka pozitívnej spolupráci našich inštitúcií - Komisie, Rady a Európskeho parlamentu - a za to vám ďakujem.
<P>
V súvislosti s podporou malých a stredných podnikov sa čoskoro uskutoční rozprava o rozhodnutiach prijatých v Rade pre konkurencieschopnosť týkajúcich sa európskej iniciatívy Small Business Act. Domnievam sa, že aj v tejto oblasti zohrala Európa svoju úlohu, pokiaľ ide o financovanie malých a stredných podnikov a prioritu, ktorú by mali mať aj v období hospodárskeho útlmu.
<P>
Pani in't Veldová, správne ste poukázali na to, že krátkodobá obnova by sa mala zakladať na dlhodobých štrukturálnych reformách v rámci lisabonskej stratégie. Táto stratégia nebola nikdy dôležitejšia ako v tomto období hospodárskeho útlmu a štrukturálne reformy sa musia rozbehnúť.
<P>
Pán Martin, zreteľne som vás počul, keď ste vyzývali na spoločné kroky s cieľom identifikovať skutočné priority.
<P>
Pán Schinas, mali sme pravidlá, ale tieto pravidlá nefungovali. Taká je pravda v tejto záležitosti. Preto potrebujeme pravidlá, ale pravidlá, ktoré sú efektívne, samozrejme, nie nadmernú reguláciu, ale skutočný rámec, ktorý je vhodný pre európsku konkurencieschopnosť.
<P>
Pani Gottardiová, chcel by som vám povedať, že úplne súhlasím s vaším prianím bojovať proti daňovým podvodom. Francúzske predsedníctvo to navyše považuje za prioritu na európskej a medzinárodnej úrovni. Chcel by som tiež povedať, že súhlasím s vašimi veľmi relevantnými poznámkami o potrebe efektívnej hospodárskej obnovy.
<P>
Pani Starkevičiūtėová, súhlasím, že prirodzený útlm finančného sektora je integrálnou súčasťou obnovy európskeho hospodárstva, ktorá by mala prebiehať koordinovane.
<P>
Pán Purvis, súhlasím, skutočne potrebujeme posun smerom k väčšej solidarite. To je dôležité. Navyše, navrhujeme to založením reformy medzinárodného finančného systému na inštitúciách vytvorených v Bretton Woods. Ide predovšetkým o Medzinárodný menový fond, univerzálnu a politicky legitímnu inštitúciu, ktorej úloha sa v nasledujúcich rokoch posilní. O tom som presvedčený. Spomenuli ste otázku DPH. Predsedníctvo v skutočnosti podporuje zníženie DPH zamerané predovšetkým na sektory s vysokým podielom ľudskej práce a nepremiestniteľné sektory.
<P>
Pán Rübig, hovorili ste o rovnakej téme. DPH je nástroj, ktorý dokáže - určite pri znížení - podporiť aktivitu a predovšetkým zamestnanosť. Tieto zníženia DPH však musia byť výlučne cielené, čím myslím to, že musí byť možné dokázať ich úplnú opodstatnenosť. Ako viete, diskusia na túto tému však stále nie je ukončená.
<P>
Pani Ţicǎová, domnievam sa, že jedným z princípov návrhov Komisie týkajúcich sa hospodárskej obnovy sú investície, ktoré sú reálne a včasné, ale aj dlhotrvajúce a štrukturálne. V tejto veci s vami úplne súhlasím.
<P>
Pán Hudacký, áno, Európska investičná banka je veľmi dôležitým nástrojom na pomoc hospodárskej obnove, keďže sprostredkúva rôzne investície. Domnievam sa, že je to zásadná vec. Budeme mať príležitosť zaznamenať to počas rozpráv Rady budúci týždeň.
<P>
Pán Tannock, rovnako ako celá Rada sa domnievam, že potrebujeme obnovu, ktorá je zosúladená, ale ktorú je možné vrátiť späť po návrate k podmienkam rastu.
<P>
Pán predsedajúci, pán komisár, dámy a páni, na záver by som vám chcel povedať, že táto rozprava a všetky vaše otázky boli pre Radu veľmi dôležité a veľmi zaujímavé. Ukazujú, že je medzi nami široká zhoda v súvislosti s potrebou mať pevný a konzistentný názor na medzinárodných fórach. Podpora Európskeho parlamentu je kľúčová. V tejto súvislosti by som vám chcel poďakovať.
<P>
Som presvedčený, že musíme úplne prehodnotiť náš prístup k finančnému systému a jeho regulácii. Musíme to urobiť na európskej úrovni, pričom musíme zohľadniť riešenia dosiahnuté na medzinárodnej úrovni, pretože ak sa máme pri tejto kríze poučiť len z jednej veci, je ňou skutočne medzinárodný rozmer finančného systému. Riešenia sa preto musia hľadať na medzinárodnej úrovni s podporou Európy.
<SPEAKER ID="105" NAME="Joaquín Almunia" LANGUAGE="ES">
Vážený pán predsedajúci, pán Novelli, dámy a páni, v prvom rade som veľmi vďačný za vaše poznámky a pripomienky a za záujem o iniciatívy Komisie, ktorý ste preukázali, predovšetkým o plán obnovy, o ktorom sme počas dnešného popoludnia diskutovali. Nebudem opakovať odpovede, ktoré uviedol pán Novelli. V podstate súhlasím so všetkými jeho poznámkami o vyjadreniach poslancov.
<P>
Chcel by som však veľmi rýchlo spomenúť šesť vecí. Po prvé, súhlasím s názormi tých z vás, počnúc pánom Gauzèsom, ktorí povedali, že úverová kríza je veľmi vážna a je podstatou obrovských problémov, ktorým v súčasnosti čelí reálna ekonomika. Len včera sme v Rade Ecofin diskutovali o spôsobe zvýšenia efektívnosti plánov rekapitalizácie a ochrany vkladov, ktoré boli a majú byť prijaté rôznymi členskými štátmi. V hre je množstvo peňazí daňových poplatníkov. Do zaručenia fungovania bánk a finančných inštitúcií alebo poskytnutia kapitálu pre ne sa investovali značné prostriedky. Teraz je dôležité zabezpečiť, aby sa úvery vrátili do hospodárstva, keďže sú nevyhnutným prvkom jeho riadneho fungovania.
<P>
Keďže nefunguje dobre, hospodárske prognózy, ktoré spomenul pán Rasmussen a ktoré som prezentoval pred mesiacom, žiaľ, už nie sú prognózami, ktoré by som prezentoval dnes. Preto som včera ministrom oznámil, že nové hospodárske prognózy budem prezentovať 19. januára.
<P>
Medzitým Medzinárodný menový fond, OECD a iné inštitúcie zverejnili odhady na rok 2009, ktoré sú ešte znepokojujúcejšie ako odhady v prognózach Komisie z 3. novembra. Európska centrálna banka má zverejniť odhady zajtra a tiež sú žalostné.
<P>
Mojou druhou poznámkou je to, že vo finančných službách bude určite viac regulácie. V skutočnosti je viac regulácie už teraz. Rada len včera na základe iniciatívy Komisie, ako už povedal pán Jouyet, dala svoj politický súhlas najmenej štyrom, ak si dobre spomínam, iniciatívam Komisie týkajúcim sa regulácie rôznych aspektov finančných trhov alebo služieb. Existujúca regulácia sa musí zmeniť, neregulované oblasti sa musia regulovať a musí dôjsť k zlepšeniu kvality regulácie a spôsobu dohľadu nad uplatňovaním týchto pravidiel na európskej a globálnej úrovni. Hovoríme o tom všetkom.
<P>
Keďže do Parlamentu sa má predložiť rozhodnutie o návrhu smernice Solventnosť II, dovoľte mi povedať, že reakcia Rady nie je vždy v súlade s jej vyhláseniami o tom, čo je potrebné urobiť v súvislosti s finančnou reguláciu a dozorom. Parlament si to uvedomuje, pretože o tejto smernici s Radou rokoval. Neexistuje zhoda o najlepšom spôsobe koordinácie opatrení dohľadu v sektore poistenia. Súrne potrebujeme dosiahnuť dohodu o takomto dohľade v európskom meradle a už hovoríme o dozornom orgáne pre inštitúcie, ktoré fungujú v celosvetovom meradle.
<P>
Pokiaľ ide o hedžové fondy, naše názory sa zakladajú na zásade, že ich činnosť sa musí regulovať. Povedali sme to v Komisii, povedala to Rada a povedalo sa to aj na stretnutí vo Washingtone.
<P>
Skupina na vysokej úrovni, ktorej predsedá Jacques de Larosière, to analyzuje spolu s inými faktormi. Pán komisár McCreevy sa včera stretol s Výborom pre hospodárske a menové veci.
<P>
Videl som, ako vám predseda Komisie v tejto snemovni počas jeho nedávnych návštev opakoval, že Komisia má v úmysle regulovať hedžové fondy a my to urobíme. Diskutuje sa o tom, v akom rozsahu, v akých oblastiach a ktoré časti činnosti hedžových fondov musia podliehať regulácii. Neovplyvní to iba hedžové fondy. Dôležité príspevky k tejto diskusii pochádzajú z oblasti zamestnanosti a zo správy vypracovanej Parlamentom z iniciatívy pána Rasmussena.
<P>
Úplne súhlasím s tými z vás, ktorí spomenuli investície a potrebu prepojenia potrebných investícií v strednodobom a dlhodobom horizonte s energetickým a klimatickým balíkom. Súhlasím s tými z vás, ktorí povedali, že naša menová politika má manévrovací priestor, pričom nemusí dôjsť k ohrozeniu nezávislosti Európskej centrálnej banky alebo iných centrálnych bánk. O tom niet pochýb. Inflácia v eurozóne koncom novembra bola podľa Eurostatu 2,1 %. Len pred niekoľkými mesiacmi sme hovorili o hodnotách inflácie, ktoré boli dvakrát také vysoké a tento rozdiel sa teraz využíva. Európska centrálna banka má zajtra tu v Bruseli zasadnutie. Neviem, čo má v pláne urobiť, ale počul som vyhlásenia jej prezidenta pána Tricheta, ktoré sú v tejto veci celkom jasné.
<P>
Moja ďalšia poznámka sa týka Paktu stability a rastu. Pakt jasne uvádza, že prekročenie maximálneho schodku vo výške 3 % bude viesť k postupu pri nadmernom schodku, s jednou výnimkou, a to keď je hospodárska situácia výnimočná, a my sa nachádzame v hospodárskej situácii, ktorá je výnimočná. Druhou podmienkou, ktorá platí súčasne s prvou, je, že nadmerný schodok by mal byť dočasný a dočasný neznamená niekoľko rokov, ale iba jeden rok. Treťou podmienkou, ktorá platí súčasne s prvými dvoma, je, že nadmerný schodok by nemal významne presahovať referenčnú hodnotu. Pán García-Margallo, nechcem zachádzať do technických podrobností nevhodných pre prevažne laické publikum tohto Parlamentu, ale hovoríme tu o niekoľkých desatinách percenta.
<P>
Na záver by som chcel odpovedať pánovi Parishovi a ešte niekomu, kto spomenul otázku dane z pridanej hodnoty. Dokument alebo plán Komisie obsahuje niekoľko nástrojov, ktoré je možné použiť ako fiškálny stimul. Jedným z nich je určite zníženie takej významnej dane, alebo skôr sadzby takej významnej dane, akou je DPH. Faktom však zostáva, že Komisia nikoho nenúti, aby tak urobil. Prečítajte si plán a uvidíte, že v ňom nie je taká povinnosť, ani by nemohla byť. A tretia vec, informácia vyplývajúca zo včerajšieho rokovania Rady Ecofin: len jeden členský štát z 27 včera podporil použitie tohto nástroja a bol to členský štát, ktorý ho už použil.
<SPEAKER ID="106" NAME="Predsedajúci">
Ďakujem vám, pán komisár, predovšetkým za pokrytie tém siahajúcich od matematiky až po teológiu.
<P>
Rozprava sa skončila.
<P>
Písomné vyhlásenia (článok 142)
<SPEAKER ID="999" NAME="Louis Grech  " AFFILIATION="PSE">
písomne. - Finančná kríza predstavuje vážne problémy pre EÚ a globálne hospodárstvo. Koordinované úsilie členských štátov bolo efektívne pri stabilizácii bankového systému EÚ, ale ešte veľa sa musí urobiť na to, aby sme zvládli šírenie krízy do širšieho hospodárstva a ochránili domácnosti, podniky a pracovné miesta. Vo vzájomne závislom svete by riešenie týchto problémov mohlo byť príležitosťou pre EÚ, aby zaujala vedúce postavenie zavedením transparentnosti, sociálnej zodpovednosti a predvídateľnosti do globálnej finančnej architektúry.
<P>
Akékoľvek uplatnenie zmierňujúcich opatrení musí byť včasné, komplexné a spojené s primeranými regulačnými opatreniami riešiacimi základné príčiny krízy. Zvláštna pozornosť by sa mala venovať regulácii pri nových finančných produktoch, napríklad rizikových hypotékach a ich derivátoch, a pri subjektoch, ktoré sú zapojené do ich marketingu, napríklad bankách, hedžových fondoch a súkromných kapitálových fondoch. Je potrebné zrevidovať podnikateľský model ratingových agentúr a právne postavenie ich ratingov.
<P>
Počas procesu obnovy musia mať prioritu riešenia, ktoré chránia pracovné miesta, rast a tých najzraniteľnejších, podporujú ekonomickú energiu a stabilitu, pričom zabezpečujú, že strany so záujmom zachovať súčasný stav ostanú bokom.
<SPEAKER ID="107" NAME="Gábor Harangozó  " LANGUAGE="HU">
Vítam zjednotenú európsku snahu riešiť krízu a iniciatívy zamerané na ochranu európskych pracovných miest a vytvorenie nových.
<P>
Zároveň by som chcel upozorniť na fakt, že krajiny v zúfalej fiškálnej situácii ako Maďarsko nemajú k dispozícii žiadne menové alebo významné fiškálne nástroje, alebo nástroje zníženia daní. Preto je v týchto krajinách hospodársky stimul mysliteľný primárne vo forme prerozdelenia a efektívneho využitia európskych zdrojov, zníženia mzdových nákladov, zvýšenia efektívnosti regulácie hospodárskej súťaže a zníženia administratívnych nákladov.
<P>
Som veľmi rád, že pán komisár Joaquín Almunia podporuje naše spoločné úsilie v tomto smere. Preto považujem iniciatívy vo vzťahu k štrukturálnym fondom za najdôležitejšie a pevne podporujem ich bezodkladné prijatie. Zrýchlenie prijímania významných projektov a podpora vo forme úverov dostupných pre malé a stredné podniky môžu pomôcť pri stimulovaní dopytu.
<P>
Zároveň však považujem naše úsilie v mene krajín v núdzi za nedostatočné, a preto nalieham, aby sa do zmien navrhovaných v oblasti podpory bývania zahrnul aj rozvoj krajiny a nová výstavba. V nedostatočne rozvinutých regiónoch a obciach sa nachádzajú určité pozemky alebo stavby, ktoré sú nevhodné na renováciu, a preto musíme podporiť výstavbu moderných, energeticky účinných budov. Takto môžeme prispieť k cieľom Európskej únie, ktoré súvisia s úsporou energie a vytváraním pracovných miest, a zároveň pomôžeme tým, ktorí to najviac potrebujú.
<SPEAKER ID="108" NAME="Janusz Lewandowski  " LANGUAGE="PL">
Oznámením svojho krízového akčného plánu Európska komisia reagovala na skutočnú potrebu opatrení Spoločenstva s cieľom stabilizovať a oživiť hospodárstvo. Oznámenie však prišlo pár dní po tzv. zmierovacom konaní, ktoré stanovilo podobu rozpočtu Európskej únie na rok 2009. Rozpočet neprideľuje dodatočné prostriedky na prekonanie krízy a je ťažké si predstaviť plán vo výške 200 miliárd EUR, ktorý bude rozpočtovo úplne neutrálny.
<P>
Dlhý spor o zdrojoch prostriedkov pomoci vo výške 1 miliardy EUR pre krajiny ohrozované hladomorom ukazuje, že nebude ľahké dosiahnuť súhlas 27 krajín s dodatočným financovaním, konkrétne platbami vo výške viac ako 116 miliárd EUR pre rok 2009, na ktorých sa 21. novembra dohodli Európsky parlament a Rada. Už len z tohto dôvodu nie je plán pána Barrosa viac ako súčtom národných snáh spojených so sľubmi o väčšej tolerancii schodkov rozpočtu a nariadení o štátnej pomoci.
<P>
Napriek tomu dúfam, že akékoľvek potenciálne uvoľnenie Paktu stability a rastu nebude jediným výsledkom plánu Európskej komisie. To sa stane v prípade, ak splníme sľub, že zvýšime preddavky a zjednodušíme štrukturálne fondy, ktoré musia počas rokov 2009 a 2010 slúžiť ako miestne a cielené odvetvové protikrízové balíky. Zvrátilo by to katastrofálnu tendenciu prehlbovania priepasti medzi záväzkami a skutočne prijatými prostriedkami regionálnej politiky.
