<CHAPTER ID="017">
Situácia v Bielorusku (rozprava) 
<SPEAKER ID="109" NAME="Predsedajúca">
Ďalším bodom programu sú vyhlásenia Rady a Komisie o situácii v Bielorusku.
<SPEAKER ID="110" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán komisár, dámy a páni, taktiež by som chcel zablahoželať svojim priateľom v Parlamente a tým, s ktorými som sa stretol. Viem, že ste všetci mimoriadne znepokojení situáciou v Bielorusku, ako to naznačuje uznesenie, ktoré ste prijali v máji, a nedávnou výmenou názorov 16. septembra v rámci Výboru pre zahraničné veci po Rade pre všeobecné záležitosti a vonkajšie vzťahy.
<P>
Objasnili sme, že Rada bude starostlivo monitorovať parlamentné voľby v Bielorusku, ktoré sa uskutočnili 28. septembra. Výsledky nie sú povzbudivé. Úradu pre demokratické inštitúcie a ľudské práva sa, samozrejme, podarilo identifikovať isté náznaky pozitívneho vývoja, avšak volebný proces nesplnil nároky OBSE na demokratické voľby. Treba spomenúť, že žiadny člen opozície sa nedostal do parlamentu.
<P>
Vo vyhlásení predsedníctva zverejnenom 30. septembra sme hovorili o našich obavách, pokiaľ ide o demokraciu a ľudské práva. Neprestávame s výzvami bieloruským orgánom, aby plne spolupracovali s Úradom pre demokratické inštitúcie a ľudské práva s cieľom splniť medzinárodné demokratické normy.
<P>
Rada bude naďalej pracovať na stratégii pre Bielorusko. Medzi členskými štátmi panuje široký konsenzus v tom, že podniknuté opatrenia musia zohľadňovať kroky úradov v priebehu leta, a najmä prepustenie posledných zostávajúcich politických väzňov. Do úvahy musíme brať aj geopolitickú situáciu, ktorú vytvoril konflikt v Gruzínsku. Musíme zabezpečiť, aby pozitívne, nedávno pozorované signály pokračovali: napríklad mierová opozičná demonštrácia po vyhlásení výsledkov volieb, ktorá sa uskutočnila bez zásahu bezpečnostných zložiek. Musíme taktiež zaručiť bezpečnosť a slobodu pohybu politických disidentov.
<P>
Rada momentálne diskutuje o možnosti obnovenia politických kontaktov a možnosti pozastavenia sankcií, ktoré sa týkajú víz. Samozrejme, postupuje selektívne a tieto diskusie ešte prebiehajú. Bieloruský minister zahraničných vecí, pán Martynov, bol pozvaný na Trojku počas stretnutia Rady, ktoré sa uskutoční 13. októbra v Luxemburgu. Spolu s ním prehodnotíme situáciu. Poskytne nám to príležitosť obnoviť záväzky v oblasti pokroku z hľadiska demokracie a ľudských práv.
<P>
Dámy a páni, na záver by som chcel ešte raz zablahoželať pánovi Protasiewiczovi, pánovi Milinkievičovi a pánovi Kozulinovi, ktorí sa nachádzajú na galérii, a ubezpečiť ich, že Európska únia zostáva otvorená progresívnemu obnoveniu kontaktov s Bieloruskom s cieľom posilniť väzby s úradmi a bieloruskými obyvateľmi a je odhodlaná pokračovať v pomoci bieloruskej občianskej spoločnosti.
<SPEAKER ID="111" NAME="Charlie McCreevy">
člen Komisie. - Vážená pani predsedajúca, v tejto rozprave vystúpim v mene svojej kolegyne Benity Ferrerovej-Waldnerovej.
<P>
Situácia v Bielorusku prechádza zásadnými zmenami a volá po uvážlivej a strategickej reakcii zo strany Európskej únie. Momentálne sme konfrontovaní so zložitou skutočnosťou.
<P>
Začnem tým, že sme očividne sklamaní parlamentnými voľbami, ktoré sa uskutočnili 28. septembra, a spôsobom, akým prebehli. Voľby nezodpovedali medzinárodným normám ani našim očakávaniam. Na tomto sme sa všetci zhodli a touto témou sa nebudem bližšie zaoberať.
<P>
Na druhej strane sa dosiahol určitý pokrok vďaka oslobodeniu väzňov pred voľbami a aj v súvislosti s týmito voľbami, pred ktorými Bielorusko spolupracovalo s OBSE/ÚDIĽP a ich pozorovateľmi. Prepustenie zostávajúcich politických väzňov sme za zásadný krok považovali nielen my, ale aj opozícia: tento krok znížil a zmiernil hladinu strachu v občianskej spoločnosti, v ktorej sa uväznenie z politických dôvodov už nevníma ako nevyhnutná súčasť života, hoci hrozba pretrváva.
<P>
A napriek tomu, hoci sme v tom čase privítali oslobodenie politických väzňov, nezareagovali sme presvedčivo pomocou pozitívnych krokov, keď voľby boli za rohom. Teraz by sme však svoju odpoveď už nemali ďalej odkladať. A podobne: práve tak, ako oslobodenie politických väzňov bolo rozhodujúcim gestom, nemožno ignorovať spoluprácu bieloruských úradov s OBSE ani prehliadať prístup do médií - i keď obmedzený - pre všetkých kandidátov. V porovnaní s predchádzajúcimi, prezidentskými, voľbami v roku 2006 ide o významné kroky vpred.
<P>
Ako teraz zabezpečíme, aby sa tieto kroky zachovali a skonsolidovali? Ako zabezpečíme, že ani v budúcnosti nebudú v Bielorusku politickí väzni? Ako zabezpečíme, aby OBSE/ÚDIĽP mohli pokračovať vo svojej spolupráci s bieloruskými úradmi až do zverejnenia svojej záverečnej správy o voľbách o dva mesiace a navyše mohli vo svojej činnosti pokračovať aj potom? Čo možno urobiť, aby sme zabránili sprísňovaniu pravidiel, ktoré sa vzťahujú na médiá, a aby sme zabezpečili vyššiu úroveň právnej istoty pre mimovládne organizácie?
<P>
Som tu, aby som si vypočul názory Parlamentu.
<P>
Veríme, že obnovenie dialógu s úradmi na politickej úrovni, bez strojenosti, avšak s realistickým prístupom, je odpoveďou, ktorú dnes Bielorusku musíme dať. Ak chceme, aby sa naše posolstvo dostalo tam, kam má, je dôležité, aby sme disponovali kontaktmi na náležitej úrovni.
<P>
Rád by som dodal, že vo všeobecnosti, bez ohľadu na presné podrobnosti našej reakcie, musia byť naše kroky "postupné a primerané". Tieto dva princípy budú usmerňovať realizáciu našej reakcie voči Bielorusku a umožnia nám podnecovať demokratický vývoj, v ktorý dúfame.
<P>
Komisia zatiaľ sprístupní všetky svoje odborné poznatky, aby bolo možné posilniť kontakty s bieloruskými úradmi v odvetviach spoločného záujmu, ako je energetika, životné prostredie, colná správa a doprava. Tieto kontakty svoju hodnotu preukázali prostredníctvom podpory rozvoja sietí medzi súkromnými osobami a úradmi.
<P>
Zároveň sa budeme tvrdošijne pridržiavať svojej podpory občianskej spoločnosti: budeme pomáhať bieloruským mimovládnym organizáciám, podporovať rozvoj nezávislej tlače a Európskej humanitnej univerzity v exile vo Vilniuse. Sľubujem, že budeme pokračovať vo svojom úsilí a posilňovať svoje väzby s občianskou spoločnosťou.
<P>
Aby som zhrnul svoje slová - Bielorusko, krajina v srdci Európy a sused troch našich členských štátov, je konfrontované s voľbou historického významu: buď podnikne nevyhnutné kroky k nastoleniu demokracie a skutočnej nezávislosti, alebo sa zmieri so stagnáciou a rastúcou závislosťou od jednej krajiny.
<P>
Stále si želáme, aby sme Bielorusko raz mohli privítať ako plnoprávneho člena v našej európskej susedskej politike a v budúcom Východoeurópskom partnerstve. Z tohto dôvodu vás žiadam o podporu, aby sme mohli stanoviť správny prístup, ktorý v tomto čase, kritickom z hľadiska stability nášho kontinentu, povzbudí Bielorusko k skutočnému pokroku k demokracii a rešpektovaniu ľudských práv.
<SPEAKER ID="112" NAME="Charles Tannock">
v mene skupiny PPE-DE. - Vážená pani predsedajúca, keď úradujúci prezident získa všetky kreslá vo svojom parlamente, môžeme pravdepodobne predpokladať, že niečo nie je v poriadku. Dokonca ani Robert Mugabe v Zimbabwe to nedokázal uskutočniť tak dokonale ako prezident Alexander Lukašenko minulý mesiac v Bielorusku.
<P>
Nespochybňujem, že Lukašenko sa teší obrovskej popularite v krajine, ktorá je do značnej miery izolovaná od postsovietskej reality. Avšak jeho železná vláda jeho krajinu premenila na vydedenca medzinárodného spoločenstva.
<P>
Pre Európsku úniu nemá zmysel vítať na svojom prahu prítomnosť posledného európskeho diktátora. I tak by sme sa však mali stále usilovať o konfrontáciu s Bieloruskom a zároveň by sme sa mali voči nemu zaviazať. Nedávne prepustenie politických väzňov preto pre nás predstavuje príležitosť. Či Lukašenkov krok predstavuje predohru k obratu na Západ, to sa ešte ukáže, mali by sme však byť pripravení zareagovať vlastnými iniciatívami, aby sme Bielorusku vhodným spôsobom prejavili uznanie a odmenili ho.
<P>
Nemali by sme nechať bez povšimnutia možnosť, že Lukašenko vydiera Kremeľ, ktorý bol až doteraz životne dôležitý pre jeho pevné uchopenie politickej moci. Ak je to tak naozaj, EÚ by sa nemala báť použiť cukor aj bič. Z tohto dôvodu vítam očakávanú návštevu ministra zahraničných vecí Martynova.
<P>
Bielorusko môže z úzkych vzťahov s Európskou úniou veľa získať, v neposlednom rade aj čiastočné zmiernenie rozsiahlej chudoby spôsobenej stagnujúcim hospodárstvom. Napriek tomu zostáva faktom, že Bielorusko ešte stále nie je členom Rady Európy. Ratifikácia jej Dohody o partnerstve a spolupráci s EÚ je ešte stále pozastavená. Bielorusko zostáva krajinou, kde sa bežne porušujú ľudské práva, kde sa netoleruje politická opozícia a kde je slobodná tlač len vzdialeným zbožným želaním.
<P>
Keď už sme raz začali mávať tým cukrom, mali by sme zabezpečiť aj to, že v druhej ruke budeme stále zvierať bič. Ja osobne predsa len dúfam, že Bielorusko - ak sa znovu nezjednotí s Ruskom, ako by to chceli niektorí predstavitelia Kremľa - jedného dňa zaujme svoje právoplatné miesto v európskej rodine slobodných národov.
<SPEAKER ID="113" NAME="Jan Marinus Wiersma">
v mene skupiny PSE. - (NL) Vážená pani predsedajúca, po prvé: sme taktiež nespokojní s výsledkom volieb v Bielorusku a súhlasíme so záverom OBSE/ÚDIĽP, že voľby nesplnili naše európske normy. Preto momentálne neexistuje vôbec žiadny dôvod na zmenu politiky EÚ voči Bielorusku.
<P>
Súhlasíme s tým, že je dobré zvážiť možnosť iniciovať dialóg s bieloruskými úradmi na neformálnom základe, ako to navrhlo francúzske predsedníctvo, dialóg o možnom nadviazaní na doterajšie kroky. Ďalšie kroky musia vychádzať hlavne z ich strany. Ak je Bielorusko ochotné rozvinúť dialóg s Európskou úniou o možnosti rozšíriť slobodu vo svojej spoločnosti a umožniť slobodu pohybu vrátane slobody pohybu pre opozíciu, Európska únia bude môcť zareagovať. Dovtedy však nepodporujem zrušenie existujúcich sankcií voči viacerým popredným predstaviteľom krajiny, ktorí nemajú povolený vstup do EÚ. Za posledné mesiace sme zaznamenali viacero povzbudivých náznakov - o týchto sa už zmienili moji kolegovia, poslanci tohto Parlamentu - ktoré nám naozaj dávajú dôvod preskúmať, či možno prostredníctvom dialógu s touto krajinou dosiahnuť pokrok.
<P>
Po druhé, ak je na rozhovory v Luxemburgu pozvaný minister zahraničných vecí, pán Sergej Martynov, navrhujem, aby sa Rada obrátila aj na opozíciu. Máme tu dvoch prominentných zástupcov opozície - pána Kazulina a pána Milinkieviča. Prečo Rada nepozvala na rozhovory aj ich?
<P>
Ešte záverečná poznámka: ak sa s Bieloruskom nadviaže dialóg o možných reformách, myslíme si, že je dôležité, aby sa do neho zapojila opozícia. Existuje jeden precedens: približne pred siedmimi rokmi sa uskutočnil neformálny dialóg v samotnom Bielorusku, čiastočne pod záštitou Európskeho parlamentu, keď Bielorusko navštívila parlamentná Trojka. Ak by boli bieloruské úrady ochotné, bolo by možné tento dialóg obnoviť prostredníctvom podobnej trojky z Európskeho parlamentu, prostredníctvom OBSE a prostredníctvom Rady Európy. Koniec koncov, čokoľvek v Európe robíme, akékoľvek diskusie vedieme, musí sa do toho zapojiť opozícia.
<SPEAKER ID="114" NAME="Janusz Onyszkiewicz">
v mene skupiny ALDE. - (PL) Vážená pani predsedajúca, priebeh a aj výsledok volieb v Bielorusku jasne demonštruje, že aj keď Alexander Lukašenko signalizuje vôľu rozvinúť vzťahy s Európskou úniou, domnieva sa, že tento dialóg možno iniciovať a viesť podľa jeho podmienok a bez akýchkoľvek ústupkov z jeho strany. Musíme si však byť vedomí toho, že zlepšenie vzťahov s Európskou úniou je nielen v objektívnom záujme Bieloruska, ale aj v záujme samotného Lukašenka. Konštantný tlak zo strany Ruska na prevzatie kontroly nad kľúčovými sektormi bieloruského hospodárstva môže viesť k takej závislosti od Ruska, že Lukašenkova moc nad krajinou bude vážne oslabená. Potom je možným východiskom zapojiť západné spoločnosti do privatizačného programu, ktorý sa stal potrebným pre stav bieloruského hospodárstva. Ide o jediný spôsob, akým môže Bielorusko uniknúť tomu, že bude skúpené politicky kontrolovaným ruským kapitálom.
<P>
Preto je potrebné začať dialóg, aj keby len s cieľom nastoliť v Bielorusku právne a politické podmienky, ktoré podporia investície kapitálu EÚ v tejto krajine. Tento dialóg však nesmie poskytnúť príležitosť režimu, aby získal kredibilitu alebo bol legitimizovaný. Preto ho musia sprevádzať kroky zo strany Bieloruska, ktoré - hoc nie veľmi, ale aspoň viditeľne - budú jasne naznačovať smerovanie zmien v politickom systéme. Dovtedy by mal byť každý osobný styk s predstaviteľmi bieloruských úradov bez ohľadu na miesto vyvážený schôdzkami medzi politikmi EÚ a najvýznamnejšími predstaviteľmi opozície, a to na rovnakej úrovni.
<SPEAKER ID="115" NAME="Elisabeth Schroedter" LANGUAGE="DE">
Vážená pani predsedajúca, pán komisár, úradujúci predseda Rady, dámy a páni, v mene Skupiny zelených/Európskej slobodnej aliancie vítam delegáciu renomovaných politikov Alexandra Milinkieviča a Alexandra Kozulina, ktorí tu, v Európskom parlamente, dnes sledujú našu rozpravu a budú o nej môcť podať správu vo svojej krajine.
<P>
Ešte stále je tu ten problém, že informácie o našej práci v Parlamente sa musia do Bieloruska dostávať takouto cestou, keďže iná možnosť nie je. Je to znamením toho, že ešte stále neboli vytvorené základné predpoklady na demokratický vývoj v Bielorusku. Sloboda názoru a sloboda informácií sú pre demokraciu nevyhnutné.
<P>
Prezident Juščenko toto leto verejne prisľúbil, že voľby v jeho krajine budú otvorené, demokratické a spravodlivé, a tento sľub nedodržal. Volebná kampaň, ktorá opozícii upiera možnosť prezentovať kandidátov po celej krajine a mení podmienky tak zásadne, že dokonca ani dobre organizovaná opozícia nedokáže dosiahnuť zvolenie jediného kandidáta - to nie sú spravodlivé demokratické voľby. V tomto bode je preto naše uznesenie jasné.
<P>
Musíme doň zahrnúť predpoklad zrušenia zákazu vydávania víz a v tomto okamihu aj podmienku nového finančného nástroja, ktorý bude vybavený prostriedkami na podporu opozície a ďalších ľudí v ich úsilí o nastolenie demokracie.
<SPEAKER ID="116" NAME="Konrad Szymański" LANGUAGE="PL">
Vážená pani predsedajúca, politika rýchleho otvárania dverí Bielorusku bola slabo navrhnutá a bola vedená amatérskym spôsobom. Vyhlásenia o otepľovaní vzťahov začali z Európskej únie a niektorých členských štátov prúdiť predtým, než Lukašenkov režim podnikol akýkoľvek trvalý krok k nastoleniu slobody. Urobili sme to na základe dôvery. Mali by sme si z toho vziať ponaučenie o potrebe väčšej precíznosti v budúcnosti.
<P>
Môžeme sa, samozrejme, otvoriť Bielorusku, avšak iba vtedy, ak vláda v Minsku podnikne konkrétne kroky v prospech slobody: ak bude iniciovať politický dialóg prostredníctvom televízneho kanála alebo novín pre opozíciu. Pomoc EÚ pre aspoň čiastočne slobodný parlament, v ktorom budú predstavitelia opozície zvolení ľudom, nie Lukašenkom. Toto je jediná taktika - niečo za niečo - ktorá zachová našu kredibilitu a prinesie príležitosť na demokratizáciu Bieloruska.
<SPEAKER ID="117" NAME="Erik Meijer">
v mene skupiny GUE/NGL. - (NL) Vážená pani predsedajúca, ak majú všetky strany vo voľbách v Bielorusku rovnakú šancu získať mandáty, je isté, že strana úradujúceho prezidenta Alexandra Lukašenka ich získa najviac. Požíva úctu tých, ktorí prikladajú väčšiu dôležitosť sociálnym istotám ako slobodám jednotlivca. Oceňujú oveľa nižšiu mieru radikálnych zmien v Bielorusku v porovnaní s inými bývalými sovietskymi republikami. Lukašenko na druhej strane vyvoláva averziu u ľudí, ktorí odmietajú jeho úsilie o zjednotenie s Ruskom. Sú oddaní samostatnému bieloruskému jazyku, ktorý bol pred takmer 90 rokmi príčinou vytvorenia krajiny. Mnohí intelektuáli, ktorí vzhliadajú skôr k Poľsku, Litve a Európskej únii, krajinu opustili.
<P>
Je nutné skoncovať s fyzickým napádaním demonštrantov, väznením oponentov a všetkými ďalšími pokusmi znemožniť, aby opozičné strany prežili. Volebný zákon, ktorý uľahčuje vylúčenie celej opozície z parlamentu, je zlý volebný zákon. Nesmieme sa usilovať o konfrontáciu s touto krajinou, ale skôr musíme urobiť všetko preto, aby sme podporili jej demokratizáciu.
<P>
Nedávno došlo k určitému zlepšeniu situácie v Bielorusku v porovnaní s predošlými rokmi. Boli prepustení politickí väzni a vláda sa usiluje nadviazať styky s Európskou úniou. Vláda taktiež oznámila, že parlamentné voľby budú tentoraz spravodlivé - avšak to, čo sa udialo, má ďaleko od toho, aby sa to potvrdilo. Bielorusko ešte stále uplatňuje trest smrti a odchylne od zákona médiá nie sú nezávislé. V nadchádzajúcom období je nutné podporovať slobodu pohybu medzi EÚ a Bieloruskom. Musí sa uskutočňovať dialóg medzi vládou aj organizáciami, ktoré nie sú pod kontrolou vlády.
<SPEAKER ID="118" NAME="Bastiaan Belder" LANGUAGE="NL">
Vážená pani predsedajúca, mnohí bieloruskí občania dúfajú v zlepšenie vzťahov s Európskou úniou, ktoré by viedlo k pozitívnej, reformnej dynamike v ich vlastnej krajine. Túto túžbu z celého srdca podporujem. To je aj dôvod, prečo by sa všetky európske inštitúcie mali usilovať o postupné nadväzovanie vzťahov s Minskom - bez toho, aby to ovplyvnilo ich politickú kredibilitu a v súlade s prísnymi podmienkami (pozri článok 10 uznesenia).
<P>
To, že pre Bielorusov prispôsobíme - to znamená znížime (pozri článok 13 ustanovenia) - náklady na víza do EÚ, považujem za významný konkrétny krok týmto smerom: momentálne sú náklady na víza 60 EUR pre Ukrajincov v protiklade k 35 EUR pre Rusov. Rád by som počul, čo si o tomto návrhu myslí Rada a Komisia.
<P>
Za zvláštne v tomto uznesení - ktoré inak plánujem podporiť - považujem články 7 a 8. V týchto článkoch vyzývame na skutočne demokratické voľby a taktiež na rešpektovanie ľudských práv, obraciame sa však iba na bieloruskú vládu. Túto výzvu by sme mali adresovať aj parlamentu, keďže parlament je naším prirodzeným partnerom na rokovania.
<SPEAKER ID="119" NAME="Jacek Protasiewicz" AFFILIATION="PPE-DE">
(PL) Vážená pani predsedajúca, o voľbách, ktoré sa uskutočnili v Bielorusku, už podala správu misia OBSE. Neboli ani transparentné, ani čestné, ani demokratické. Je však faktom, že politickí väzni, aspoň tí hlavní, boli prepustení. I tak ale neboli odstránené dôvody, pre ktoré boli uväznení. Nemáme úplnú istotu, že v blízkej budúcnosti nebudú v Bielorusku zatknutí buď oni (tí, ktorí boli dočasne prepustení), alebo ďalší ľudia. Musíme zabezpečiť, aby boli odstránené príčiny, a nielen dôsledky. Vzhľadom na príležitosť, ktorú táto rozprava predstavuje, stojí za to pripomenúť si aj to, že v Bielorusku je ďalších 14 ľudí, ktorých sloboda je obmedzená, lebo boli odsúdení na domáce väzenie alebo nútené práce za svoju činnosť v oblasti podpory ľudských práv a slobody.
<P>
Naše vyhlásenie je mimoriadne vyvážené. Na jednej strane vyjadruje spokojnosť s prepustením väzňov, na druhej strane zároveň nazerá s nespokojnosťou na priebeh a výsledok volieb. Parlament v článku 12 zatiaľ súhlasí s politikou typu "krok za krokom" pri budúcich rokovaniach s Bielorusmi a hovorí, že musíme schváliť čiastočné pozastavenie sankcií na maximálne šesť mesiacov pod podmienkou, že dôjde k mimoriadne zásadným zmenám, ktoré by mohli zlepšiť situáciu v Bielorusku, predovšetkým v oblasti slobody médií. Ide o dobrý krok a som jeho horlivým obhajcom, hoci zároveň by som chcel apelovať na francúzske predsedníctvo aj české predsedníctvo, ktoré bude stáť na čele prvú polovicu ďalšieho roka, aby zabezpečili, že pri ľubovoľných oficiálnych stretnutiach s predstaviteľmi bieloruských úradov sa nájde čas aj na stretnutia s predstaviteľmi opozície. Musí sa nájsť aj vôľa na zníženie nákladov na víza pre Bielorusov, pretože inak sa tento národ nepriblíži k Európe.
<P>
Ako Poliak by som chcel vyjadriť svoje uznanie za to, že Parlament sa rozhodol zobrať na vedomie, že bieloruské úrady obmedzujú aktivity poľskej menšiny v Bielorusku a že existuje legálne zvolený úrad zastupujúci Poliakov, na čele ktorého stojí Angelika Borysová.
<SPEAKER ID="120" NAME="Justas Vincas Paleckis" AFFILIATION="PSE">
Vážená pani predsedajúca, uznesenie o situácii v Bielorusku odhaľuje, čo by Brusel a Minsk mohli urobiť, aby neprišli o dynamiku pri zlepšovaní svojich vzťahov.
<P>
Podporujem prístup, ktorý zaujal Jan Marinus Wiersma a ktorý taktiež odráža postoj bieloruskej opozície pod vedením Alexandra V. Kazulina a Alexandra Milinkieviča. Politika EÚ zameraná na potrestanie Bieloruska a Bielorusov za kroky ich režimu nedosiahla plánované výsledky. Je potrebné otvoriť všetky kanály pre osobné kontakty a zrušiť vízové bariéry, ktoré odporujú zdravému rozumu.
<P>
Za predpokladu, že Minsk bude skutočne ochotný zlepšiť kooperáciu s EÚ, malo by to viesť k vytvoreniu priaznivejších podmienok na naštartovanie vzájomných diskusií, nielen na externej, ale aj na domácej pôde. Možno to dosiahnuť odštartovaním rozhovorov o politických, ekonomických a sociálnych otázkach a otázkach ľudských práv, na ktorých by sa zúčastňovali všetky politické strany, opozičné zložky, mimovládne organizácie a odbory.
<SPEAKER ID="121" NAME="Jeanine Hennis-Plasschaert" AFFILIATION="ALDE">
(NL) Vážená pani predsedajúca, úradujúci predseda Rady, iba pred niekoľkými týždňami ste považovali za predčasné pozývať bieloruského ministra zahraničných vecí Sergeja Martynova do Paríža. Teraz očividne veríte, že ten čas už prišiel. Aby som bola úprimná, dokonca aj po vašom vyhlásení som ešte stále na pochybách, ako mám rozumieť presnému zdôvodneniu, ktoré stojí za touto zmenou smerovania. A napokon, ako tu už všetci poznamenali, voľby, ktoré sa uskutočnili 28. septembra, v žiadnom prípade nesplnili normy, ktoré sú nám dôverne známe a ktorým aj vy prikladáte veľký význam. Stretnutie na tejto úrovni a za týchto okolností - neformálne či iné - vyzerá ako odmena režimu. Ale odmena za čo?
<P>
Aj dnes ráno som mala radosť z ďalšej výmeny názorov s pánom Milinkievičom a pánom Kazulinom. Bieloruská opozícia je jednotná a možno silnejšia ako kedykoľvek predtým. Tá istá opozícia musí potom dostať príležitosť osloviť bieloruských obyvateľov a bieloruskí obyvatelia musia dostať príležitosť priamo zakúsiť európske slobody. Je neprijateľné, že víza do EÚ ešte stále stoja 60 EUR, keď priemerná mesačná mzda v Bielorusku predstavuje úbohých 250 EUR. Koľkokrát vás o to ešte musíme žiadať?
<P>
Nespochybňujem užitočnosť a potrebu určitého stupňa dialógu. Je však zrejmé, že príjemné slová pána Lukašenka sú neraz prázdnymi frázami. Plánovaný dialóg musí byť oprávnený a taktiež veľmi cielený. Moja otázka znie takto: čo presne je konkrétny strategický plán Rady? Uvítala by som o tom viac informácií.
<P>
Svoj prejav by som chcela uzavrieť otázkou, ktorú vzniesol aj pán Wiersma. Je úradujúci prezident ochotný prijať pána Milinkieviča a aj pána Kazulina na budúci pondelok - buď pred, počas, alebo po rozhovore s pánom Martynovom? Rozhodnutie je na vás, malo by však byť jasné, že za súčasných okolností je to jediný vhodný signál, ktorý treba vyslať.
<P>
Bohužiaľ, o niekoľko minút budem musieť odísť. Ospravedlňujem sa za túto nepríjemnosť, no rada by som dostala priamu odpoveď.
<SPEAKER ID="123" NAME="Wojciech Roszkowski" AFFILIATION="UEN">
(PL) Vážená pani predsedajúca, osud Bieloruska, krajiny, v ktorej žije 10 miliónov Európanov, je dnes neistý. Nemôžeme tu len tak stáť a pozerať sa na to, čo sa deje. Diktátori ako Lukašenko reagujú len na nátlak. Naskytá sa teda jediná otázka, ktorým smerom sa bude táto situácia uberať? Keďže hospodársky kľúč k nezávislosti Bieloruska má Rusko, tento nátlak môže vyústiť do situácie, keď Bielorusko stratí svoju suverenitu. Nátlaky zo strany EÚ môžu byť efektívne, ak bude mať Lukašenko čo stratiť a EÚ čo ponúknuť. Zdá sa, že by súhlasil so zmenami, no nedávne voľby sa dajú sotva nazvať inak ako fraškou. Strach a neústupnosť diktátora by mohli viesť k strate suverenity Bieloruska.
<P>
Lukašenko nemusí na demokratizácii Bieloruska stratiť, ak sa teší dôveryhodnosti obyvateľov. No musia to byť reálne kroky na ceste k demokracii, nielen podfuk, na ktorý doplatí bieloruská opozícia. Napriek riziku čierneho scenára nemôže EÚ akceptovať takúto cenu. No neprerušujme dialóg, keď je v stávke nezávislosť tejto krajiny. Ako povedal dnes pán Milinkievič, budúcnosť demokracie v tejto krajine závisí od toho, či bude schopná udržať si svoju nezávislosť.
<SPEAKER ID="124" NAME="Árpád Duka-Zólyomi" AFFILIATION="PPE-DE">
(HU) Ďakujem, vážená pani predsedajúca. Aj keď bieloruské parlamentné voľby, na ktoré dohliadala Organizácia pre bezpečnosť a spoluprácu v Európe (OBSE), nesplnili podmienky na spravodlivé a slobodné voľby, zasadnutie Rady ministrov budúci týždeň dá pravdepodobne politickému dialógu zelenú. Lukašenko nespravil nič neobyčajné. Po vojne v Gruzínsku oslobodili troch politických väzňov. To splnilo jedinú podmienku EÚ pre začatie dialógu. Je samozrejmé, že po vojne v Gruzínsku Západ musel spraviť, čo sa dalo, aby vyvážil rastúci vplyv Moskvy na tomto postsovietskom území. Ale ak sa Lukašenkovi podarí presadiť si taký dialóg, aký sa mu páči, aký dialóg môžeme potom očakávať s Moskvou?
<P>
Brusel musí iniciovať dialóg na základe predchádzajúcich dohodnutých kritérií, inak EÚ v tomto dialógu môže len stratiť. Lukašenko využije túto situáciu na upevnenie svojej domácej autority a bude držať Moskvu nakrátko, nepokúsi sa o postupnú politickú liberalizáciu. Medzitým EÚ môže stratiť svoju najsilnejšiu východnú zbraň, svoj imidž. My musíme rozhodnúť.
<SPEAKER ID="125" NAME="Adrian Severin" AFFILIATION="PSE">
Vážená pani predsedajúca, chcel by som varovať pred politikou, ktorá sa bieloruskej vláde snaží kompenzovať rozhodnutia ruskej vlády, ktoré sa nám nepáčia.
<P>
Je to len naše zbožné prianie veriť, že takto by sme mohli vytvoriť nezhody medzi Moskvou a Minskom alebo zmeniť politickú orientáciu prezidenta Lukašenka.
<P>
Taktiež by sme nemali dávať sľuby na oslobodenie väzňov, ktorí nemali byť zatknutí. Európska únia nesmie izolovať Bielorusko, ale sa musí zapojiť s vedením krajiny do dialógu. Preto musíme vytvoriť motivačný balík, ktorý by presvedčil režim a bežných občanov, ktorí ho naivne podporujú, že Európska únia môže prispieť k zlepšeniu života bieloruských občanov.
<P>
Na druhej strane každý začiatok by mal byť postupný, podmienený, vzájomný a hlavne zameraný na pomoc spoločnosti a nie vláde.
<P>
Pán Lukašenko povedal, že opozícia je dobrá v každej krajine, no nie opozícia, ktorá je 100 % podporovaná zo zahraničia. Problémom je, že opozícia v Bielorusku nemohla prežiť, pretože ju zničil režim. Preto sa nesmieme vzdať demokratickej opozície.
<SPEAKER ID="127" NAME="Marian Harkin" AFFILIATION="ALDE">
Vážený pán predsedajúci, otázka víz je veľmi dôležitá pre všetkých Bielorusov. Rada by som zdôraznila špecifickú situáciu spojenú s cestovaním.
<P>
Medzinárodná organizácia na pomoc deťom z Černobyľu (Chernobyl Children's Project International), ktorú založila pani Adi Rocheová v Írsku, umožňuje každoročne približne tisícke detí z Bieloruska niekoľkotýždňový pobyt v Írsku, ktorého cieľom je odpočinok, zotavenie a v niektorých prípadoch aj pokračujúca liečba. Od založenia tejto organizácie pricestovalo do krajiny už celkovo 17 000 detí.
<P>
Žiaľ, povolenia pre deti vycestovať do Írska boli zrušené, čo ublížilo všetkým, ktorí boli do tohto projektu zapojení: deťom, hostiteľským rodinám a mnohým ďalším. Tento projekt je veľmi dobrý a úžitok z neho majú všetci.
<P>
V súčasnosti sa pracuje na medzivládnych dohodách a ja dúfam, že sa už blížime ku koncu. Viem, že Írsko sa zatiaľ snaží o zrušenie tohto zákazu.
<P>
Rada by som požiadala Komisiu a Radu, aby, možno aj prostredníctvom neformálneho dialógu urobili, čo sa dá, a zabezpečili tak pokračovanie tohto veľmi hodnotného projektu. Uvedomujem si, že je to len malá časť celkovej situácie, ale mnohým prinesie pozitívnu zmenu do života.
<SPEAKER ID="128" NAME="Jana Hybášková" AFFILIATION="PPE-DE">
(CS) Vážený pán predsedajúci, načrtávali sme zahraničnú politiku, hádali sme sa o južnej a východnej dimenzii. 21. augusta sme my Česi a Slováci vo Výbore pre zahraničné veci oslávili 40. výročie vstupu sovietskych vojsk na územie Československa rozhovorom o situácii v Gruzínsku. Východná dimenzia sa stala skutočnosťou. Nemôžeme od nej utiecť, a preto musíme konať. Politika nie je koncert. Politika je kontext a kontext máme. Preto musíme plne podporovať Bielorusko na ceste do Európy. Plne podporujem návrh uznesenia tak, ako je stanovený. Bielorusko nesmieme izolovať, ale nesmieme ho ani nazývať demokraciou. Od Bieloruska musíme žiadať zrušenie trestu smrti, návrat študentov na univerzity, možnosť beztrestného návratu tých, ktorí odmietli slúžiť v bieloruských ozbrojených silách, a povoliť registráciu mimovládnych organizácií. A čo my? Čo musíme robiť my? Musíme ukázať, že sledujeme plnenie kodanských kritérií. Musíme konať ako Európa.
<SPEAKER ID="129" NAME="Józef Pinior" AFFILIATION="PSE">
(PL) Vážený pán predsedajúci, dnes by som chcel v Európskom parlamente privítať pána Alexandra Milinkieviča a pána Kazulina, predstaviteľov bieloruskej opozície. V súčasnosti je veľmi ťažké poukazovať na politiku EÚ vo vzťahu k Bielorusku. Na jednej strane tu stále ide o autoritatívny štát, zatiaľ čo na strane druhej v tejto komplikovanej medzinárodnej situácii vidíme určitý pokrok a zmeny. Politika EÚ by sa v tomto čase mala zameriavať výlučne na obyvateľov Bieloruska. Otázka znie, komu sankcie ublížia najviac? Lukašenkovmu režimu alebo obyvateľom Bieloruska? Na túto otázku musíme odpovedať v jednotlivých inštitúciách EÚ my sami. Nepochybne sa teraz musíme snažiť začať takú politiku, ktorá jasne stanoví naše ciele a v rámci ktorej kroky EÚ prinesú Bielorusku prospech.
<SPEAKER ID="130" NAME="Jas Gawronski" AFFILIATION="PPE-DE">
Vážený pán predsedajúci, v súčasnosti dostávame z Minska protichodné signály, ktoré sú určitým pokrokom vo vzťahu k predchádzajúcemu stavu, no nedávne parlamentné voľby upevnili všeobecne rozšírený západný imidž Bieloruska ako akejsi banánovej republiky. Na druhej strane nedávne prepustenie politických disidentov bol vítaný krok. Ak to bol len Lukašenkov pokus osloviť Západ, odmeňme jeho snahu obozretnou podporou. Ale nerobme si ilúzie o ľudských právach a politickej slobode v Bielorusku. Musíme sa sústrediť na ľudí a občiansku spoločnosť v Bielorusku. Náš Parlament má ušľachtilú a neodmysliteľnú tradíciu podporovať takéto činy, a to najmä po dnešnom prejave pani Ingrid Betancourtovej.
<P>
Obyvatelia Bieloruska chcú byť súčasťou novej Európy. Musia vedieť, že sa o nich zaujímame a že nám nie sú ľahostajní.
<SPEAKER ID="131" NAME="Libor Rouček" AFFILIATION="PSE">
(CS) Vážený pán predsedajúci, v Bielorusku došlo v uplynulých týždňoch k niekoľkým dôležitým zmenám. Najvýraznejšou z nich bolo prepustenie politických väzňov, tu prítomného pána Alexandra Kazulina, pána Sergeja Parsjukeviča a pána Andreja Kima. Napriek tomu priebeh parlamentných volieb nezodpovedal medzinárodným demokratickým štandardom. Čo to pre nás znamená? Podľa môjho názoru by Európska únia mala v oveľa väčšej miere ako doteraz podporiť rozvoj bieloruskej občianskej spoločnosti, koncepcie demokracie a ľudských a občianskych práv. Taktiež si myslím, že treba zvážiť aj zvýšenie finančnej podpory, napr. nezávislým médiám, mimovládnym organizáciám, nezávislým odborom a pod. Súčasťou podpory bieloruskej občianskej spoločnosti by malo byť zníženie, prípadne úplné zrušenie poplatkov za udelenie víz bieloruským občanom, najmä mladým ľudom a študentom. Ako sme už počuli, poplatok je 60 EUR, čo je týždenný plat priemerného Bielorusa. Mali by sme to zvážiť.
<SPEAKER ID="132" NAME="Colm Burke" AFFILIATION="PPE-DE">
Vážený pán predsedajúci, žiadam Radu a Komisiu, aby naliehali na bieloruské úrady, aby zrušili požiadavku vydávať výjazdné víza svojim občanom, predovšetkým deťom a študentom. Zatiaľ čo vo väčšine prípadov je vízum potrebné pri vstupe do krajiny, v Bielorusku potrebujete vízum, aby ste krajinu opustili.
<P>
Počas stretnutia skupiny PPE-DE dnes ráno som spolu s vodcom bieloruskej opozície, pánom Alexandrom Milinkievičom, upozornil na zákaz medzinárodného cestovania pre deti z tejto krajiny. Povedal nám, že vedenie Bieloruska vydalo tento zákaz preto, lebo nechce, aby deti videli, ako žije tá druhá polovica.
<P>
V mojom volebnom obvode v južnom Írsku sa vyzbieralo približne 70 miliónov EUR, ktoré sa použili na starostlivosť o deti a zlepšenie životných podmienok v ústavoch, kde žijú. Pani Marian Harkinová sa už k tomuto zákazu dnes vyjadrila. Chápem, že dvojstrannú dohodu medzi Írskom a Bieloruskom budeme mať najskôr v máji alebo v júni. Preto spolu s ňou žiadam o výnimku pre Írsko, aby deti mohli vycestovať už na Vianoce a aby sme im mohli poskytnúť takú starostlivosť, akú potrebujú.
<SPEAKER ID="133" NAME="Zita Pleštinská" AFFILIATION="PPE-DE">
(SK) Vážený pán Milinkievič, vážený pán Kazulin, teším sa vašej prítomnosti na dnešnej diskusii o vašej krajine, Bielorusku. Vy ste pre mňa nádejou, že Bielorusko bude raz slobodné a demokratické.
<P>
Neférové októbrové voľby v Bielorusku znova posilnili Lukašenkov totalitný režim. Zo 110 miest v dolnej komore parlamentu voľby nepriniesli opozícii ani jeden post. Politickí väzni boli síce v auguste prepustení, ale kedykoľvek sa môžu znova ocitnúť vo väzení.
<P>
Vážení kolegovia, Lukašenko sa nám drobným vylepšením volebného procesu snaží ukázať, že EÚ už nemá dôvod, aby Bielorusko naďalej zostalo v izolácii. Dobré vzťahy s Minskom by síce pomohli obom stranám, Únia však musí žiadať viac ako len kozmetické úpravy pri zlepšení demokracie. Únia musí žiadať slobodné média v Bielorusku a zapojenie všetkých demokratických síl do procesu riadenia Bieloruska.
<SPEAKER ID="134" NAME="Jean-Pierre Jouyet" LANGUAGE="FR">
Vážený pán predsedajúci, francúzske predsedníctvo venuje veľkú pozornosť všetkým susedným štátom Európskej únie na východe: Gruzínsku, Ukrajine, pre ktorú samit, ktorý sa konal 9. septembra, znamenal nebývalý pokrok vo vzťahoch medzi EÚ a Ukrajinou, a Moldavsku, ktoré som pred dvomi dňami navštívil, aby som prerokoval budúce vzťahy medzi Európskou úniou a Moldavskom vo forme novej a ambicióznejšej dohody, ako je súčasná Dohoda o partnerstve a spolupráci. Takže v tejto súvislosti pozorne sledujeme vývoj v Bielorusku.
<P>
Takisto ako vás, aj nás mrzí, že vedenie nevyužilo voľby 28. septembra ako príležitosť na signál na posun smerom k demokratickým normám. Európsku úniu zároveň tešia niektoré pozitívne kroky, predovšetkým prepustenie politických väzňov. Ministri zahraničných vecí musia v pondelok v Luxemburgu rokovať v podobnom zmysle ako rečníci v priebehu tejto rozpravy. Náš odkaz je, že Európska únia je pripravená ustúpiť, ak vedenie v Minsku preukáže svoju snahu. Potrebujeme progresívny prístup, to znamená, že sankcie nezrušíme zo dňa na deň, a prístup podmienený tým, že EÚ bude reagovať na pozitívne signály od vedenia, ako aj prístup zameraný na blaho občianskej spoločnosti, ako to povedal pán Severin.
<P>
Rád by som vysvetlil, že deti a študenti môžu víza, samozrejme, dostať. Závisí to od veľvyslanectva, no Schengenský systém to povoľuje. Musíme vyvíjať nátlak na úrady v Minsku, aby tieto víza vydali, hoci za toto Únia nezodpovedá. Ešte by som rád upozornil, že pre mladých ľudí, deti, ktoré žijú blízko bieloruských hraníc, tu existujú osobitné výhody.
<P>
EÚ bude naďalej podporovať opozíciu. Práve som mal stretnutie s pánmi Milinkievičom, Kazulinom a Protasiewiczom. Parlament sa môže pochváliť, že pánovi Milinkievičovi udelil Sacharovovu cenu. Som presvedčený, že toto gesto je poctou pre Európsky parlament. Ako sme už povedali, ak predstaviteľ ktoréhokoľvek členského štátu pôjde do Minska, mal by sa stretnúť s opozíciou. Nestrácame preto nádej, že vedenie Bieloruska sa vydá smerom k väčšej liberalizácii a že táto krajina neostane naviazaná výlučne na Rusko.
<SPEAKER ID="135" NAME="Charlie McCreevy">
člen Komisie. - Vážený pán predsedajúci, čo sa týka otázky, či sme pripravení prijať opozíciu v pondelok na stretnutí GAERC, je to zaujímavý návrh. Preskúmame ho a názory poslancov odovzdáme pani Benite Ferrerovej-Waldnerovej. No pozvánku by malo poslať predsedníctvo. Ak sa stretnutie s opozíciou bude konať, komisári sa na ňom, samozrejme, chcú zúčastniť.
<P>
Čo sa týka pomoci EÚ Bielorusku, tá sa zameriava na občiansku spoločnosť a potreby obyvateľstva. Ide o prostriedky z nástroja ENPI vo výške 20 miliónov EUR na roky 2007 - 2010 pre potreby obyvateľstva a demokratizácie v širšom zmysle, financovanie z tematického programu neštátnych subjektov a miestnych úradov a európsky nástroj pre demokraciu a ľudské práva na podporu demokratizácie a občianskej spoločnosti v užšom zmysle.
<P>
Očakávame ďalšie akcie na posilnenie vplyvu mimovládnych organizácií najmä v oblasti ľudských práv a nezávislých médií. Hovorili sme o sirotách z Černobyľu, ktoré nesmú cestovať do členských štátov a zdržiavať sa v nich. Komisia a vedúci misií v Minsku upozorňujú úrady na problém sirôt z Černobyľu a budeme tak robiť dovtedy, kým to bude potrebné. Okrem toho Komisia naďalej pokračuje v zmierňovaní následkov černobyľskej katastrofy.
<P>
Na záver by som rád povedal, že táto intenzívna rozprava dokazuje, že sa o Bielorusko v tomto rozhodujúcom momente mimoriadne zaujímame. Nepochybne teraz nastal čas, aby sme sa zásadne rozhodli, aký postoj zaujmeme k Bielorusku v tomto dôležitom okamihu. Pozorne som počúval názory poslancov Parlamentu a ako som pochopil, podľa niektorých z vás by sa obmedzené a primerané zrušenie sankcií mohlo použiť ako pozitívny nástroj na dosiahnutie pokroku v demokracii.
<P>
Teraz čakáme na uznesenie Parlamentu o Bielorusku, ktoré sa má prijať zajtra. V našom rozhodnutí, ktoré zanedlho prijmeme, primerane zvážime aj vaše stanovisko.
<SPEAKER ID="136" NAME="Predsedajúci">
V súlade s článkom 103 ods. 2 rokovacieho poriadku som dostal šesť návrhov uznesenia.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="137" NAME="Alessandro Battilocchio  " LANGUAGE="IT">
Výsledky volieb v Bielorusku hovoria za seba. Vo všeobecnosti sme takýto výsledok očakávali. Opozícia bola zničená Lukašenkovou mašinériou, ktorá zabránila tomu, aby voľby riadne prebehli.
<P>
Myslím si, že Európa sa snaží znova čosi ignorovať. Ide o zmanipulované voľby, zastrašovanie, násilie a obťažovanie, ktoré až doposiaľ zostali bez povšimnutia a ktoré sú na míle vzdialené od demokratických hodnôt, a to napriek tomu, že medzinárodní pozorovatelia potvrdili jasné porušenie zákonov.
<P>
Očakávam, že Európska únia bude hovoriť zreteľnejšie a zrozumiteľnejšie a podnikne potrebné politické a diplomatické opatrenia. Vyhnime sa zvyčajným vyhláseniam, uzneseniam a zámerným prehláseniam. Bolo by to len pokrytectvo, ktoré by ukázalo, že Európa nie je schopná zaujať predložené a rozhodné stanovisko.
<SPEAKER ID="996" NAME="Adam Bielan  " LANGUAGE="PL">
Lukašenko znova obišiel Európsku úniu, ktorá ukázala svoju naivitu v tom, že režimu nestanovila úvodné podmienky. Lukašenko ukázal, že je prefíkanejší politik, ako si Európa myslela. Voľby a to, čo sa dialo počas kampane, dokázali, že stratégia EÚ bola pripravená nedostatočne. EÚ by si mala uvedomiť, že je vo svojej východnej politike naivná. Ak má proces v otváraní sa Bielorusku pokračovať, Európa bude od Minska požadovať špecifické akcie zamerané na slobody občanov.
<P>
Je veľmi dôležité, aby si Západ uvedomil, že tieto voľby boli len fraška, pretože neboli slobodné. Ak ale tieto voľby uznáme, budeme pokračovať v Lukašenkovej hre so Západom, v ktorej bude naďalej vyhrávať len on. Médiá stále nie sú slobodné a neexistuje tu ani sloboda združovania sa. Záhadná smrť politických aktivistov zostane záhadou aj o 10 rokov. Oslobodenie politických väzňov ešte vôbec nič nemení. Po voľbách tu bude dokonca ešte viac prenasledovania.
<P>
Vláde Donalda Tuska sa na poli východnej politiky ešte vôbec nič nepodarilo dosiahnuť. S Ruskom sme sa na ničom konkrétnom nedohodli, Gruzínsko bolo spacifikované, Ukrajina sa vzďaľuje od Európy a Bielorusko sa správa k nášmu vyslancovi, ako keby neexistoval. Myslím si, že by nebolo na škodu nájsť autora tejto kompromitujúcej východnej politiky.
<SPEAKER ID="138" NAME="Janusz Lewandowski  " LANGUAGE="PL">
Vážený pán predsedajúci, Európska únia analyzuje a upravuje svoju politiku vo vzťahu k Bielorusku. Politika sankcií a izolácie, ktorú sme doteraz viedli, nepriniesla očakávané výsledky. Nepodarilo sa jej zmeniť represívnu povahu úradov. Ruský útok v Gruzínsku, ktorý signalizuje pokračovanie imperialistických ambícií Kremľa, bol novou okolnosťou. Iste si v Minsku a aj v ďalších krajinách všimli, že Rusko pokladá toto územie stále za sféru svojho vplyvu. Pokus európskej diplomacie vyťažiť z tejto situácie by dával zmysel, ak si plne uvedomíme riziko dialógu s diktátorom. Takto to bolo aj v dohode s bieloruskou opozíciou. Ďalšiu okolnosť poskytli parlamentné voľby ako test dobrej vôle zo strany prezidenta Lukašenka.
<P>
Diplomacia cukru a biča neuspela, ale to nebráni prehodnotiť politiku voči Bielorusku, najmä čo sa týka smeru, ktorým sa rozvoj tejto krajiny uberá. Náš cieľ je stále rovnaký - udomácniť v tejto európskej krajine demokraciu, trhové hospodárstvo a dodržiavanie ľudských práv. Som presvedčený, že je nevyhnutné zabezpečiť nezávislosť Bieloruska, pretože až potom budú šance na demokratizáciu tejto krajiny reálne. Alternatívny scenár demokratizácie krajiny, ktorá je súčasťou ruskej ríše, je len historická ilúzia.
<SPEAKER ID="139" NAME="Marianne Mikko  " LANGUAGE="ET">
Vážené dámy, vážení páni, Bielorusku sa vždy pripisoval prívlastok "posledná diktatúra Európy" a je to tak dodnes. Parlamentné voľby 28. septembra boli rozhodujúcou skúškou. Gesto prezidenta Lukašenka prepustiť politických väzňov bolo výborné. No už teraz je jasné, že opozícia sa v krátkom čase do parlamentu nedostane. OBSE ohodnotila voľby správne.
<P>
Jeden z najdôležitejších aspektov na posilnenie občianskej spoločnosti v Bielorusku je vízová politika Európskej únie. Občianska spoločnosť sa musí zapojiť do demokratizácie Bieloruska v čo najvyššej miere. Ľudia musia mať svetový rozhľad, aby sa mohli stať aktívnymi občanmi. Takisto ako aj možnosť odísť z tejto totalitnej krajiny.
<P>
Bielorusi potrebujú víza na to, aby mohli cestovať. Získanie schengenských víz je zložitý a časovo náročný proces. Tento proces sa musí zjednodušiť. Nemali by sme trestať ľudí. Tým, že komplikujeme cestovanie pre Bielorusov, obmedzujeme ich, aby sa naplno podieľali na hodnotách a kultúre Európskej únie. Naším úmyslom nie je trestať občiansku spoločnosť Bieloruska.
<P>
Je najvyšší čas na zmenu. Obyvatelia Bieloruska si to naozaj zaslúžia. A my Európania im musíme pomôcť.
<SPEAKER ID="140" NAME="Athanasios Pafilis  " LANGUAGE="EL">
S prekvapujúcou odvahou a bez akéhokoľvek dôkazu či podkladu politické sily, ktoré podporujú EÚ a slúžia jej, podpísali spoločné uznesenie, ktoré vyčíta bieloruskej vláde voľby 28. septembra. Uznesenie predložené európskou ľavicou prostredníctvom Konfederatívnej skupiny Európskej zjednotenej ľavice - Nordická zelená ľavica je podobné. Je samozrejmé, že EÚ a strany "európskej jednosmerky" (Nová demokracia (ND), Panhelénske socialistické hnutie (PASOK), Koalícia radikálnej ľavice (SYRIZA)/Synaspismos a Ľudová ortodoxná strana zhromaždenia (LAOS)) sa prirovnávajú k predstaviteľom imperializmu, ktorí sa sústreďujú v tzv. opozícii posluhovača NATO, pána Milinkieviča. Táto opozícia získala v posledných prezidentských voľbách "prekvapujúcich" 6 % a v nedávnych parlamentných voľbách nezískala ani jedno kreslo.
<P>
Výsledky volieb by mali umlčať protesty EÚ a USA, pretože obyvatelia Bieloruska politiku svojej vlády proti NATO a EÚ podporujú. Práve to je zlé a demoralizujúce pre politické sily "európskej jednosmerky". Teraz nemajú výhovorku pre prepustenie "politických väzňov" alebo ospravedlnenie pre nerovnakú reklamnú kampaň kandidátov. Teraz už priznávajú takúto rovnakú možnosť, nehanebne a svojvoľne vyhlasujú, že nový parlament má "neistú demokratickú legitimitu".
<P>
Poslanci Komunistickej strany Grécka odmietajú obidva z týchto neakceptovateľných uznesení a vyjadrujú solidaritu obyvateľom Bieloruska v boji proti imperialistickej nadvláde.
<SPEAKER ID="141" NAME="Toomas Savi  " AFFILIATION="ALDE">
písomne. - Nedávne voľby v Bielorusku sa nedajú označiť za slobodné ani spravodlivé. Stalinovo známe pravidlo, že nie je dôležité, kto dostane hlasy, ale kto hlasy počíta, si v Bielorusku stále veľmi vážia. Zväčša sa hlasy nespočítavali pred očami pozorovateľov, takže pozorovatelia OBSE jednoducho nemohli voľby uznať.
<P>
Lukašenkovo pokrytectvo v nahováraní a lákaní Západu je celkom nepochybné. Sľuby, ktoré nám dal v súvislosti s voľbami, nevedel dodržať. Práva mnohých volebných pozorovateľov boli porušené, keďže nemohli v plnej miere dohliadať na priebeh volieb. Nemali by sme ignorovať toto vážne porušenie princípov demokratických volieb. Nemali by sme odvolávať naše sankcie pred tým, než uvidíme jasné náznaky zmeny režimu.
<SPEAKER ID="995" NAME="Andrzej Jan Szejna  " LANGUAGE="PL">
Rada, Komisia a uznesenie Európskeho parlamentu o situácii v Bielorusku má za cieľ ohodnotiť výsledky parlamentných volieb, ktoré sa konali 28. septembra, a takisto aj ich vplyv na vzťahy EÚ a Bieloruska.
<P>
Európska únia sa nachádza v zložitej medzinárodnej situácii. Na jednej strane je jasné, že Bielorusko nesplnilo svoje demokratické záväzky, ale na strane druhej pozorujeme postupné, aj keď pomalé ustupovanie autoritatívneho režimu.
<P>
Počas volieb sme spozorovali aj niektoré pozitívne znaky smerujúce k demokratizácii, ako napríklad oslobodenie politických väzňov, žiadosť o nezávislých pozorovateľov z OBSE a zlepšenie podmienok pre pozorovanie volieb. No bieloruské úrady si nesplnili všetky svoje povinnosti. Mali by ukázať, že si naozaj želajú zlepšenie spolupráce s EÚ a pre dialóg s EÚ by mali vytvoriť lepšie podmienky. Vo väčšom rozsahu by mali podniknúť jasné kroky na ceste k demokracii, dodržiavať ľudské práva a právny poriadok.
<P>
V plnej miere podporujem výzvu Komisie a Rady, aby sme prehodnotili a prípadne zrušili niektoré obmedzenia voči Bielorusku. Nesmieme zastaviť rozvoj občianskej spoločnosti. Sankcie zo strany EÚ, predovšetkým vystavovanie víz a náklady s tým súvisiace, škodia obyvateľom, nie vládnym úradom.
