<CHAPTER ID="016">
Jednominútové vystúpenia k otázkam politického významu (pokračovanie) 
<SPEAKER ID="043" NAME="Predseda">
Teraz budeme pokračovať jednominútovými vystúpeniami k otázkam politického významu.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Vážený pán predseda, v čase zmeny klímy a globálneho otepľovania je celkom zrejmé nasledovné: musíme znížiť emisie skleníkových plynov a šetriť energiou. EÚ sa už v tejto oblasti snaží udávať tón, čo sa jej darí niekedy s väčším a inokedy s menším úspechom. Niekedy sa zároveň objavia jasné pokusy vyliať s vaničkou aj dieťa, tak ako v prípade takzvanej smernice o ekodizajne.
<P>
V mojom volebnom obvode pôsobí veľmi úspešná spoločnosť s názvom Austria Email AG, ktorá vyrába elektrické ohrievače. V Rakúsku je to mimoriadne praktické a užitočné, keďže väčšina našej elektrickej energie pochádza z vodných elektrární, a preto je veľmi šetrná k životnému prostrediu.
<P>
Teraz sa zdá, že smernica o ekodizajne tieto ohrievače v budúcnosti zakáže a namiesto nich bude ľudí nútiť používať buď plynové tepelné akumulátory alebo plynové pece, čo je podľa mňa úplne nezmyselné, keďže sú oveľa menej šetrné k životnému prostrediu ako tieto ohrievače. Okrem toho je v Rakúsku v súčasnosti ohrozených 400 pracovných miest.
<P>
To nie je to, čo sa snažíme dosiahnuť. Vyvíja sa to nesprávnym smerom. Ak máme chrániť životné prostredie, potom by sme mali určite prijímať také opatrenia, ktoré sú rozumné, užitočné a predovšetkým primerané. Nemali by sme však ohrozovať pracovné miesta pre výrobok, ktorý sa v skutočnosti nezdá účelný.
<SPEAKER ID="045" NAME="Véronique De Keyser" AFFILIATION="S&amp;D">
(FR) Vážený pán predseda, Euronews je pre nás významným oknom do sveta a je to televízny kanál, ktorým som veľmi nadšená. Často sa však čudujem obsahu reklám, ktoré vysiela.
<P>
Keď som si dnes ráno zapla televíziu, zbadala som reklamný spot na Macedónsko. A čo som si prečítala? "Daňový raj pre podniky, priemerná mzda 370 EUR, daň z príjmu vo výške 10 %” atď.
<P>
Ak je toto spôsob, ktorým chce Macedónsko prezentovať svoju žiadosť o vstup do Európskej únie, a ak sa ľudí v mojom regióne opýtam: "Chcete, aby Macedónsko vstúpilo do EÚ?" - nuž, uisťujem vás, že to nebude fungovať. Môžeme aj naďalej pripustiť, aby v čase, keď diskutujeme o premiestňovaní firiem v rámci Európy a boji proti sociálnemu dampingu, boli takéto reklamné spoty oknom do sociálnej Európy? To si nemyslím.
<P>
Tiež som sa zvykla čudovať propagačnému spotu o Iráne. Spoty o tejto serafínskej krajine sme povoľovali v čase, keď tam dochádzalo k prípadom verejného ukameňovania.
<SPEAKER ID="046" NAME="Pat the Cope Gallagher" AFFILIATION="ALDE">
Vážený pán predseda, všetci sme počuli o víkendových záplavách v Írsku, ktoré spôsobili značné škody na mnohých domoch, podnikoch, farmách, cestách a vodných dielach. Hoci je ešte priskoro na odhady, náklady na obnovu regiónu by sa mohli vyšplhať na 500 miliónov EUR. Zavedenie príslušných opatrení na boj proti takémuto typu záplav a zaistenie toho, že sa to viac nezopakuje, by však mohlo stáť miliardy.
<P>
Zdá sa, že Fond solidarity EÚ môže byť príliš obmedzujúci na to, aby túto situáciu vyriešil. Stále však dúfam, že by bolo možné zvážiť žiadosť, ale ak nie, navrhujem, aby bola priaznivo posúdená regionálna žiadosť, keďže bol postihnutý sever, západ a juh krajiny. Mnohých ľudí v mojom európskom volebnom obvode vrátane grófstiev Galway, Mayo, Clare, Leitrim a Roscommon spolu s juhom Írska postihli strašné záplavy, ku ktorým tu došlo. Obraciam sa na Komisiu, aby pragmaticky a bezodkladne pomohla.
<P>
(GA) Vážený pán predseda, rád by som sa poďakoval za príležitosť predniesť túto dôležitú otázku týkajúcu sa záplav, ktoré postihli našu krajinu.
<SPEAKER ID="048" NAME="Ilda Figueiredo" AFFILIATION="GUE/NGL">
(PT) Nedávna tragédia, ktorú spôsobil hurikán Ida, keď sa medzi 6. a 8. novembrom prehnal cez Salvádor, si vyžiadala okolo 200 obetí na životoch a prinajmenšom 18 nezvestných, 15 000 ľudí prišlo o strechu nad hlavou a 80 škôl bolo zničených. Zničená bola aj poľnohospodárska úroda a základná infraštruktúra, ako sú ulice, elektrické siete, dodávky vody, komunikácie a zdravotnícke zariadenia.
<P>
Vzhľadom na to, že Salvádor je jednou z tých krajín Strednej Ameriky, ktoré sú najviac postihnuté hospodárskymi a sociálnymi ťažkosťami, je nutné, aby mu Európska únia ponúkla značnú podporu na boj proti sociálnemu chaosu, ktorý spôsobila táto prírodná katastrofa. Salvádorská vláda odhaduje, že vzhľadom na náchylnosť krajiny na takéto prírodné katastrofy bude krajina potrebovať viac ako 1 miliardu EUR, aby napravila škody a zrealizovala plán obnovy a zníženia rizika. Z tohto dôvodu sa snaží o uvoľnenie mimoriadnych finančných prostriedkov a presmerovanie dostupných finančných zdrojov z Európskej únie.
<P>
Je to naliehavá žiadosť, pán predseda. Žiadame, aby bola prednesená Európskej komisii a Rade.
<SPEAKER ID="049" NAME="James Nicholson" AFFILIATION="ECR">
Vážený pán predseda, závažné problémy týkajúce sa "vlastníckeho práva” aj naďalej spôsobujú stres, finančný úpadok a všeobecný zármutok mnohým občanom Európskej únie, ktorí investovali do nehnuteľností v krajinách, ako sú Španielsko, Bulharsko a Turecko. Je to tak aj napriek spoločnému úsiliu mnohých poslancov EP pracujúcich v mene svojich voličov a napriek siahodlhým vyšetrovaniam, ktoré Parlament viedol v rámci tejto problematiky a ktoré, ako vieme, vyvrcholili v dobre prijatej správe pani Aukenovej v marci 2009.
<P>
Mnohí voliči mi adresovali sťažnosti týkajúce sa problémov, ktoré vyplývajú z majetkových dohôd vo všetkých týchto krajinách. Nespočetné množstvo ľudí sa ocitlo v situácii, v ktorej zložité zákony o územnom plánovaní a urbanizačné politiky spôsobili, že im ich majetky boli skonfiškované bez akejkoľvek náhrady škody.
<P>
Veľmi ma znepokojuje, že EÚ nerobí rozhodnejšie kroky, aby sa pokúsila riešiť tento problém, a to ani napriek prevažnému konsenzu, že tu dochádza k porušovaniu základných práv občanov Európskej únie. Zákonnosť a morálka týchto praktík sú prinajlepšom pochybné a prinajhoršom odhaľujú skorumpovaný prístup k rozvoju miest.
<SPEAKER ID="050" NAME="Nikolaos Salavrakos" AFFILIATION="EFD">
(EL) Vážený pán predseda, dovoľte mi pripojiť sa k obavám našich kolegov poslancov, ktoré sa týkajú rozdielnosti medzi správou o pokroku Turecka smerom k integrácii do Európskej únie a článkom, ktorý nedávno uverejnil Wall Street Journal Europe a ktorý uvádza, že turecký premiér počas nedávnej návštevy Iránu potvrdil - a podporil tým stanoviská Iránu -, že iránsky jadrový program je podľa jeho slov určený výlučne na mierové a dobročinné účely. Táto rozdielnosť je veľmi očividná aj na základe skutočnosti, že celkové správanie Turecka - ako napríklad 8. a 9. novembra v súvislosti s návštevou sudánskeho prezidenta v Istanbule - spôsobuje vážny problém. Vzhľadom na to by som bol veľmi vďačný, keby mali naši kolegovia poslanci tieto obavy na pamäti.
<SPEAKER ID="051" NAME="Andrew Henry William Brons" AFFILIATION="NI">
Vážený pán predseda, Európska únia by sa rada považovala za demokratickú úniu 27 demokratických štátov, ale musíme sa pozrieť na to, aká je skutočnosť. V Belgicku len pred pár rokmi prijal štát kroky na zákaz jednej z väčších politických strán. V Nemecku sa približne v tom istom čase objavili neúspešné pokusy zakázať istú stranu na základe usvedčujúcich vyhlásení, ktoré urobili štátni pracovníci. V Maďarsku štát fyzicky napáda opozičné strany, pričom ich členov zatýka a mučí. V Spojenom kráľovstve uskutočňuje násilná milícia sponzorovaná vládnucou stranou a vedúcim predstaviteľom opozície násilné a v niektorých prípadoch ozbrojené útoky na oponentov.
<P>
Obmedzenia nenásilnej slobody prejavu existujú takmer vo všetkých štátoch Európskej únie. V skutočnosti je Európska únia na čele snáh prijímať právne predpisy proti stavom mysle alebo, ako by niekto povedal, rôznym "fóbiám".
<SPEAKER ID="052" NAME="Georgios Papanikolaou" AFFILIATION="PPE">
(EL) Vážený pán predseda, pokiaľ ide o začiatok rokovaní o readmisnej dohode medzi Európskou úniou a Tureckom týkajúcej sa nezákonných prisťahovalcov, rád by som zdôraznil, že potrebujeme, aby sa Turecko zaviazalo k spolupráci na odstraňovaní nezákonného prisťahovalectva. V tejto súvislosti by som Parlamentu rád pripomenul, že 76,5 % všetkých zatknutí nezákonných prisťahovalcov na hraniciach Európskej únie sa uskutočnilo na gréckych hraniciach. Veľmi dobre viem, že tam, kde tretie krajiny - ako napríklad Taliansko, Líbya, Španielsko a Mauritánia - spolupracujú, objavujú sa hmatateľné výsledky. Z toho dôvodu musíme s readmisnými dohodami pokročiť. Turecko musí spolupracovať s agentúrou Frontex, s gréckymi orgánmi a orgánmi Európskej únie.
<SPEAKER ID="053" NAME="Tunne Kelam" AFFILIATION="PPE">
Vážený pán predseda, misia EÚ je jedinou medzinárodnou misiou na monitorovanie uplatňovania dohôd z minulého augusta a septembra medzi Ruskom a Gruzínskom. Pani Ashtonová by teraz mala ruskej strane jasne vysvetliť, že by mala misii EÚ zaručiť prístup k separatistickým územiam Gruzínska, a to bez akéhokoľvek ďalšieho zdržania.
<P>
Dnes priplávala do Petrohradu francúzska vrtuľníková loď triedy Mistral. Plán predať Rusku túto modernú bojovú loď je pre Kremeľ ekvivalentom odmeny za jeho minuloročnú inváziu do Gruzínska. Podľa slov veliteľa ruského námorníctva by tento typ lode ruskému námorníctvu umožnil, aby v auguste 2008 uskutočnilo svoju misiu za 40 minút namiesto 26 hodín. V takom prípade by prezident Sarkozy nebol mal čas zabrániť pánovi Putinovi v okupácii gruzínskeho hlavného mesta.
<P>
Poskytnutie najnovšej technológie NATO ruskému námorníctvu znamená prijať zodpovednosť za podporovanie kremeľských dravcov v ich snahe zrealizovať svoje vojenské cvičebné plány z minulého septembra.
<SPEAKER ID="054" NAME="Alan Kelly" AFFILIATION="S&amp;D">
Vážený pán predseda, zatiaľ čo tu my v Štrasburgu zasadáme, domácnosti polovice obyvateľov mesta Cork v mojom volebnom obvode Munster sú bez vody - a to sa píše rok 2009!
<P>
Univerzita v Corku musela zatvoriť svoje brány na celý týždeň a mnohí študenti z mojej alma mater prakticky prišli o strechu nad hlavou. Majitelia obchodov, ľudia v domácnostiach a poľnohospodári majú pred sebou účty, ktoré sa šplhajú na stovky miliónov eur po tom, ako Cork, Tipperary, Limerick a najmä Galway zažili najhoršie záplavy, pokiaľ im pamäť siaha.
<P>
Po zničujúcich záplavách, ktoré postihli strednú Európu v roku 2002, EÚ založila Fond solidarity na pomoc členským štátom, ktoré boli sužované v dôsledku prírodných katastrof z takýchto záplav. Naposledy sa prijímateľmi takejto pomoci stali naši kolegovia na severovýchode Rumunska. Pravidlá stanovujú, že túto pomoc možno využiť za určitých okolností, keď dôjde k mimoriadnym regionálnym katastrofám.
<P>
Teraz vyzývam pána predsedu Barrosa a pána komisára Sameckého, aby kladne zareagovali na akúkoľvek žiadosť o pomoc z tohto fondu, ktorú im Írsko adresuje. Predovšetkým vyzývam írsku vládu, aby okamžite skontaktovala Komisiu s cieľom podať žiadosť. Je nevyhnutné, aby EÚ a Parlament rozšírili svoju podporu rôznym írskym komunitám, ktoré utrpeli strašné škody.
<SPEAKER ID="055" NAME="Csaba Sándor Tabajdi" AFFILIATION="S&amp;D">
(HU) V severnej časti Maďarska prechádzajú cez hranicu desiatky tisíc ľudí zo Slovenska idúcich za prácou, pričom niekoľko tisíc ľudí sa presťahovalo a teraz žije v severnej časti Maďarska v Rajke a iných obciach. Vďaka vynikajúcej infraštruktúre a Schengenskej dohode títo ľudia pracujú na Slovensku a žijú v Maďarsku. Je to výborný príklad výhod, ktoré ponúka Európska únia.
<P>
Podľa prieskumov sa Slováci žijúci v Maďarsku cítia vo svojom novom prostredí, ktoré si vybrali, ako doma a miestne orgány v súčasnosti uvažujú o tom, že aj keď nie sú maďarskými občanmi, zabezpečia pre nich škôlky a školy, v ktorých sa bude hovoriť po slovensky, pretože dvojjazyčnosť je v Maďarsku veľmi cenná.
<P>
Presný opak toho sa deje na Slovensku, kde je maďarská etnická komunita, ktorá tam žije tisíc rokov, vážne diskriminovaná z hľadiska jazykových práv, pričom z maďarčiny sa robí druhoradý jazyk a podriaďuje sa úradnému jazyku. Je to na hanbu celej Európskej únie!
<SPEAKER ID="056" NAME="Sonia Alfano" AFFILIATION="ALDE">
(IT) Vážený pán predseda, dámy a páni, rada by som Parlament upozornila na pravidlá premiestňovania spoločností, ktoré sa uvádzajú v smernici 2001/23/ES.
<P>
Hovorím o tom preto, lebo medzi klientov spoločnosti Eutelia S. p. A. pôsobiacej v oblasti telekomunikácií a informačných technológií, patrí aj niekoľko veľmi dôležitých spoločností, ale nielen spoločností: svoje služby poskytuje napríklad aj banke Bank of Italy, talianskemu parlamentu a talianskemu senátu. Okrem toho je zapojená do schengenského projektu, takže spravuje niektoré veľmi dôverné údaje.
<P>
V máji 2009 sa Eutelia takmer zbavila svojho odvetvia IT a presunula ho na svoju dcérsku spoločnosť Agile, ktorá má v podstate na vyplatenie svojich 2 000 zamestnancov finančné prostriedky len vo výške 96 000 EUR. V októbri 2009 následne dostalo 1192 ľudí oznámenia o ukončení pracovného pomeru. Napriek tomu, že dostali oznámenia o ukončení pracovného pomeru, sú však títo ľudia stále zamestnaní. Okrem toho je na celej veci zvláštne to, že pravidlo, o ktorom som práve hovorila, stanovuje konkrétne požiadavky na podnikanie pre tých, ktorí získajú časti podnikov...
<P>
(Predseda prerušil rečníčku.)
<SPEAKER ID="057" NAME="Cornelia Ernst" AFFILIATION="GUE/NGL">
(DE) Vážený pán predseda, dámy a páni, dôrazne odmietam opatrenia, ktoré prijíma Nemecká spolková republika, aby deportovala Rómov a iné menšiny do Kosova. Čoskoro má byť ročne deportovaných 2500 ľudí. Tieto opatrenia sa týkajú najmä 10 000 Rómov, ale aj Egypťanov a príslušníkov komunity Aškali.
<P>
Mnohí z týchto ľudí žijú v Nemecku viac ako desať rokov a našli tu útočisko pred vysídlením, prenasledovaním a násilím. Zároveň začínajú deportovať ľudí z Rakúska, Belgicka, Maďarska a Francúzska. Som proti týmto deportáciám, pretože situácia menšín v Kosove, predovšetkým Rómov, je neznesiteľná. Miera nezamestnanosti predstavuje v tejto skupine takmer 100 %, pričom v Kosove neexistuje spôsob, ako týmto ľuďom zabezpečiť slušné ubytovanie. Majú vyhliadky buď na život v tábore, alebo v olovom zamorenej Mitrovici. Na záver by som tiež chcela vyzvať Nemecko k zodpovednosti, ktorú v dôsledku svojich dejín nesie voči obetiam druhej svetovej vojny vrátane Rómov a Sintov, ktorí boli prenasledovaní a systematicky vyvražďovaní. Istá miera zodpovednosti, ktorú tiež treba v tomto prípade prijať...
<P>
(Predseda prerušil rečníčku.)
<SPEAKER ID="058" NAME="Nuno Melo" AFFILIATION="PPE">
(PT) Chcel by som vás len upozorniť na nebezpečenstvá, ktoré predstavuje choroba ohrozujúca ihličnaté stromy v lesoch Európskej únie. Konkrétne ide o háďatko borovicové, ktoré pochádza z Ameriky. Toto ochorenie bolo odhalené v portugalskom regióne Sétubal a rozšírilo sa už do ďalších oblastí Portugalska a Španielska. Jedinou účinnou metódou, ako s touto chorobou bojovať, je vyrúbať alebo spáliť postihnuté stromy.
<P>
Je dôležité zdôrazniť, že lesy pokrývajú 38 % portugalského územia a sú domovom 400 000 statkárov. Lesy zabezpečujú 14 % priemyselného HDP, 9 % pracovných miest v priemysle a tvoria 12 % vývozu. V konečnom dôsledku sú ohrozené lesy Európskej únie, a preto musíme zasiahnuť a nevyhnutne vytvoriť núdzový plán, ktorý by mal zabrániť tomu, aby sa táto choroba, ktorá je zatiaľ obmedzená na Pyrenejský polostrov, rozšírila v celej Európskej únii.
<P>
Núdzový plán by mal byť podporený aj dostatočným množstvom finančných prostriedkov, aby sme vyriešili tento problém, ktorý ničí mnoho podnikov, núti ich zatvárať prevádzky a spôsobuje škodu mnohým pracovníkom, ktorých pripravuje o živobytie. Celá Európska únia je zodpovedná za to, aby s tým niečo urobila.
<SPEAKER ID="059" NAME="Romana Jordan Cizelj" AFFILIATION="PPE">
(SL) V prvom rade by som chcela čo najdôraznejšie protestovať proti tomu, čo pred chvíľou povedal kolega poslanec z Rakúska o ochrane menšín v Slovinsku. Slovinsko má vysoké normy na ochranu menšín a my si len želáme, aby slovinské menšiny žijúce v našich susedných krajinách mali podobné práva.
<P>
Dovoľte mi teraz prejsť k ďalšej otázke. V tomto veku informačných technológií sa informácie šíria medzi ľuďmi veľmi rýchlo. Čím je správa alarmujúcejšia, tým rýchlejšie sa šíri, pričom hodnovernosť informácií sa odsúva na druhé miesto. V tejto súvislosti sú mimoriadne zaujímavé novinky, ktoré majú vplyv na ľudské zdravie a stravu.
<P>
Počas ostatných pár týždňov sa u nás v Slovinsku šírili e-mailom úplne mylné správy o potravinovom kódexe Codex Alimentarius. To, čo môžeme ako poslanci Európskeho parlamentu v takomto prípade urobiť, je obrátiť sa s týmito otázkami na Európsku komisiu a následne niekoľko týždňov čakať na odpoveď odborníkov. Musíme však byť schopní podniknúť okamžité kroky, pretože k škodám tu dochádza vo veľmi krátkom čase.
<P>
Z tohto dôvodu navrhujem, aby Európska komisia zvážila vytvorenie internetového informačného portálu, na ktorom by ktorýkoľvek občan, ktorý chce priamo kontaktovať Komisiu, mohol dostať odpoveď najneskôr do troch dní.
<SPEAKER ID="060" NAME="Ioan Enciu" AFFILIATION="S&amp;D">
(RO) Nadobudnutie platnosti Lisabonskej zmluvy a prijatie Štokholmského programu bude mať jednoznačne priaznivý vplyv na európskych občanov v novom priestore slobody, bezpečnosti a spravodlivosti.
<P>
Pokiaľ ide o nezákonnú migráciu a cezhraničnú trestnú činnosť, prognózy na nasledujúce roky naznačujú, že príliv migrantov bude stúpať. To sa týka aj situácie na východnej hranici Európskej únie. Mám tým na mysli najmä Moldavskú republiku. Bezprostredne po politických zmenách, ktoré tam nastali, táto krajina jasne vyjadrila svoju túžbu začleniť sa do Európskej únie, ale v súčasnosti sa nachádza v zraniteľnom hospodárskom postavení. Zároveň má oslabenú schopnosť zvládať problémy, ako sú migrácia a trestná činnosť na jej hraniciach. S cieľom posilniť svoje vlastné vonkajšie hranice a vytvoriť bezpečnostnú zónu musí Európska únia poskytnúť Moldavskej republike značnú hospodársku pomoc, aby zvýšila jej schopnosť konať.
<P>
Európska únia musí naliehavo navrhnúť dohodu o pridružení, ktorá stanoví jasný časový rámec pre budúci vstup tejto krajiny do EÚ. To integráciu veľmi zjednoduší, pričom úspech tejto spolupráce bude môcť zároveň poslúžiť ako vzor pre ďalšie štáty, ktoré susedia s EÚ.
<SPEAKER ID="061" NAME="Seán Kelly" AFFILIATION="PPE">
(GA) Vážený pán predseda, ďakujem, že ste mi dali príležitosť povedať zopár slov o mimoriadnych záplavách, ku ktorým došlo v Írsku cez víkend.
<P>
Kolegovia poslanci hovorili o nevídaných záplavách, ku ktorým došlo v Írsku cez víkend. Ja sám som navštívil niektoré z týchto miest vo svojom volebnom obvode - mestá ako Clonmel, Killarney, Bandon a, samozrejme, mesto Cork, ktoré bude bez vody prinajmenšom ešte jeden týždeň. Univerzita v Corku je tiež zatvorená v dôsledku neobyčajných záplav, ktoré sú možno výsledkom zmeny klímy, o ktorej tu v Parlamente tak často hovoríme.
<P>
Treba urobiť dve veci. Po prvé, írska vláda musí zaručiť, že spolu s miestnymi orgánmi zavedie smernicu EÚ o povodniach. To má prvoradý význam a musí sa to spraviť. Po druhé, írska vláda by mala Európsku úniu požiadať o finančnú podporu z Fondu solidarity Európskej únie, aby bolo možné poskytnúť núdzovú pomoc tým, ktorí to najviac potrebujú, ako tomu bolo v minulosti pri krajinách ako Nemecko, Francúzsko, Česká republika a Rakúsko.
<SPEAKER ID="063" NAME="Zoran Thaler" AFFILIATION="S&amp;D">
Vážený pán predseda, dvaja mladí azerbajdžanskí aktivisti a blogeri boli v nespravodlivom súdnom procese odsúdení - Emin Abdulajev na dva a pol roka a Adnan Hajizade na dva roky väzenia. Obvinenia proti nim boli vykonštruované a uväznili ich iba preto, lebo si uplatňovali svoje právo na slobodu prejavu a združovania.
<P>
Azerbajdžanské orgány musia väzňov svedomia Adnana Hajizadeho a Emina Abdulajeva okamžite a bezpodmienečne prepustiť. Rada, Komisia a členské štáty Európskej únie musia azerbajdžanskej vláde predniesť otázku demokracie a ľudských práv. Treba pripomenúť, že demokratizácia je jedným z cieľov Východného partnerstva a Azerbajdžan je súčasťou tejto iniciatívy. Azerbajdžan si musí plniť povinnosti, ktoré má ako člen Rady Európy a partner Európskej únie.
<SPEAKER ID="064" NAME="Georgios Toussas" AFFILIATION="GUE/NGL">
(EL) Vážený pán predseda, imperialistická politika podpory Izraela zo strany USA a NATO, ako aj všeobecné zlepšenie vzťahov a problémov obsiahnutých v dohode o pridružení medzi EÚ a Izraelom posilňujú agresiu a neústupnosť Izraela voči palestínskemu ľudu. Podľa štatistiky bol tento rok pre Palestínčanov najkrvavejší. Len počas vojenskej operácie izraelskej armády nazvanej Liate olovo bolo zavraždených 1443 Palestínčanov, 9600 Palestínčanov nezákonne držia v izraelských väzniciach bez súdneho procesu, múr hanby je v súčasnosti dlhý 450 kilometrov a plánujú ho predĺžiť na 750 kilometrov, pričom sa neustále ničia domy a infraštruktúra na Západnom brehu a vo východnom Jeruzaleme. Vyjadrujeme palestínskemu ľudu našu solidaritu a žiadame okamžité, spravodlivé a schodné riešenie palestínskej otázky: vytvorenie nezávislého palestínskeho štátu na územiach z roku 1967 s hlavným mestom vo východnom Jeruzaleme, ktorý bude mať suverenitu nad svojím územím a hranicami a zaistí návrat utečencov a prinavrátenie všetkých arabských území, ktoré Izrael okupuje od roku 1967.
<SPEAKER ID="065" NAME="Kinga Göncz" AFFILIATION="S&amp;D">
(HU) Chcela by som vás upozorniť na tému, o ktorej pred chvíľou hovorila pani Cornelia Ernstová. Hovorím o tom, že po rokovaniach a podpísaní readmisných dohôd sa začal proces presídľovania tých, ktorí boli vysídlení alebo nútení utiecť počas vojny v Juhoslávii. Tento proces začal jednak na dobrovoľnom základe, jednak z donútenia, a týka sa najmä menšín žijúcich v Kosove, predovšetkým Rómov, ktorí sa následkom tohto procesu ocitajú vo veľmi zložitej situácii.
<P>
Myslím si, že pokiaľ ide o uplatňovanie týchto readmisných dohôd, je pre nás nesmierne dôležité, aby sme brali do úvahy odporúčania medzinárodných organizácií. Vieme, že z hľadiska sociálnej a hospodárskej infraštruktúry nemá Kosovo nič, pomocou čoho by bolo schopné postarať sa o týchto ľudí. Situácia sa tam vyvíja naozaj žalostným spôsobom. Som presvedčená, že Európsky parlament sa k tejto téme musí vyjadriť.
<SPEAKER ID="066" NAME="Evelyn Regner" AFFILIATION="S&amp;D">
(DE) Vážený pán predseda, minulý štvrtok bola zverejnená správa o nepredstaviteľne príšernom zabíjaní, ku ktorému došlo v Peru. Podľa agentúrnych správ istý gang počas niekoľkých rokov stínal svojim obetiam hlavy a odstraňoval z ich tiel tuk, ktorý predával za sumu 10 000 EUR za liter európskym kozmetickým spoločnostiam. Sú tieto správy pravdivé?
<P>
V každom prípade išlo o nepredstaviteľne obludné zabíjanie. Po prijatí týchto otrasných správ je teraz na nás, aby sme zistili, či sú tieto správy, ktoré sú v obehu, skutočne pravdivé. Faktom zostáva, že my Európania sa rozhodne musíme dostať na koreň veci, aby sme vylúčili možnosť, že európske farmaceutické alebo kozmetické spoločnosti sú nejakým spôsobom spojené s týmito nevýslovne zverskými vraždami, ako sa tvrdí v týchto správach.
<SPEAKER ID="067" NAME="Predseda">
Práve sme dokončili jednominútové vystúpenia.
<P>
Vďaka času, ktorý sme mali k dispozícii, tu odznelo podstatne viac vystúpení ako zvyčajne - viac ako 40. Keď to bude možné, poskytneme viac príležitostí na vystúpenia ako určuje rokovací poriadok, ktorý povoľuje nanajvýš 30 takýchto vystúpení.
