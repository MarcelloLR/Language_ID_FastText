<CHAPTER ID="020">
Jednominútové vystúpenia k otázkam politického významu
<SPEAKER ID="179" NAME="Predsedajúci">
Ďalším bodom sú jednominútové vystúpenia k otázkam politického významu.
<SPEAKER ID="180" NAME="Vytautas Landsbergis" AFFILIATION="PPE-DE">
Vážený pán predsedajúci, Európsky parlament nedávno prijal rozumné uznesenie o vzťahoch s jedným zo susedných štátov. Rád by som z neho zacitoval niekoľko riadkov. Počúvajte prosím pozorne a bez obáv: "keďže" ruská "verejnosť nie je dostatočne informovaná o rozsahu zločinov spáchaných" počas druhej svetovej vojny, "najmä" vo Fínsku, v pobaltských štátoch, v Katyni a v Kaliningradskej oblasti; Parlament "je presvedčený, že občania" Ruska "majú nárok dozvedieť sa pravdu o politike vojny a skutkoch genocídy, ktoré boli spáchané v ich mene a poznať mená páchateľov vojnových zločinov"; Parlament "je presvedčený, že" Rusko "musí čestne riešiť svoju" sovietsku "minulosť, aby mohlo pokročiť ďalej a zmieriť sa s minulosťou, čo je integrálnou súčasťou ceste k zmiereniu so susedmi".
<P>
Toto odporúčanie náš Parlament skutočne formuloval - na adresu Srbska, ktoré naše návrhy ocenilo. Avšak keďže tento Parlament nepoužíva dvojaký meter, rovnaké výzvy je potrebné formulovať aj v našich dokumentoch tykajúcich sa Ruska.
<SPEAKER ID="181" NAME="Lívia Járóka" AFFILIATION="PPE-DE">
(HU) Ďakujem veľmi pekne, pán predsedajúci. Dámy a páni, pán predsedajúci, rada by som povedala zopár slov o postavení európskych Rómov v súvislosti so stanoviskom, ktoré sme prijali na poslednom plenárnom zasadnutí. Považujem za nevyhnutné, aby Európska komisia a Parlament postupovali jednotne a zhostili sa zodpovednosti za túto menšinu. Musia dať najavo väčšiu empatiu než doposiaľ a pripraviť, realizovať a monitorovať programy zamerané na začlenenie sociálnych skupín, ktoré sú vylúčené zo spoločnosti a stoja na jej okraji. V tejto súvislosti by poslanci Európskeho parlamentu veľmi ocenili, keby mohli úzko spolupracovať s komisármi priamo či nepriamo zodpovednými za menšiny, ich integráciu a začlenenie do spoločnosti, a v špecializovanej skupine spoločne pripraviť rozsiahlu cezhraničnú stratégiu zameranú na Rómov. Táto stratégia, ktorá by mala zahŕňať i účinné sledovanie, by ponúkla príležitosť zúčastniť sa rozvojových programov Únie tým, ktorí žijú v tých najzanedbanejších oblastiach a patria k najviac znevýhodneným skupinám. Na tento účel je potrebné spracovať mapu kritických oblastí v Európe, pomocou ktorej by sa ľahšie dalo posúdiť, ktoré oblasti sú postihnuté najhoršou chudobou. Pred dvoma rokmi Európska ľudová strana ako prvá v tomto Parlamente prijala stratégiu pre Rómov. Bola by som rada, ak by sa k nám pripojili i iné strany. Bolo by dobré, ak by sme sa spoločne, bok po boku, dňa 14. februára zúčastnili vypočutia k rómskej problematike a ak by sme konali v prospech tejto menšiny. Je skutočne potrebné, aby sa niečo začalo diať. Ďakujem.
<SPEAKER ID="182" NAME="Hans-Peter Martin" AFFILIATION="NI">
(DE) Vážený pán predsedajúci, očití svedkovia nás informujú o takmer neuveriteľnom prekročení povolenej rýchlosti, ktorého sa mal dopustiť Harald Rømer, generálny tajomník Európskeho parlamentu, dňa 14. novembra tohto roku približne o tretej popoludní, zrejme v automobile s diplomatickou značkou registrovanou v Luxembursku, ktorý šiel z Európskeho parlamentu do centra Štrasburgu. Pod jeho kolesami hynul jeden vrabec za druhým, keď sa rútil s burácajúcim motorom rýchlosťou vyše 100 km/h ulicou Allée de la Robertsau okolo pomaly sa posúvajúcich áut v dopravnej zápche a nútil vydesených chodcov, aby z prechodov uskakovali späť do bezpečia.
<P>
Mám preto na pána Rømera niekoľko otázok: Skutočne ste v tej dobe boli v onom aute? Kto sedel za volantom? Aké pokyny ste dali (alebo nedali) vodičovi? Prečo išlo dotyčné vozidlo tak bezohľadne a prečo tak neuveriteľne prekročilo povolenú rýchlosť? Máte pocit, že sa vás pravidlá cestnej premávky netýkajú? Nemyslíte si, že ako najvyššie postavený úradník Európskeho parlamentu by ste mal voči ostatným preukazovať väčší ohľad a jazdiť v súlade s dopravnými predpismi? Hodláte sa takto správať aj v budúcnosti a mali by všetci účastníci cestnej premávky pred vami s hrôzou utekať?
<SPEAKER ID="183" NAME="Monica Maria Iacob-Ridzi" AFFILIATION="PPE-DE">
(RO) Rumunskí voliči v nedeľu po prvý raz vyberali svojich zástupcov do Európskeho parlamentu. Rumunsko sa tak pridalo k európskej tradícii priamych volieb do Parlamentu, ktorá začala v roku 1979.
<P>
Voľby v Rumunsku nám ukázali, že máme voči rumunským občanom veľkú zodpovednosť. Musíme s nimi viac hovoriť o Európskej únii a vysvetľovať výhody a povinnosti plynúce z príslušnosti k tejto rodine. Hoci je Rumunsko krajinou s druhou najvyššou podporou Európskej únie, účasť v týchto voľbách bola pomerne nízka - 29,4 %. Voľby však priniesli prenikavý úspech európskym ľudovcom. Počet zástupcov Demokratickej strany Rumunska v tomto Parlamente sa takmer strojnásobil a vďaka nášmu víťazstvu sa váha PPE-DE v Európskom parlamente zvýšila o takmer 4 %.
<P>
Ďakujem Rumunom za ich dôveru a ďakujem aj vám za pozitívne slová, ktoré ste adresovali rumunským voličom.
<SPEAKER ID="184" NAME="Pierre Pribetich" AFFILIATION="PSE">
(FR) Vážený pán predsedajúci, dámy a páni, piesok v kosovských presýpacích hodinách nemilosrdne preteká a 10. december sa blíži. Bohužiaľ pokračuje dialóg hluchých medzi veľmi autonómnym Kosovom ako súčasťou Srbska a kontrolovanou nezávislosťou. Parlamentné voľby, ktoré sa konali 18. novembra, len zvýšili politické ambície, pretože v týchto voľbách poznamenaných rekordnou neúčasťou zvíťazili zástancovia nezávislosti.
<P>
Európska únia teda musí prísť s iným variantom než nezávislosťou a potvrdiť tak európsku zahraničnú politiku. V samotnom slove "nezávislosť" sa skrýva pasca, synonymum chaosu pre našu Európu. Ak na tento proces pristúpime, otvoríme tým Pandorinu skrinku plnú nacionalizmu, regionalizmu a provincionalizmu, ktorý tak prenesieme na svoje vlastné územie.
<P>
V globalizovanom svete je nezávislosť len preludom. Je potrebné vyzvať všetky strany, aby vytvorili regionálne spoločenstvo, ktoré bude schopné mierumilovne konať a plnohodnotne rešpektovať demokratické zásady. Podporou rozdelenia a nezávislosti len vyjdeme v ústrety nacionalizmu. Spomeňte si, čo v Parlamente povedal prezident François Mitterrand: nacionalizmus znamená vojnu a vojna nie je len minulosťou, ale môže byť aj našou budúcnosťou.
<SPEAKER ID="185" NAME="Marian Harkin" AFFILIATION="ALDE">
Vážený pán predsedajúci, je veľmi pravdepodobné, že Írsko bude jedinou európskou krajinou, v ktorej sa bude konať referendum o Lisabonskej zmluve. Ja sama podporujem EÚ a vo všetkých referendách o zmluvách som hlasovala "za". Mám ale určitý problém a prosím Radu, aby ho vyriešila.
<P>
Než požiadame našich občanov, aby sa na základe získaných informácií rozhodli, musíme mať k dispozícii konsolidovanú verziu zmluvy. Vysvetlím - pozrime sa na stranu 51 zmluvy, kde sa nachádza oddiel nazvaný Nediskriminácia a občianskvo Únie, ktorý by si určíte chcel prečítať a posúdiť ho nejeden občan. V bode 32 sa uvádza, že "Vkladá sa článok 16d s textom článku 12". V bode 33 sa hovorí: "Vkladá sa článok 16e s textom článku 13; v odseku 2 sa slová 'Ak Rada ...' nahrádzajú slovami: 'Bez ohľadu na odsek 1 môžu Európsky parlament a Rada v súlade s riadnym legislatívnym postupom...', slová '...prijíma motivačné opatrenia' sa nahrádzajú slovami 'prijímať základné zásady motivačných opatrení...' a vypúšťajú sa slová '..., koná bez ohľadu na ustanovenia odseku 1 v súlade s postupom uvedeným v článku 251'".
<P>
Vážený pán predsedajúci, myslím, že ďalej už čítať nemusím - je úplne jasné, o čo mi ide.
<SPEAKER ID="186" NAME="Roberta Alma Anastase" AFFILIATION="PPE-DE">
(RO) Vážený pán predsedajúci, rada vás vidím práve dnes, tri dni po mimoriadne dôležitom okamihu v dejinách Rumunska.
<P>
V súlade so Zmluvou o pristúpení k Európskej únii sa v Rumunsku túto nedeľu, šesť mesiacov po pôvodne stanovenom termíne, konali voľby do Európskeho parlamentu. Občania Rumunska, európski občania, teda mali možnosť priamo zvoliť tých, ktorí ich budú zastupovať v najdemokratickejšej inštitúcii Európskej únie. Hoci sa účasť vo voľbách pohybovala okolo európskeho priemeru, nebola teda príliš vysoká, som presvedčená, že vďaka angažovanosti našich nových kolegov v Rumunsku si rumunskí občania budú stále viac uvedomovať dopad činnosti Európskeho parlamentu na svoj každodenný život. Skutočnosť, že extrémistické strany neprekročili hranicu počtu získaných hlasov potrebnú na vstup do Európskeho parlamentu, je dokladom, že rumunskí občania už preukázali európsku zrelosť a zodpovednosť.
<P>
Pri tejto príležitosti by som rada zablahoželala všetkým, ktorých si rumunskí občania vybrali, aby ich zastupovali v Európskom parlamente, a dúfam, že budeme bez ohľadu na politickú príslušnosť spolupracovať v prospech blahobytu Rumunov.
<SPEAKER ID="187" NAME="Bogusław Rogalski" AFFILIATION="UEN">
(PL) Vážený pán predsedajúci, poľskí rybári včera demonštrovali pred bruselským sídlom Európskej komisie. Protestovali proti nespravodlivým a diskriminačným krokom, ktoré Komisia podnikla voči poľskému rybárskemu priemyslu.
<P>
Celý problém súvisí so zákazom lovu tresky v Baltskom mori. Treska je pre poľských rybárov hlavným zdrojom príjmov. Komisia uvalila na lov tresky zákaz ako trest za prekročenie ročnej kvóty pre výlov tohto druhu. Okrem toho Komisia pohrozila, že Poľsko v roku 2008 nedostane vôbec žiadnu rybolovnú kvótu, alebo že mu bude tato kvóta znížená. To by nepochybne priviedlo poľský rybársky priemysel ku krachu. Pridelené kvóty sú veľmi reštriktívne a vychádzajú z neúplných a prekrútených údajov o populácii tresky v Baltskom mori.
<P>
V tomto kontexte sa vynára otázka, prečo bolo Poľsko jedinou kontrolovanou krajinou, keď pritom moja krajina volala po podrobných kontrolách rybolovu vo všetkých krajinách. Nemeckí, švédski a dánski rybári tiež prekračujú kvóty. Majú sa snáď poľskí rybári stať obetným baránkom komisára Borga? Alebo je sťažnosť k Európskej komisii možno len pokusom o odstránenie konkurencie? Únia evidentne zabudla na význam slova "rovnosť", a preto protest rybárov podporujem.
<SPEAKER ID="188" NAME="Maciej Marian Giertych" AFFILIATION="NI">
(PL) Vážený pán predsedajúci, vyzývam, aby sme sa zaoberali prípadom Egypťanky menom Shadia Nagui Ibrahim. Táto žena bola odsúdená k trojročnému väzeniu, pretože pri svadbe údajne lživo uviedla, že je kresťanka. V skutočnosti hovorila pravdu, pretože kresťankou je. Je členkou koptskej cirkvi a nevedela o tom, že jej otec, tiež koptský kresťan, kedysi konvertoval na islam a potom sa zase vrátil ku koptskej viere.
<P>
Podľa egyptského práva je Shadia Nagui Ibrahim moslimkou, pretože jej otec bol kedysi moslim. Vieru človeka nemôžu určovať úrady alebo právnici, je to vec osobného presvedčenia. Ak chce byť Egypt považovaný za civilizovanú krajinu, musí zmeniť svoje netolerantné protikresťanské zákony.
<SPEAKER ID="189" NAME="Antonio Tajani" AFFILIATION="PPE-DE">
(IT) Vážený pán predsedajúci, vážený pán komisár, dámy a páni, rád by som sa obrátil na pána komisára vo veci zneužívania štrukturálnych fondov, ktoré je bohužiaľ v Európskej únii stále častejším javom.
<P>
To, čo sa prihodilo v Maďarsku v súvislosti s programom LEADER, je skutočne šokujúce. Miestne akčné skupiny pre program LEADER, ktoré majú byť zložené zo zástupcov miestnych úradov a samospráv a zaisťovať využívanie a rozvoj programu LEADER, boli v Maďarsku zostavené výhradne zo zástupcov štátnej správy náležiacich k jedinej politickej strane (konkrétne k vládnej strane) na úkor miestnych samospráv, ktoré vedú členovia mimovládnych strán.
<P>
To je úplne škandalózne Európska komisia musí podľa môjho názoru podniknúť kroky voči maďarskej vláde. Možno by mala začať konanie pre porušenie práva kvôli nesprávnemu využívaniu štrukturálnych fondov. Miestni ľudia strácajú len preto, že ich zastupiteľstvo si nerozumie s vládou.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Vážený pán predsedajúci, konferencia o Blízkom východe v Annapoli skončila z hľadiska Európskej únie so zmiešanými výsledkami. V posledných mesiacoch nás pani komisárka Waldnerová a vysoký predstaviteľ pán Solana na plenárnych zasadnutiach opakovane uisťovali, že Európska únia hrá pri tvorbe blízkovýchodnej politiky aktívnu úlohu. Keď som si dnes ale čítal prejav prezidenta Busha, nenašiel som po tom ani stopu. Naopak som sa dočítal, že sa strany dohodli na vytvorení mechanizmu k realizácii tzv. plánu pod dohľadom Spojených štátov. Rovnako aj chystaná mierová zmluva bude implementovaná na základe plánu a USA budú mať v otázke implementácie posledné slovo. Kdeže je Európska únia? Akú nádej môžeme vzbudzovať do budúcnosti, keď sa v celom dianí obmedzujeme na úlohu divákov?
<SPEAKER ID="192" NAME="Laima Liucija Andrikien" AFFILIATION="PPE-DE">
(LT) Vážený pán predsedajúci, minulú sobotu bol v Rusku (v Moskve a v Petrohrade) brutálne potlačený mierumilovný a úplne zákonný pokus ruských občanov demonštrovať svoj nesúhlas s politikou súčasnej ruskej vlády. Vedúci predstaviteľ opoziční skupiny Iné Rusko Garri Kasparov, vedúci predstavitelia Zväzu pravicových síl Nikita Bielych a Boris Nemcov a ďalší demonštranti boli zadržaní milíciou a bolo proti nim použité násilie. Garri Kasparov bol dokonca odsúdený na päťdňové väzeniu.
<P>
Tento incident je ďalším dôkazom, že v Rusku neexistuje sloboda vyjadrovania sa a jeho občania žijú v ustavičnom nebezpečenstve. Príslušníci opozície sa musia neustále obávať o bezpečnosť svojich rodín.
<P>
Vážený pán predsedajúci, som si úplne istá, že my, Európsky parlament, nemôžeme k týmto udalostiam mlčať. Nemôžeme používať iné meradlá morálky, demokracie a ľudských práv na Barmu a Pakistan, keď zároveň používame tolerantnejšie meradlo voči Rusku. Vážený pán predsedajúci, naliehavo vás vyzývam, aby ste urobili potrebné kroky a obhajovali právo na slobodu prejavu a zhromažďovania v Rusku. Nie je dôležité, v akej krajine ľudia bojujú za slobodu - bojujú zároveň i za slobodu nás všetkých. Akonáhle je niekde slobodný človek držaný v okovách...
<P>
(predsedajúci rečníčku prerušil)
<SPEAKER ID="193" NAME="Predsedajúci">
Ďakujem vám veľmi pekne, pani Andrikienė. Bohužiaľ tomuto bodu programu rokovania už nemôžeme venovať viac času.
<SPEAKER ID="194" NAME="Marios Matsakis" AFFILIATION="ALDE">
Vážený pán predsedajúci, mám procesnú námietku. Niektorí z nás tu čakajú od 19.00 hod. (teraz je 21.40 hod.), len aby dostali možnosť vystúpiť v rámci jednominútových vystúpení. Teraz ste ich oklieštil na necelých 15 minút. To nie je fér voči poslancom, ktorí tu celý večer čakajú. Možno ste nás mali varovať skôr, aby sme tu zbytočne nečakali toľko hodín.
<SPEAKER ID="195" NAME="Predsedajúci">
Chápem vaše rozhorčenie. Predsedanie tomuto zasadnutiu som prevzal len pred dvomi minútami. Bol som však informovaný, že nám už zostáva veľmi málo času. Rozpravu musíme ukončiť o polnoci a na programe rokovania ešte máme mnoho bodov. Veľmi ma to mrzí.
