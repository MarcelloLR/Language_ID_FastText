<CHAPTER ID="008">
Hlasovanie
<SPEAKER ID="127" NAME="Predsedajúci">
Ďalším bodom programu je hlasovanie.
<P>
(Informácie o výsledkoch a ostatných podrobnostiach hlasovania: pozri zápisnicu.)
<SPEAKER ID="128" NAME="Robert Atkins" AFFILIATION="ECR">
Chcel by som znova vyjadriť sťažnosť, pokiaľ ide o riadenie času v tomto Parlamente. Včera aj dnes sme dostali čas na hlasovanie, ale opäť sme ho zneužili. Znakom dobre riadeného a efektívneho Parlamentu je celkom iste schopnosť riadne a načas zvládať svoje záležitosti. Mohli by ste orgány požiadať, aby to dali do poriadku? V opačnom prípade sa k nám bude pristupovať s opovrhnutím, ktoré si zaslúžime.
<SPEAKER ID="129" NAME="Derek Roland Clark" AFFILIATION="EFD">
Moja procedurálna námietka sa týka prvých dvoch dnešných hlasovaní o kalendári na tento a nasledujúci rok. Ak dovolíte, chcel by som povedať dve veci. Po prvé, tieto hlasovania jednoducho ukazujú bezmocnosť tohto Parlamentu. Každý si tu myslí, že má čoraz viac právomocí a čoraz väčší vplyv. V skutočnosti však tieto pozmeňujúce a doplňujúce návrhy obchádzajú našu povinnosť, že sa musí uskutočniť 12 schôdzí...
<P>
(Predsedajúci prerušil rečníka.)
<SPEAKER ID="130" NAME="Predsedajúci">
Vážený pán Clark, máte procedurálnu námietku a nie prejav. Ľutujem, ale musím vás zastaviť. Teraz prejdeme k hlasovaniu.
<SPEAKER ID="131" NAME="Edward McMillan-Scott" AFFILIATION="ALDE">
Za normálnych okolností by som sa k takejto záležitosti nevyjadroval. Ako podpredseda rešpektujem predsedajúceho.
<P>
Všetkým skupinám však bolo povedané, že hlasovania o kalendári, ktoré sú veľmi obmedzené - myslím, že ide o dva pozmeňujúce a doplňujúce návrhy -, sa uskutočnia na začiatku hlasovania a nie až po prejave pána Schmitta. Myslím si, že je neúctivé voči pánovi Schmittovi umožniť poslancom odísť a potom ich požiadať, aby sa po jeho prejave opäť vrátili a zúčastnili sa dvoch hlasovaní.
<P>
Preto vás prosím, aby ste Parlamentu predložili návrh na úpravu programu, aby sa všetky hlasovania uskutočnili pred prejavom pána Schmitta, a začneme s hlasovaniami o kalendári.
<P>
(potlesk)
<SPEAKER ID="132" NAME="Predsedajúci">
Vážený pán McMillan-Scott, odpoveďou na to, čo ste práve povedali, je to, že v pondelok tento Parlament hlasoval o programe. V programe môžete vidieť, že Parlament hlasoval tak, že hlasovania o kalendári sa uskutočnia medzi 12.30 a 13.30 hod. K tomuto rozhodnutiu Parlament dospel v pondelok.
<SPEAKER ID="133" NAME="Edward McMillan-Scott" AFFILIATION="ALDE">
Ospravedlňujem sa, že predlžujem túto záležitosť, ale zhodou okolností hlasovacie zoznamy dostali všetky skupiny. Ak išlo o chybu, treba ju napraviť. Je nezmyselné a neúctivé voči prezidentovi jedného z našich členských štátov, ktorý je v súčasnosti predsedníckym štátom, žiadať poslancov, aby sa po jeho prejave vrátili do Parlamentu a do rokovacej sály. Hlasujme teraz a v poradí, ktoré je uvedené na hlasovacom zozname. Nie je žiaden dôvod znovu to meniť.
<P>
(potlesk)
<SPEAKER ID="134" NAME="Predsedajúci">
Je to takto. Každý pondelok hlasujeme o programe. Počúvajte ma. Neprotestujte. Ak chcete zmeniť pravidlá, môžete, ale pravidlá, ktoré máme, hovoria, že každý pondelok hlasujeme o programe. Tak sme postupovali aj v tomto prípade s poslancami, ktorí boli v rokovacej sále. Predsedajúci má však právo program opätovne predložiť na hlasovanie, ak si to želá väčšina poslancov, a preto využijem svoje právo a pýtam sa vás: chcete hlasovať o zmene dnešného programu? Kto chce hlasovať o zmene programu? Kto je proti? Kto sa zdržal hlasovania?
<P>
(potlesk)
<P>
Drahí kolegovia, po týchto slovách vám chcem pripomenúť, že ak chcete hlasovať o programe, buďte tu prítomní v pondelok.
<P>
Návrh pána McMillana-Scotta bol hlasovať o kalendári pred prejavom maďarského prezidenta, ak na to bude čas, pretože, ako vidíte, v skutočnosti strácame čas. Vzhľadom na momentálny čas si myslím, že po prejave pána prezidenta budeme pokračovať v mnohých hlasovaniach. Kto je teda za to, aby sa hlasovalo o kalendári pred prejavom maďarského prezidenta, teda ak na to budeme mať čas? Kto je proti? Kto sa zdržal hlasovania?
<P>
Urobíme to takto: budeme hlasovať o kalendári pred prejavom maďarského prezidenta, ak na to budeme mať čas.
<P>
(námietky)
<P>
Kolegovia, je to jedno, v hlasovaní budeme tak či tak pokračovať po prejave pána prezidenta.
<P>
(nesúhlasný šum)
<P>
Využijem svoju právomoc. Aby som ukončil toto smiešne dohadovanie, hlasovanie o kalendári sa uskutoční ako prvé. Sú teraz všetci spokojní?
<P>
(potlesk)
<P>
V poriadku, budete tu pripravení hlasovať aj po prejave pána prezidenta, ale teraz prejdime k hlasovaniu o kalendári na rok 2012.
