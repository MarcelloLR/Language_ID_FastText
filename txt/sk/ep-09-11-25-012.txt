<CHAPTER ID="012">
Stratégia rozšírenia v roku 2009, týkajúca sa krajín západného Balkánu, Islandu a Turecka (rozprava) 
<SPEAKER ID="260" NAME="Predsedajúci">
Ďalším bodom programu sú vyhlásenia Rady a Komisie o stratégii rozšírenia v roku 2009, týkajúcej sa krajín západného Balkánu, Islandu a Turecka.
<SPEAKER ID="261" NAME="Carl Bildt">
úradujúci predseda Rady. - Vážený pán predsedajúci, vážené poslankyne, vážení poslanci, toto je naozaj dôležitá rozprava o vskutku dôležitej téme. Svoje vystúpenie by som dnes mohol skrátiť a vyjadriť sa, že predsedníctvo v plnej miere súhlasí s návrhom uznesenia, ktoré predložil pán Albertini v mene Výboru pre zahraničné veci. Je dôležité, aby Parlament, Rada a Komisia držali spolu v takej zásadnej otázke.
<P>
Pri pohľade do minulosti mal zo všetkých článkov v zmluve podpísanej v Capitol Hill v Ríme pred viac než polstoročím možno najväčší význam článok v súčasnosti ustanovený ako článok 49 Lisabonskej zmluvy: o členstvo v Únii môže požiadať každý európsky štát, ktorý rešpektuje naše hodnoty a zaviaže sa ich podporovať.
<P>
Práve na základe tohto článku sa 19 krajín našej súčasnej Únie stalo členskými štátmi a zároveň súčasťou tohto historického projektu. Práve na základe uvedeného článku sme úspešne podporovali mier a prosperitu a šírili právny štát a reprezentatívnu vládu na stále väčšom území v tejto tak intenzívne konfliktom zmietanej časti sveta.
<P>
Niekedy musíte odísť do iných častí sveta, čo je pomerne často mojou povinnosťou, aby ste si pripomenuli skutočný obrovský význam tohto úspechu.
<P>
Viac než polstoročie sa naša Európa prezentovala vo zvyšku sveta vojnami a totalitnými ideológiami. Vypukli dve svetové vojny, vznikli dve totalitné ideológie, dochádzalo k sporom a utrpeniu.
<P>
V súčasnosti sa namiesto toho prezentujeme myšlienkou pokojného zmierenia, integráciou cez staré hranice, spoločnými pravidlami a predpismi ako bežného spôsobu dosiahnutia lepšieho riadenia. Pridajme k tomu všetko, čo sme dosiahli na základe článku 49, a aj to robí našu Úniu vo svete výnimočnou.
<P>
Európa so 6, 9, 12, 15 alebo dokonca 25 členskými štátmi by bola menšia v každom ohľade, pokiaľ ide o ciele, postavenie, možnosti, rešpekt na celom svete.
<P>
Vo vašom uznesení sa nepochybne správne uvádza, že politika rozširovania, citujem: "je jednou z najúspešnejších politík Európskej únie". Toto je príliš skromné vyjadrenie.
<P>
Všetci vieme, že tento proces nebol vôbec jednoduchý. Pamätám si svoj príchod do Európskeho parlamentu, v tom čase v inej funkcii, ako zástupca krajiny, ktorá sa snažila o vstup a stretával som aj tých, ktorí sa obávali, že ďalšie rozširovanie z vtedajších dvanástich členských štátov by viedlo k oslabeniu politických ambícií Únie.
<P>
Objavovali sa ťažkosti nových členských štátov, ktoré zavádzali naše stále rozsiahlejšie politiky a acquis, aj naše ťažkosti s prispôsobením sa svojmu úspechu v podobe pristúpenia nových členských štátov. Keď sa však pozrieme späť, jasne vidíme, že obdobia rozšírenia boli obdobiami, v ktorých sme tiež prehĺbili vzájomnú spoluprácu.
<P>
V posledných dvoch desaťročiach sme viac než zdvojnásobili počet členských štátov a rýchlo za sebou prijali Maastrichtskú, Amsterdamskú zmluvu, Zmluvu z Nice a Lisabonskú zmluvu. Počas troch desaťročí predtým sme nedokázali v plnej miere implementovať ani Rímsku zmluvu.
<P>
Dovolím si povedať, že článok 49 má pre našu budúcnosť rovnaký význam ako v minulosti. Európska únia je stále príťažlivá. Minulý rok podali žiadosť o členstvo Čierna Hora, Albánsko a Island. Okrem toho poznáme ďalšie krajiny, ktoré sa v rovnakej miere zaujímajú o dosiahnutie stavu, na základe ktorého budú môcť žiadosť predložiť.
<P>
Po poslednom rozšírení, ktorým v našej Únii pribudlo približne 100 miliónov nových občanov, v súčasnosti sústreďujeme pozornosť na krajiny juhovýchodnej Európy. Možno tiež v rozsahu až do 100 miliónov občanov.
<P>
K tomuto procesu nedôjde okamžite a nebude jednoduchý. Rôzne problémy, s ktorými sa stretávame v rôznych krajinách západného Balkánu, sú všeobecne známe a neunikol nám ani rozsah transformácie Turecka.
<P>
Všetci si uvedomujeme, že vo verejnej mienke v jednotlivých krajinách sú zastúpení tí, ktorí by radšej zatvorili dvere pred všetkými, pričom dúfajú v zánik tejto otázky, a ktorí uprednostňujú predstavu uzavretejšej Európy.
<P>
Patrím k tým, ktorí sú presvedčení, že takýto postup by znamenal chybu historických rozmerov, ktorej dôsledky by prenasledovali našu Európu veľmi dlho.
<P>
Dvere našej Únie môžu byť v niektorých prípadoch veľmi vzdialené. Niektoré krajiny budú musieť podstúpiť dlhú a zložitú cestu reforiem. Keby sa však tieto dvere neotvorili, okamžite by sa otvorili dvere iným silám a mohli by sme sa stať svedkami toho, že spomínané časti Európy by sa vydali smermi, ktoré by onedlho priniesli negatívne dôsledky nám všetkým.
<P>
Z toho dôvodu má článok 49 taký zásadný význam. Je majákom reformy a zmierenia, ktorý tiež podnecuje a vedie regióny Európy, ktoré ešte nie sú súčasťou našej Únie.
<P>
Pán komisár Rehn sa podrobnejšie vyjadrí v súvislosti s hodnotením pokroku všetkých dotknutých krajín zo strany Komisie a predsedníctvo s týmto hodnotením súhlasí.
<P>
Je naďalej naším cieľom, aby všetky krajiny západného Balkánu dosiahli pokrok v prístupovom procese. Zároveň si uvedomujeme, že sú vo veľmi rozdielnych fázach tohto procesu. V súvislosti s uvedenou skutočnosťou očakávame prijatie rozhodnutia, na základe ktorého dosiahneme od 19. decembra bezvízový styk našej Únie s občanmi Bývalej juhoslovanskej republiky Macedónsko, Čiernej Hory a Srbska. Toto je hlavný a najdôležitejší krok vpred.
<P>
Spolu s Parlamentom sa stotožňujeme s nádejou, že Albánsko a Bosna tento vývoj dobehnú a budú sa môcť čo najskôr pridať k tomuto dôležitému kroku.
<P>
Prístupový proces Chorvátska už nie je zablokovaný a vyvíja sa smerom dopredu. Je to dôležité pre Chorvátsko a pre celú oblasť. V súvislosti s Bývalou juhoslovanskou republikou Macedónsko Komisia predložila veľmi pozitívnu správu a dúfam, že Rada bude v decembri môcť konkrétne naznačiť ďalšie kroky v jej prístupovom procese.
<P>
Žiadosti Čiernej Hory a Albánska boli predložené Komisii a som presvedčený, že približne do roka môžeme očakávať jej stanovisko.
<P>
V prípade Bosny dúfame, že politickí vedúci predstavitelia sa budú môcť dohodnúť na prijatí reforiem potrebných na to, aby aj táto krajina mohla uvažovať nad žiadosťou o členstvo. V čase tejto rozpravy prebiehajú nepriame rozhovory, ktoré umožnila Európska únia v úzkej spolupráci so Spojenými štátmi.
<P>
Srbsko dosahuje značný pokrok v jednostrannom uplatňovaní dočasnej dohody a určite veľmi pozorne preskúmame nasledujúcu správu hlavného žalobcu Medzinárodného trestného tribunálu pre bývalú Juhosláviu (ICTY) v súvislosti so spoluprácou Srbska pri plnení cieľov tribunálu. Veríme, že je spokojný so súčasnou úrovňou úsilia, aj keď je tiež, samozrejme, dôležité uvedené úsilie zachovať.
<P>
V prípade juhovýchodného regiónu by som chcel oceniť zásadné reformy, ktoré uskutočňuje Turecko v kurdskej otázke. Úspech týchto reforiem by krajinu veľmi priblížil našim európskym normám v oblastiach, ktoré majú zásadný význam.
<P>
Vyvstáva mnoho iných otázok a domnievam sa, že sa im pán komisár bude venovať. Rozhovory medzi pánom prezidentom Christofiasom a pánom Talatom o opätovnom zjednotení Cypru s tým síce nepriamo súvisia, ale majú tiež veľký význam. Môžeme ich iba naliehavo žiadať, aby dosiahli komplexné riešenie na základe federácie dvoch spoločenstiev, dvoch oblastí, ktoré sú politicky rovnoprávne v súlade s príslušnými uzneseniami Bezpečnostnej rady OSN. Dôležitosť tohto kroku možno len ťažko zveličovať.
<P>
Buď sa posunieme smerom k novej ére zmierenia a spolupráce v tejto časti Európy a celom regióne východného Stredozemia, alebo nastane situácia, ktorá jasne naznačuje vznik rýchlo narastajúcich problémov.
<P>
Problémom v juhovýchodnej Európe venujeme veľkú pozornosť, ale žiadosť Islandu nás núti sústrediť sa viac na všetky otázky súvisiace s Arktídou a rozsiahlejšou oblasťou ďalekého severu. V tejto oblasti sa v budúcnosti musí naša Únia častejšie vyskytovať a angažovať. Jej dôležitosť je v čoraz väčšej pozornosti všetkých dôležitých svetových aktérov a žiadosť Islandu by sme mali posudzovať aj z tohto pohľadu.
<P>
Je zrejmé, že Island so svojou tradíciou demokracie, ktorá sa vyvíja približne tisíc rokov, a svojím členstvom v oblasti jednotného trhu prostredníctvom Európskeho hospodárskeho priestoru už prešiel veľký kus cesty smerom k členstvu. Budeme však musieť posúdiť ďalší pokrok, keď dostaneme vyjadrenie Komisie.
<P>
Vážený pán predsedajúci, uviedol som výsledky, ktoré švédske predsedníctvo doteraz dosiahlo v tejto dôležitej oblasti rozšírenia. Ešte je pred nami niekoľko dôležitých týždňov, počas ktorých očakávam ďalší pokrok. Dovoľte mi však na záver vyjadriť to, že neverím, že sme v budovaní našej Európy dosiahli koniec. Som pevne presvedčený, že musíme zostať otvorenou Európou a naďalej pokračovať v procese rozširovania, ktoré prinesie dobrú správu vecí verejných, právny štát, zmierenie, mier a prosperitu stále väčším častiam našej Európy.
<P>
Pre spomínané oblasti to má, samozrejme, zásadný význam. Mali by sme si však uvedomiť, že to má rovnaký význam aj pre nás a nezabúdajme, že tento proces nám umožní viac vyniknúť vo svete a požadovať väčší rešpekt voči našim postojom v budúcnosti.
<SPEAKER ID="262" NAME="Olli Rehn">
člen Komisie. - Vážený pán predsedajúci, rád by som najprv poďakoval členom Výboru pre zahraničné veci a jeho predsedovi Gabrielovi Albertinimu za vyvážené a komplexné uznesenie. Rád by som tiež poďakoval vám všetkým za vynikajúcu spoluprácu v posledných piatich rokoch. Európsky parlament prispel v obrovskej miere k vytváraniu našej politiky rozširovania a vy ste ukázali príklad demokratickej zodpovednosti. Teším sa na pokračovanie našej vynikajúcej spolupráce v budúcnosti bez ohľadu na môj rezort.
<P>
Nasledujúci týždeň uskutoční EÚ dlho očakávaný krok vpred, keď do platnosti vstúpi Lisabonská zmluva. Tým sa začne nové obdobie zahraničnej politiky EÚ. Nepriamo tiež posilní obnovený konsenzus EÚ o rozširovaní založený na troch zásadách, konsolidácii, podmienenosti a komunikácii spolu so schválenou schopnosťou prijímať nové členské štáty. Umožní nám to pokračovať v našom postupnom a dôkladne riadenom prístupovom procese.
<P>
Ako je naznačené vo vašom návrhu uznesenia, proces rozširovania je jedným z najsilnejších nástrojov zahraničnej politiky EÚ v súčasnosti. Toto posolstvo zaznelo aj v slovách pána Carla Bildta. S jeho slovami súhlasím na základe empirických dôkazov počas švédskeho predsedníctva a skúseností počas niekoľkých rokov a desaťročí. Je tiež pravda, že dôveryhodnosť EÚ ako svetového aktéra stojí a padá na našej schopnosti vytvárať naše najbližšie susedstvo. Práve v tejto oblasti sme dosiahli najvýznamnejšie úspechy v posledných 20 rokoch pri transformácii európskeho kontinentu opätovným zjednotením východu a západu, ktoré viedlo k vytvoreniu silnejšej Európskej únie.
<P>
Rozšírenie bolo kľúčovým prvkom tohto procesu a v súčasnosti pokračuje v podobe transformácie juhovýchodnej Európy. Žiadosti o členstvo v EÚ zo strany Albánska a Čiernej Hory zdôrazňujú neustálu príťažlivosť Únie. Žiadosť Islandu dáva nášmu programu rozšírenia nový politický a geohospodársky rozmer. Aj Bosna a Hercegovina a Srbsko zvažujú podanie žiadosti. Vzhľadom na hospodársku krízu by sa všetky tieto krajiny mohli ľahko sústrediť len na svoju vnútornú situáciu. Namiesto toho naďalej zachovávajú európsku orientáciu so všetkými náročnými rozhodnutiami a odvážnymi reformami, ktoré so sebou prináša. Chorvátsko sa po štyroch rokoch intenzívnych prístupových rokovaní blíži k cieľovej rovine. Záhreb musí v súčasnosti zintenzívniť svoje reformné úsilie najmä v oblasti súdnictva a boja proti korupcii a organizovanému zločinu, aby mohlo dôjsť k uzavretiu rokovaní. Spolupráca s ICTY je naďalej nevyhnutná.
<P>
Aj v Turecku zaznamenávame postupný pokrok. Turecko zohráva zásadnú úlohu v oblasti energetickej bezpečnosti a dialógu medzi civilizáciami. Záväzok Ankary normalizovať vzťahy s Arménskom má historický význam, rovnako ako demokratický začiatok riešenia kurdskej otázky. Turecko má však ešte pred sebou veľa práce. Okrem reforiem očakávame, že Turecko zabezpečí úplné uplatňovanie Ankarského protokolu a priblíži sa k normalizácii vzťahov s Cyprom.
<P>
Bývalá juhoslovanská republika Macedónsko dosiahla nedávno presvedčivý pokrok a významne sa venovala plneniu zásadných reformných priorít. Krajina spĺňa kodanské politické kritériá v dostatočnej miere. Uvedené faktory umožnili, aby Komisia odporučila začatie prístupových rokovaní. Mám dojem, že vláda v Skopje správne pochopila naše odporúčanie ako povzbudenie s cieľom konečne vyriešiť otázku názvu s Gréckom. V súčasnosti sa vyskytli nové súvislosti, vznikla nová diskusia a nová príležitosť. Som presvedčený, že Skopje a Atény to skutočne využijú.
<P>
Dobrá správa prichádza aj zo Srbska. Belehrad preukázal svoj záväzok v súvislosti s integráciou do EÚ, v neposlednom rade jednostranným uplatňovaním dočasnej dohody s EÚ, a predpokladám, že ICTY by mal byť v súčasnosti spokojný s úsilím Srbska. Súhlasím s vaším návrhom uznesenia s cieľom odblokovať dohodu. Je najvyšší čas, aby sme Srbsku umožnili dosiahnuť ďalšiu fázu svojej európskej cesty.
<P>
Bosna a Hercegovina má svoje vlastné vážne problémy, čiastočne z dôvodu vojnovej histórie. Rád by som však jasne uviedol, že v rámci rozširovania EÚ sa nemôžu prijímať žiadne ústupky. Žiadosť Bosny o členstvo v EÚ možno vziať do úvahy iba po zatvorení Úradu vysokého predstaviteľa EÚ. Bosna okrem toho musí prijať ústavné zmeny čiastočne preto, aby dosiahla súlad s Európskym dohovorom o ľudských právach. Dodržiavanie ľudských práv je základnou zásadou Európskej únie. Spolu s predsedníctvom a Spojenými štátmi sme navrhli balík reforiem na dosiahnutie tohto cieľa. V záujme občanov a regiónu ako celku dúfam, že bosnianski vedúci predstavitelia využijú príležitosť a dosiahnu dohodu. EÚ a Spojené štáty sú zaangažované v najvyššej miere, pretože chceme, aby Bosna dosiahla úspech. Som presvedčený, že uspieť môže.
<P>
V prípade Kosova sa dosiahla stabilita, ale je stále citlivá. Komisia predložila štúdiu o spôsobe podpory sociálno-hospodárskeho rozvoja Kosova a jeho pripojenia k Európe. Otázky prípadného zjednodušenia vízového styku a oblasť obchodu považujeme za vlajkové lode hneď po splnení podmienok.
<P>
Na záver by som rád uviedol, že pred piatimi rokmi, keď sa začal môj mandát komisára zodpovedného za rozšírenie, sme si stanovili cieľavedomý, ale pri pohľade do minulosti reálny program. Počas svojich vypočutí som tomuto Parlamentu povedal, že do roku 2009 chceme vytvoriť EÚ s 27 členskými štátmi s Bulharskom a Rumunskom, dosiahnuť konečnú fázu prístupového procesu Chorvátska, pripojiť krajiny západného Balkánu k EÚ prostredníctvom dohôd o pridružení a ďalej, aby Turecko rozhodne kráčalo európskym smerom, aby sa vyriešilo postavenie Kosova a došlo k opätovnému zjednoteniu Cypru. Som šťastný a hrdý, že s dôležitou výnimkou Cypru, v ktorom stále prebiehajú rozhovory o urovnaní, sme splnili takmer všetky svoje ciele. Pracovali sme spoločne na dosiahnutí týchto veľmi hodnotných cieľov a spoločne sme uskutočnili zmenu. Dokonca možno vyriešiť aj otázku Cypru v prospech všetkých jeho občanov a Európskej únie.
<P>
Aj keď som v to dúfal, pred piatimi rokmi som sa neodvážil predpovedať pokrok v súvislosti s liberalizáciou vízového režimu. Dosiahli sme však tento cieľ, o mesiac dôjde k splneniu sna občanov Srbska, Čiernej Hory a Bývalej juhoslovanskej republiky Macedónsko. Dúfame, že budúci rok dosiahneme rovnaký výsledok v prípade Albánska a Bosny a Hercegoviny potom, ako splnia podmienky.
<P>
Pre všetkých z nás, ktorí sa venujeme juhovýchodnej Európe, je preto dosiahnutý úspech veľmi dôležitým pripomenutím neustálej príťažlivosti európskeho sna pre milióny občanov v našom najbližšom susedstve. Zachovajme si tento sen a medzitým ho uskutočnime.
<SPEAKER ID="263" NAME="Gabriele Albertini">
v mene skupiny PPE. - (IT) Vážený pán predsedajúci, dámy a páni, pondelkové hlasovanie vo Výbore pre zahraničné veci poskytlo dodatočný dôkaz o zložitosti a zároveň prínose rozšírenia geografických a politických hraníc súčasnej Európy.
<P>
Vďaka práci a úsiliu mojich kolegov spravodajcov a prínosu jednotlivých politických skupín sme vytvorili text, ktorý je rozšírením pôvodného textu a zdokonaľuje mnohé aspekty, ktoré sa spočiatku spomínali iba okrajovo.
<P>
V rozprave vo výbore a v rámci samotných skupín nechýbali niekedy búrlivé nezhody príznačné pre cezhraničnú konfrontáciu, ktorá presahuje príslušné politické stanoviská. Historické udalosti každého národa a súčasná situácia v ich vzťahoch boli v rozpore so žiadosťami kandidátskych krajín alebo tých krajín, ktoré sa uchádzajú o postavenie kandidátskej krajiny.
<P>
V období kratšom než rok boli predložené ďalšie tri žiadosti s cieľom začať rokovania o členstve. V decembri 2008 predložila žiadosť Čierna Hora, v apríli 2009 Albánsko a v júli 2009 Island. Dokazuje to, že európsky projekt sa môže stále pochváliť množstvom žiadostí a predovšetkým po kolapse finančných trhov sa považuje za významný faktor stability.
<P>
Text prijatý na základe hlasovania vo Výbore pre zahraničné veci silnejšie zdôrazňuje nevyhnutnosť toho, aby krajiny, ktoré chcú vstúpiť do Európskej únie, pristupovali k tomuto prechodu svedomite a uvedomovali si povinnosti a dôsledky, ktoré tento proces zahŕňa.
<P>
Na základe ich vstupu sa od nich vyžaduje, aby dodržiavali európske parametre, nielen hospodárske a politické, ale aj kultúrne, spoločenské a právne, a zabezpečili tak, aby konečný výsledok nebol len súhrnom jeho súčastí.
<P>
Dúfam, že v texte, o ktorom sa bude hlasovať zajtra na plenárnom zasadnutí, budú všetky aspekty všeobecnej stratégie rozširovania uvedené vyváženejšie a stručnejšie. Samozrejme, užitočný bude prínos konkrétnych uznesení týkajúcich sa každej krajiny.
<SPEAKER ID="264" NAME="Kristian Vigenin">
v mene skupiny S&D. - Vážený pán predsedajúci, strategický dokument o rozšírení a uznesenie, ktoré máme zajtra prijať, ukazujú náš pevný záväzok v súvislosti s politikou rozširovania, ktorá sa ukázala byť jednou z najúspešnejších politík EÚ a znamená prínos pre staré aj nové členské štáty.
<P>
Rozšírenie prispelo k nebývalému zväčšeniu priestoru mieru, bezpečnosti a prosperity v Európe a v súčasnosti pripravujeme ďalšie rozšírenie tohto priestoru s cieľom zahrnúť v nasledujúcich rokoch krajiny západného Balkánu, Island a Turecko.
<P>
Aliancia socialistov a demokratov je naďalej jednou z najvýznamnejších síl v tomto Parlamente, ktoré podporujú rozširovanie a ktorá zároveň zdôrazňuje, že v rámci plnenia kodanských kritérií a všetkých dôležitých referenčných kritérií, na základe ktorých sa posudzuje pripravenosť kandidátskych krajín, nemožno pristupovať na kompromisy.
<P>
Dúfame, že rokovania s Chorvátskom budú nasledujúci rok uzavreté čo najskôr. Očakávame, že Rada budúci rok potvrdí návrh Európskej komisie začať rokovania s Bývalou juhoslovanskou republikou Macedónsko, aby proces mohol v tom istom roku začať. Veríme, že rokovací proces s Tureckom vrátane otvorenia kapitoly o energetike získa novú dynamiku. Domnievame sa tiež, že EÚ môže udržať tempo, ktorým sa posilňuje pozitívny rozvoj vo všetkých krajinách, ktorých sa rozšírenie týka. Liberalizácia vízového režimu je vynikajúcim spôsobom, ako obyvateľom západného Balkánu ukázať, že kráčajú správnym smerom.
<P>
Dovoľte mi tiež vyjadriť nádej, že vstupom Lisabonskej zmluvy do platnosti sa vytvorí väčšia kapacita EÚ na prijímanie nových členských krajín a zároveň na dokončenie inštitucionálnych reforiem v rámci Únie.
<SPEAKER ID="265" NAME="Annemie Neyts-Uyttebroeck">
v mene skupiny ALDE. - (NL) Ako predsedníčka Skupiny Aliancie liberálov a demokratov za Európu mám priateľov, známych a kolegov vo všetkých krajinách, ktoré sú predmetom dnešnej správy.
<P>
Najskôr by som rada zaželala pánovi komisárovi Ollimu Rehnovi úspech v práci, ktorú vykonáva posledných päť rokov, a predovšetkým by som mu chcela vyjadriť uznanie za toto úsilie. Naše uznanie si zaslúži v plnej miere. Ako som uviedla, mám priateľov a známych vo všetkých spomínaných krajinách a s určitou dávkou hrdosti môžem povedať, že pokiaľ viem, sme jedinou veľkou politickou skupinou, ktorá sa dohodla v súvislosti so štatútom Kosova. V tejto otázke sme dosiahli jednomyseľné stanovisko už v roku 2006 a odvtedy sme ho nezmenili. Nemyslite si, že to bola iba zhoda okolností, pretože pri riešení tejto otázky sme vynaložili obrovské množstvo úsilia.
<P>
Viete si teda predstaviť moje sklamanie, najmä keď vidím, že Kosovo nebolo zahrnuté v rámci dohody o zjednodušení vízového režimu. Zdá sa mi, že Kosovčania sú trestaní za to, že niekoľko členských štátov EÚ sa ešte nedokázalo zmieriť so skutočnosťou, že Kosovo je dnes nezávislým štátom. Podľa môjho názoru je to veľká škoda. Vážený pán úradujúci predseda Rady, pán komisár, dovoľte mi tiež položiť niekoľko otázok o údajnej súčasnej situácii v Bosne a Hercegovine. Obávam sa, že v súvislosti s pozitívnym výsledkom v niektorých oblastiach som menej optimistická než vy. Už len preto, lebo je možné, že ľudia v tejto krajine môžu mať dojem, že zrazu musí všetko prebehnúť neuveriteľne rýchlo a že nezostáva čas na primeranú konzultáciu, aspoň nie so žiadnymi inými politickými stranami okrem najväčších, s ktorými udržiavate kontakt.
<P>
V mene našej skupiny by som rada na záver jasne uviedla, že dôrazne trváme na tom, aby kandidátske krajiny dodržiavali všetky kodanské kritériá bez akejkoľvek výnimky pre ktorúkoľvek z nich. Nemali by ste sa domnievať, že nám je absorpčná kapacita Európskej únie ľahostajná. Znepokojuje nás však to, že niektorí naši kolegovia poslanci pravdepodobne chcú využiť tento pojem absorpčnej kapacity s cieľom presunúť termín pristúpenia nových krajín na neurčito. Nesúhlasíme s týmto postojom.
<P>
Na záver svojho vystúpenia poviem, pán komisár, že si nemyslím, že v posledných piatich rokoch sme dosiahli skutočný úspech. Do budúcnosti vám želám veľa úspechov. Som si istá, že sa v týchto kreslách znova stretneme, aj keď možno v inej funkcii. Ale ďakujem.
<SPEAKER ID="266" NAME="Ulrike Lunacek">
v mene skupiny Verts/ALE. - Vážený pán predsedajúci, v mene Skupiny zelených/Európskej slobodnej aliancie musím vyjadriť radosť z obsahu tohto spoločného uznesenia, ktoré potvrdzuje pevný záväzok Európskeho parlamentu v súvislosti s rozširovaním, a z toho, že tempo rozširovania, o ktorom sme diskutovali vo Výbore pre zahraničné veci, sa má udržať.
<P>
Týka sa to predovšetkým juhovýchodnej Európy. Dúfam, že história ozbrojeného konfliktu a nepredstaviteľnej krutosti v tejto časti Európy sa navždy skončí a myslím si, že Európska únia zohráva v tomto procese zásadnú úlohu. V tejto súvislosti mám veľkú radosť aj z toho, že v tomto uznesení sa zachováva pevný záväzok.
<P>
Ako už bolo uvedené, dosiahli sme pokrok v mnohých otázkach. Dosiahli sme pokrok v niektorých konfliktoch, ktoré v tejto oblasti vznikli. Ako spravodajkyňa pre Kosovo mám veľkú radosť z toho, že španielske predsedníctvo oznámilo počas svojho predsedníctva, že vyzve Kosovo, aby sa zúčastnilo na konferencii krajín západného Balkánu. Dúfam, že tento krok ponúkne príležitosť na dosiahnutie pokroku v otázke štatútu.
<P>
Rečníčka predo mnou už uviedla jednu poznámku v súvislosti s Kosovom. Bola by som radšej, keby sa Kosova týkala liberalizácia vízového režimu, ale aspoň sme zabezpečili, že sa začne dialóg s týmto cieľom.
<P>
Rada by som sa vyjadrila o jednom pozmeňujúcom a doplňujúcom návrhu, ktorý zajtra predložíme. Týka sa jednej menšiny s veľmi zložitým postavením v mnohých regiónoch juhovýchodnej Európy a aj v iných častiach Európy, najmä však v Kosove. Ide o rómsku menšinu. V súčasnosti sa má približne 12 000 rómskych obyvateľov, väčšinou detí, poslať späť z členských štátov najmä do Kosova, podmienky v ktorom neumožňujú viesť humánny život. Chcela by som teda poslancov tohto Parlamentu vyzvať, aby zajtra hlasovali za tento pozmeňujúci a doplňujúci návrh, ktorý predkladáme s cieľom zastaviť aspoň počas zimného obdobia posielanie Rómov späť do Kosova a pomôcť Kosovu zlepšiť životné podmienky rómskych menšín v tomto a ostatných regiónoch.
<P>
V deň oslavy Medzinárodného dňa za odstránenie násilia páchaného na ženách som tiež veľmi rada, že sme v tomto texte dospeli k pozmeňujúcim a doplňujúcim návrhom, z ktorých jasne vyplýva, že vlády jednotlivých krajín regiónu a Európska únia musia vystupovať proti diskriminácii žien a násiliu voči nim.
<P>
Posledná poznámka: Nezabúdajme na ostatné etnické menšiny a sexuálne menšiny. Považujem to za dôležitý spôsob dosiahnutia demokratizácie.
<SPEAKER ID="267" NAME="Charles Tannock">
v mene skupiny ECR. - Vážený pán predsedajúci, skupina ECR dôrazne podporuje rozširovanie Európskej únie. Dúfame, že rozšírením prínosu členstva v EÚ na krajiny, ktoré sú na základe článku 49 oprávnené na vstup, dôjde k rozvoju voľnejšej, flexibilnejšej Európy, v ktorú ako skupina veríme.
<P>
Zhodou okolností som stálym spravodajcom pre Čiernu Horu, ktorá príkladne smeruje k členstvu a ktorá len nedávno predložila žiadosť. Túto krajinu však čoskoro navštívim, aby som sa sám rozhodol a situáciu nezávisle posúdil.
<P>
Vítam tiež skutočnosť, že Island bude možno čoskoro kandidátskou krajinou. Pokiaľ však ide o Balkán, dvojstranný hraničný spor so Slovinskom nesmie byť pre Chorvátsko prekážkou vstupu do EÚ. Dúfam tiež, že aj Macedónsko čoskoro začne rokovania.
<P>
V súvislosti s Tureckom pretrvávajú mnohé obavy o dodržiavanie ľudských práv, pokračujúcu blokádu Arménska, otázku náboženských slobôd a odmietnutie prijímať cyperské lode v tureckých prístavoch. Podľa môjho názoru bolo tiež poľutovaniahodné, že Turecko nedávno pozvalo na samit Organizácie islamskej konferencie v Istanbule sudánskeho prezidenta Bašíra, ktorého Medzinárodný trestný súd obvinil v súvislosti s hrôzami v Dárfúre.
<P>
Na záver chcem uviesť, že aj keď sa táto rozprava netýka priamo Ukrajiny, dúfam, že bez ohľadu na výsledky prezidentských volieb v tejto krajine bude EÚ aj naďalej prístupná možnosti prípadného členstva Ukrajiny v EÚ, ak si to bude naozaj väčšina jej obyvateľov želať. A rovnako by sa tento postoj mal týkať Moldavska a jedného dňa Bieloruska, ak sa stane demokratickou krajinou.
<SPEAKER ID="268" NAME="Nikolaos Chountis" LANGUAGE="EL">
Vážený pán predsedajúci, pán komisár, pán úradujúci predseda Rady, v súvislosti s otázkou stratégie rozširovania by som na úvod rád uviedol, že na základe skúseností z rozširovania, ktoré doteraz prebehlo, a toho, ako pristupujeme k novým kandidátskym krajinám, sa domnievam, že politika Európskej únie nie vždy pomáha riešiť hospodárske a sociálne problémy pracujúcich a spoločností, ktoré vstúpili, alebo vstúpia do EÚ. Finančná alebo iná pomoc je v mnohých prípadoch nedostatočná alebo nesprávne nasmerovaná, v dôsledku čoho regionálne a sociálne nerovnosti naďalej pretrvávajú, alebo sa prehlbujú.
<P>
Rád by som spomenul prípad Turecka. Musíme vyvinúť tlak, aby sme Turecko prinútili dodržiavať svoje sľuby a vážiť si svoje záväzky, najmä Ankarský protokol o uznaní Cyperskej republiky, ktorej práva vyplývajúce z medzinárodného práva odmieta. Rád by som Parlamentu pripomenul, že v Turecku stále prevládajú problémy v súvislosti s dodržiavaním demokratických práv a slobodami združovania v odborových zväzoch, ako sa to nedávno ukázalo pri trestnom stíhaní a súdnom procese členov odborových zväzov v Izmire.
<P>
Rád by som sa venoval aj situácii Kosova. V tomto prípade musíme postupovať v súlade s rezolúciou Bezpečnostnej rady OSN č. 1244/99. Stále sa vyskytujú problémy, ako napríklad postavenie Srbov v Kosove, ktorí žijú v stave izolácie, a nedostatočné dodržiavanie dohôd o opätovnom usídľovaní utečencov.
<P>
Na záver k Bývalej juhoslovanskej republike Macedónsko. Problém názvu je nutné riešiť v rámci OSN a dvojstrannej dohody, ktorou sa stanovujú geografické hranice. Pán komisár a pán úradujúci predseda Rady, chcel by som sa spýtať na váš názor na poslednú iniciatívu novozvoleného gréckeho predsedu vlády v súvislosti so stretnutím s predsedami vlád Albánska a Bývalej juhoslovanskej republiky Macedónsko.
<SPEAKER ID="269" NAME="Nikolaos Salavrakos" LANGUAGE="EL">
Vážený pán predsedajúci, podľa môjho názoru článok 49 Rímskej zmluvy nie je romantickou naliehavou žiadosťou, aby sa členské štáty zúčastňovali na rozširovaní zjednotenej Európy. Predstavuje reálny cieľ zameraný na prijatie zásad Európskej únie čo najväčším počtom krajín. Až vtedy sa budú základné predpoklady uplatňovať v súlade s konsolidáciou, podmienenosťou a komunikáciou.
<P>
Zajtra Rada preskúma návrh uznesenia, ktorý predložil pán Albertini a v ktorom výslovne tvrdí, že hoci Turecko dosiahlo istý pokrok v súvislosti so splnením kodanských politických kritérií, je stále potrebné vynaložiť veľké úsilie v oblastiach ľudských práv, slobody prejavu a náboženskej slobody a v politickom správaní Turecka vo všeobecnosti v rámci justičného systému a tak ďalej.
<P>
Je však zrejmé, že Turecko v súčasnosti vynakladá úsilie s cieľom zaviesť svoju vládu v oblasti Stredného východu a Kaukazu spôsobom, ktorý je v rozpore so štandardnými zásadami Európskej únie. Ďalším príkladom je správanie Turecka v otázke Iránu, ktoré je úplne v rozpore so zahraničnou politikou EÚ a jej záväzkami podľa Ankarského protokolu. V súvislosti s Tureckom je stále potrebné preskúmať osem kapitol, a som preto presvedčený, že Turecko ešte nie je pripravené na stanovenie dátumu začiatku rokovaní.
<P>
Pokiaľ ide o Bývalú juhoslovanskú republiku Macedónsko, chcem uviesť dve poznámky. Všimli sme si, že posledné kroky a vyhlásenia jej predsedu vlády spôsobujú problémy v susedných krajinách, a boli by sme radi, keby sa jeho správanie zmiernilo.
<SPEAKER ID="270" NAME="Barry Madlener" AFFILIATION="NI">
(NL) Pán Van Rompuy mal, prirodzene, úplnú pravdu, keď v roku 2004 povedal, že Turecko nie je a nikdy nebude súčasťou Európy.
<P>
Týmto vyhlásením pán Van Rompuy zdôraznil základné hodnoty Európy, ktoré by Turecko, podľa jeho názoru, oslabilo. Pán Van Rompuy takto vyjadril zásadné námietky voči členstvu Turecka. My, holandská Strana za slobodu, s ním úplne súhlasíme. Samozrejme, že teraz nemôže vziať tieto zásadné slová späť. Nie je to možné ani v záujme zabezpečenia si teplého miesta "prezidenta" Európskej únie. Turecko dokonca prejavilo pohŕdanie demokraciou a slobodou prejavu tým, že nazvalo vedúceho predstaviteľa našej strany Geerta Wildersa, demokraticky zvoleného zástupcu ľudí, fašistom a rasistom. Aké urážlivé a neodôvodnené prirovnanie! Nemala by sa nám odopierať možnosť kritizovať islam. Turecko však v tomto prípade ukazuje svoju pravú tvár.
<P>
Pán Rehn, položím vám nasledujúcu otázku: aká je vaša reakcia na tento urážlivý postoj Turecka? Samozrejme, že existuje iba jedna možná reakcia, okamžite zastaviť všetky rokovania s Tureckom. Buďme však v prípade Turkov úprimní. Buďme v ich prípade úprimní tak, ako boli Angela Merkelová a Nicolas Sarkozy a tiež ako ich veľký priateľ Herman Van Rompuy. Zastavte rokovania s Tureckom a inými islamskými krajinami.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="271" NAME="William" AFFILIATION="The Earl of) Dartmouth  (EFD">
Zdá sa, že na vás to, čo pán Van Rompuy pokladal za nevyhnutné povedať, spravilo veľký dojem. Nemyslíte si, že na väčšinu ľudí by spravilo väčší dojem tvrdenie, že na európskom kontinente sa nachádzajú iba 3 % územia Turecka? A že návrh prijatia Turecka ako plnoprávneho členského štátu Európskej únie je z geografického hľadiska úplne smiešny?
<SPEAKER ID="272" NAME="Barry Madlener" AFFILIATION="NI">
Nezaznela síce skutočná otázka, ale súhlasíme, samozrejme, že existuje množstvo dôvodov na odmietnutie Turecka. Uviedol som ich iba niekoľko, ale toto je ďalší dobrý dôvod na záporný postoj. Takže ďakujem.
<SPEAKER ID="273" NAME="Elmar Brok" AFFILIATION="PPE">
(DE) Vážený pán predsedajúci, pán Bildt, pán komisár, toto je možno posledná rozprava o rozširovaní, ktorú s vami vedieme, pán Rehn. Rád by som vám poďakoval za mnoho kvalitných rozpráv, na ktorých ste sa zúčastnili od roku 2004.
<P>
Chcel by som uviesť niekoľko poznámok. Podľa môjho názoru nastal čas na bezodkladné vyriešenie ťažkostí Chorvátska, ktoré pochádzajú z prostredia mimo krajiny, aby sme v nasledujúcom roku mohli rýchlo prijať rozhodnutie v súvislosti s Chorvátskom, ukončiť rokovania a ratifikovať zmluvu o pristúpení. Som presvedčený, že tieto dvojstranné otázky, ktoré sa týkajú niekoľkých ďalších krajín vrátane Bývalej juhoslovanskej republiky Macedónsko a Grécka a tiež opatrenia, neustále prijímané proti Srbsku, ktoré považujem za mimoriadne dôležitú krajinu v súvislosti so stabilitou regiónu, by sa mali rýchlo vyriešiť.
<P>
Musíme jasne uviesť, že každú krajinu by sme mali posudzovať podľa jej schopností a že sľub, ktorý dali v Solúne najmä v súvislosti so západným Balkánom, bude dodržaný. Každá krajina musí byť posudzovaná na základe jej schopností a tempo procesu sa tomu musí prispôsobiť.
<P>
Je však tiež dôležité vysvetliť, že kodanské kritériá platia. Ľutujem skutočnosť, že sociálni demokrati, zelení a iné skupiny sa odmietli venovať kodanským kritériám vo výbore. Dúfam, že ich splnenie bude preskúmané na plenárnom zasadnutí. Kandidátskym krajinám by sme vyslali úplne zlú správu, rovnako ako keby sme sa nevenovali absorpčnej kapacite Európskej únie.
<P>
Európska perspektíva musí byť správna, aby sa začali vnútorné reformné procesy. Je však tiež dôležité splniť nevyhnutné podmienky, aby nevznikali falošné očakávania.
<P>
Z uvedeného dôvodu a v súvislosti s kodanskými kritériami musíme v prípade Turecka tiež zabezpečiť, aby sa politické podmienky súvisiace so slobodou prejavu, demokraciou, právnym štátom a náboženskou slobodou stali podmienkami pristúpenia a aby v tejto oblasti nedochádzalo ku kompromisom.
<SPEAKER ID="274" NAME="Adrian Severin" AFFILIATION="S&amp;D">
Vážený pán predsedajúci, možno najdôležitejším poučením z posledného rozšírenia je to, že sme do Únie prijali krajiny, trhy, inštitúcie a priemyselné aktíva, ale zabudli sme na srdcia a mysle ľudí. Myslím, že v budúcnosti by sme sa mali vyvarovať tejto skúsenosti.
<P>
Musíme tiež pripraviť nielen pristupujúce krajiny, ale aj súčasné členské štáty. Známa únava z rozšírenia je viac výsledkom nedostatočnej prípravy súčasných štátov, starých členských štátov, ktoré nie sú pripravené na spoločný život s novými členskými štátmi, než nestráviteľného charakteru nových členských štátov.
<P>
Ďalej sa domnievam, že vo vyhláseniach o kandidátskych krajinách by sme sa mali vyhnúť akejkoľvek podmienenosti, ktorá nesúvisí priamo s ich schopnosťou s nami fungovať z právneho, inštitucionálneho, politického a kultúrneho hľadiska a schopnosťou hospodárskej súťaže s nami v rámci vnútorného trhu v širšom význame tohto pojmu. Nemali by sme zavádzať podmienenosť, ktorá nesúvisí s týmito kritériami. Mali by sme pamätať na to, že proces rozširovania je o lepšej budúcnosti a nie o lepšej minulosti. Tejto minulosti sa venujeme príliš často.
<P>
Po tretie, každá krajina by naozaj mala vstúpiť na základe svojich zásluh. Mali by sme však posudzovať aj ich schopnosť prispieť pristúpením k lepšej situácii v regióne, väčšej stabilite a integrácii na regionálnom základe.
<P>
Riadenie očakávaní je tiež mimoriadne dôležité a som presvedčený, že možno v budúcnosti by sme mali byť trochu vynaliezavejší a pokúsiť sa umožniť istý druh postupnej integrácie krajiny, ktorej úplná integrácia sa v krátkom období nepredpokladá.
<P>
Posledná poznámka súvisí s mojím presvedčením, že sa musíme opäť venovať problematickej otázke našej kultúrnej a geopolitickej identity s cieľom presne poznať hranice nášho rozšírenia.
<SPEAKER ID="275" NAME="Ivo Vajgl" AFFILIATION="ALDE">
(SL) Čoskoro dnes na tomto mieste prijmeme uznesenie, ktoré mnohé krajiny juhovýchodnej Európy očakávajú s veľkým záujmom.
<P>
Toto uznesenie je veľmi odlišné od tých, ktoré boli vypracované v súvislosti s juhovýchodnou Európou pred niekoľkými rokmi. Práve tento rozdiel nám v skutočnosti poskytol podnet na dnešnú rozpravu a jej smerovanie. Považujem za dôležité, že posolstvo vyhlásení úradujúceho predsedu Rady pána Bildta a komisára Rehna na jednej strane a pána Albertiniho, predsedu Výboru pre zahraničné veci, ktorý ubezpečil, že môžeme prijať také obsažné a zásadné uznesenie na strane druhej, spočíva v podpore európskych vyhliadok všetkých zainteresovaných krajín. V tejto súvislosti by som zdôraznil najmä prípad Turecka.
<P>
Niektoré otázky v tomto regióne, ako napríklad vývoj, ktorý poukazuje na ďalšie delenie niektorých štátov bývalej Juhoslávie, problémy hraníc a ojedinelé incidenty, ktoré zahŕňajú náboženskú alebo podobnú netoleranciu, sa stanú menej nebezpečnými pre širší región až vtedy, keď ponúkneme perspektívu rozšírenia a začlenenia všetkým dotknutým krajinám.
<P>
Na záver preto môžeme povedať, že projekt nastolenia mieru a pokroku v bývalej nestabilnej časti Európy má pokračovať.
<SPEAKER ID="276" NAME="Hélène Flautre" AFFILIATION="Verts/ALE">
(FR) Vážený pán predsedajúci, súhlasím tak ako naša skupina s tým, že politika rozširovania Európskej únie je jednou z najproduktívnejších a najpresvedčivejších politík.
<P>
Pán Rehn, z uvedeného dôvodu sa trochu obávam o vašu budúcnosť, pretože si nie som úplne istá, ako v budúcej Komisii nájdete rezort, ktorý je príťažlivejší než oblasť rozširovania.
<P>
V krajine ako Turecko je úplne zarážajúce pozorovať, čo dokáže pri budovaní demokracie spôsobiť perspektíva členstva ako sila zmeny. Samozrejme, je ešte veľa cieľov, ktoré musíme dosiahnuť. Nezávislosť súdnictva, úloha armády, sloboda prejavu, samozrejme, definitívne a skutočné vyriešenie všetkých aspektov kurdskej otázky.
<P>
Považujem však za dôležité zdôrazniť, že uvedená stratégia rozširovania EÚ neprebieha iba v prospech krajín, ktoré prechádzajú prístupovým procesom. Prináša to prospech aj nám a našim európskym orgánom s rozhodovacou právomocou.
<P>
Je nezodpovedné oslabovať snahy o zmenu krajiny ako Turecko tým, že dovolíme, aby pretrvávali pochybnosti o výsledku procesu rokovaní. Áno, výsledkom procesu rokovaní bude vstup Turecka. To musíme jasne vysloviť.
<SPEAKER ID="277" NAME="Ryszard Antoni Legutko" AFFILIATION="ECR">
(PL) Vážený pán predsedajúci, rozširovanie Európskej únie nie je len v záujme krajín, ktoré vstupujú do EÚ, alebo sa o vstup snažia, ale aj v záujme nás všetkých. Rozšírenie totiž zvyšuje integráciu a bezpečnosť. S radosťou preto sledujeme pokrok krajín západného Balkánu a Turecka, ako aj skutočnosť, že Island predložil žiadosť o členstvo. Prevláda únava z rozširovania, ale nezabúdajme, že každá demokratická európska krajina, ktorá splní veľmi podrobne stanovené kritériá, môže požiadať o členstvo v Európskej únii. Na uvedené kritériá by sme nemali zabúdať, ale nemali by sme ani zatvárať dvere pred kandidátskymi krajinami. Nezatvárajme dvere ani pred našimi východnými partnermi. Ukrajine by sme mali ponúknuť jasne formulovanú možnosť členstva.
<P>
Chcem ešte uviesť jednu poznámku. V Európskej únii sa veľmi často spomína slovo "solidarita". Toto slovo priťahuje iné európske krajiny do nášho Spoločenstva a zároveň nás zaväzuje ďalej rozširovať EÚ. EÚ nanešťastie v mnohých prípadoch neprejavuje solidaritu vo svojich vnútorných vzťahoch. Jasným príkladom je projekt severného plynovodu, ktorého priamym cieľom je konkurovať tranzitným krajinám a najmä Poľsku, kým plynovod South Stream je reakciou Moskvy na plány energetickej diverzifikácie v súvislosti s projektom Nabucco. Je veľmi znepokojujúce sledovať, ako niektoré krajiny tak ľahko umožnili, aby s nimi Rusko manipulovalo. Z toho dôvodu vyvoláva realizácia dvojstranných záujmov medzi jednotlivými členskými štátmi EÚ a Ruskom vnútorné konflikty a oslabuje naše postavenie, postavenie EÚ. Je to v rozpore so zásadou solidarity. Rozširovanie dáva zmysel, ale slová musia byť v súlade s činmi.
<SPEAKER ID="278" NAME="Charalampos Angourakis" AFFILIATION="GUE/NGL">
(EL) Vážený pán predsedajúci, Lisabonská zmluva vytvára ešte negatívnejší rámec pre národy členských štátov Európskej únie a krajiny, ktorých sa rozšírenie týka. Národy na Balkáne sú nanešťastie v hroznej situácii spôsobenej dôsledkami vojny NATO, kapitalistickou reštrukturalizáciou, dohodami s Európskou úniou, prítomnosťou zahraničných vojenských základní v oblasti, krízou kapitalizmu a konkurenčným bojom medzi hlavnými aktérmi v oblasti energetiky. Pristúpenie týchto krajín vyhovuje veľkým obchodným a imperialistickým plánom, ktorých súčasťou je dokonca opätovné vymedzenie hraníc krajín v tejto oblasti. Vstup Bývalej juhoslovanskej republiky Macedónsko do NATO a Európskej únie zostrí vnútorný boj, kým zvrchované sily tejto krajiny si zachovajú svoje iredentistické ambície. Turecko využíva svoju geostrategickú pozíciu, naďalej okupuje veľkú časť Cypru, robí si nároky v súvislosti s Egejským morom a väzní tisícky členov odborových zväzov, Kurdov, novinárov a iné osoby. Na Islande bol odhalený mýtus o hospodárskom zázraku a je cítiť tlak s cieľom nastúpiť do európskeho imperialistického koča. Komunistická strana Grécka je proti rozširovaniu Európskej únie, pretože je proti Európskej únii ako takej a proti vstupu Grécka do EÚ a zotrvaniu v nej. Spolu s obyvateľmi Európy bojujeme za mier, sociálnu spravodlivosť a proti imperialistickým združeniam.
<SPEAKER ID="279" NAME="Fiorello Provera" AFFILIATION="EFD">
(IT) Vážený pán predsedajúci, dámy a páni, rozširovanie Európskej únie môže byť príležitosťou alebo problémom. Stále však zostáva obrovskou výzvou.
<P>
Príležitosťou je skutočnosť, že nové členské štáty môžu hmatateľne prispieť k budovaniu európskej politiky. Aby sme to dosiahli, nestačí splniť kodanské kritériá a len formálne ich potvrdiť. Je nevyhnutné zvýšiť európske povedomie občanov v kandidátskych krajinách prostredníctvom informačnej kampane zameranej na širokú verejnosť, do ktorej musia byť zapojení politici, intelektuáli a médiá.
<P>
Európu už nemožno ďalej vnímať ako obrovskú studňu finančných zdrojov na riešenie hospodárskych, sociálnych problémov a problémov infraštruktúry, ale ako inštitúciu, ktorej musí každý ponúknuť vlastný prínos s cieľom vytvoriť politiku postavenú na spoločných hodnotách.
<P>
Podpora rozširovania je v členských štátoch nízka, najmä v niektorých z nich. Chceme zatvárať oči pred touto situáciou, alebo chceme zapojiť našich spoluobčanov a spýtať sa na ich názor? Domnievam sa, že referendum je najlepším krokom vpred, pretože predstavuje najpriamejšiu formu demokracie a Európu by priblížilo občanom a ich slobode voľby.
<SPEAKER ID="280" NAME="Philip Claeys" AFFILIATION="NI">
(NL) Musíme prestať s touto obrovskou pretvárkou v súvislosti s pristúpením Turecka. Musíme prestať so zahmlievaním a zjednodušovaním problémov. Všetci musíme byť dostatočne odvážni a čeliť skutočnosti. Prístupové rokovania s Tureckom prebiehajú už päť rokov a aký je výsledok? Turecko čoraz intenzívnejšie uskutočňuje protieurópsku a protizápadnú zahraničnú politiku. Pod vedením pána Erdogana a prezidenta Güla sa Turecko svojou povahou stáva čoraz islamistickejšou krajinou. Turecko stále odmieta uznať všetky súčasné členské štáty Európskej únie a vážiť si záväzky, ktoré má splniť v rámci colnej únie. Turecko neustále pokračuje v okupácii časti územia jedného z členských štátov EÚ. A ešte som nespomenul štrukturálny a pretrvávajúci problém nedostatku rešpektu Turecka voči slobode prejavu.
<P>
Práve teraz pán Bildt uviedol, že odmieta predstavu uzatvorenej Európy. Pokiaľ viem, nikto z nás nesúhlasí s touto predstavou, ale sú tu niektorí poslanci a ja som jedným z nich, ktorí sú zástancami myšlienky európskej Európy. Chcem citovať slová pána Hermana van Rompuya, nominovaného na predsedu Európskej rady: Turecko nie je a nebude súčasťou Európy!
<SPEAKER ID="282" NAME="Cristian Dan Preda" AFFILIATION="PPE">
(RO) O rozširovaní rozprávame v súvislosti s krajinami západného Balkánu, Islandom a Tureckom, čo sú tri veľmi rozdielne prípady. Najprv sú tu krajiny západného Balkánu, ktoré vôbec nespĺňajú hospodárske a politické kritériá stanovené Európskou úniou. V týchto krajinách však verejná mienka a politickí vedúci predstavitelia podporujú cieľ integrácie a v súvislosti s pristúpením sú mimoriadne optimistickí.
<P>
Druhým prípadom je Island, krajina, ktorá spĺňa mnohé hospodárske a politické kritériá, ale kde verejná mienka a vedúci predstavitelia krajiny sú v otázke cieľa pripojenia k EÚ zásadne rozdelení. Zdá sa, že krajiny západného Balkánu a Island spája, aspoň v súčasnosti, skutočnosť, že odvahu pripojiť sa im dodáva hlboká hospodárska kríza.
<P>
Napokon však máme prípad Turecka, ktorého európske ambície nesúvisia so žiadnym druhom hospodárskeho cyklu. Je to jedna z krajín s najdynamickejšou hospodárskou činnosťou, v ktorej prebieha veľká diskusia. Podľa posledného prieskumu podporuje uvedený cieľ 45 % Turkov.
<P>
Bol by som rád, keby sme rozlišovali medzi troma uvedenými situáciami, pretože krajiny západného Balkánu, Island a Turecko predstavujú z hľadiska integrácie tri rozdielne scenáre. Na druhej strane je pre nás dobré, ak sa týmito prípadmi nebudeme zaoberať podľa logiky dvojstrannej politiky.
<P>
Podľa môjho názoru, členské štáty alebo tretie krajiny nemôžu využívať rozdiely medzi členskými krajinami a prípadnými kandidátskymi krajinami na blokovanie cesty k európskej integrácii. Som presvedčený, že zásluhy každej krajiny a verejný konsenzus sú jediné referenčné kritériá na vymedzenie cesty smerom k európskej integrácii.
<SPEAKER ID="283" NAME="Maria Eleni Koppa" AFFILIATION="S&amp;D">
(EL) Vážená pani predsedajúca, napriek zdržanlivému prístupu niektorých ľudí priniesla politika rozširovania Európe stabilitu, mier a prosperitu. V súčasnosti nás vyzývajú, aby sme pokračovali v rokovaniach s kandidátskymi krajinami. Ide o krajiny západného Balkánu, Island a Turecko. Integrácia krajín západného Balkánu je nepochybne najproblematickejšou. Ich integrácia ukončí obdobie konfliktov, ktoré začalo v roku 1990, a zamedzí vzniku čiernej diery v srdci Európy. Chorvátsko bude o niekoľko mesiacov pripravené na integráciu a ostatné krajiny dosahujú dynamický pokrok. Najmä v prípade Srbska potrebujeme všetci rozpoznať, aký pokrok dosiahlo, a podporiť ho povzbudením, aby smerovalo k Európe. Samozrejme, existujú nevyriešené otázky. Otvorenými ranami v tejto oblasti sú nevyriešený štatút Kosova, zložitá situácia v Bosne a spor v súvislosti s názvom Bývalej juhoslovanskej republiky Macedónsko. Pokiaľ ide o Grécko, nová vláda sa pokúša nájsť riešenie, ktoré spor ukončí. Po 17 rokoch napätia musíme poskytnúť čas, aby sa konečne našlo riešenie, ktoré je prijateľné pre obidve strany. Všeobecne povedané, prejavili sa dobré susedské vzťahy, ktoré sú predpokladom integrácie bez ohľadu na to, či sa nám to páči alebo nie. Poďme ich teda všetci rozvíjať.
<SPEAKER ID="284" NAME="Alexander Graf Lambsdorff" AFFILIATION="ALDE">
(DE) Vážená pani predsedajúca, pán Bildt, váš prejav bol kvalitný, jasný a stručný. Vyjadrenia o Európskej únii ako o geopolitickom stabilizačnom faktore a politike rozširovania ako o nástroji sú všetky správne.
<P>
Som však presvedčený, že nie je intelektuálne alebo politicky uspokojujúce správať sa, ako keby konflikt cieľov medzi čoraz väčšou a čoraz uzavretejšou Úniou neexistoval. Túto otázku sme nezodpovedali s konečnou platnosťou. Správne tvrdíte, že väčšia Európska únia má väčší vplyv. Je však aj zložitejšia, čo ovplyvňuje našu schopnosť konať. Musíme preto začať nový dialóg o rozširovaní, ako navrhol pán Severin zo Skupiny progresívnej aliancie socialistov a demokratov, v ktorom sa budeme venovať postupnej integrácii a novým formám členstva, aby sme mohli zosúladiť tieto dva legitímne ciele.
<P>
Musíme uskutočniť inštitucionálne reformy. Nemôžem napríklad obyvateľom Nemecka vysvetliť, prečo stojím za Solúnskou agendou a prečo štáty bývalej Juhoslávie budú mať v budúcnosti viac komisárov než všetky zakladajúce členské štáty Európskej únie spolu. To nie je správne. V súvislosti s politikou rozširovania musíme konať čestne, aby sme opäť získali podporu občanov v tejto dôležitej oblasti politiky.
<SPEAKER ID="285" NAME="Peter van Dalen" AFFILIATION="ECR">
(NL) Podľa prieskumu verejnej mienky Eurobarometra sa európski občania vyjadrili v prípade pristúpenia Turecka jasne: 28 % obyvateľov súhlasí a 59 % je proti. Tieto číselné údaje hovoria samy za seba a žiadni politici ich nemôžu a nemali by poprieť. Ak ich naozaj poprieme, ešte viac prehĺbime priepasť medzi občanmi a politikmi.
<P>
Turecko nie je z geografického hľadiska súčasťou Európy a nie je ani súčasťou európskej histórie, ktorej náboženský, kultúrny a politický priestor vymedzilo kresťanstvo, renesancia, osvietenstvo a demokratický národný štát. Na druhej strane, forma privilegovaného partnerstva by spojila to najlepšie z obidvoch svetov. Okrem mnohých hospodárskych výhod by sa týmto partnerstvom vytvoril voľnejší vzťah medzi Európou a Tureckom a vyhli by sme sa neustávajúcemu stresu z procesu pristúpenia. Nastal preto čas prijať jednoznačné rozhodnutie. Zastavme prístupové rokovania a začnime proces rokovania o privilegovanom partnerstve. Zvoľme si takúto stratégiu rozširovania na rok 2010.
<SPEAKER ID="286" NAME="Helmut Scholz" AFFILIATION="GUE/NGL">
(DE) Vážená pani predsedajúca, pán úradujúci predseda Rady, pán komisár, s mnohými kolegami z našej skupiny sme proces rozširovania stále považovali za jeden z najdôležitejších projektov EÚ a vždy sme ho podporovali. Napriek všetkej našej odôvodnenej kritike rôznych aspektov rozširovania to bola jedna z najúspešnejších kapitol vonkajšieho rozvoja EÚ a predstavuje komplexnú dlhodobú úlohu pre kandidátske krajiny aj EÚ. O tom sme už dnes na plenárnom zasadnutí diskutovali.
<P>
Musíme sa sami seba spýtať, či sú pre nás vhodné ďalšie procesy rozširovania. Najmä pokiaľ ide o juhovýchodnú Európu s jej dlhou históriu rozpadu štátov a impérií, je správne a náležité, aby bola ľuďom v týchto krajinách, ktoré sú súčasťou sužovaného regiónu, ponúknutá možnosť členstva v Európskej únii. To, že niektorí politici v členských štátoch Európskej únie upustili od tohto sľubu pod zámienkou, že prioritu pred ďalšími pristúpeniami do EÚ má posilňovanie identity a inštitúcií EÚ, nielenže zvýšilo nedôveru kandidátskych krajín, ale vyvolalo aj brzdiaci účinok na demokratický mienkotvorný proces a reformné procesy v regióne.
<SPEAKER ID="287" NAME="Bastiaan Belder" AFFILIATION="EFD">
(NL) Stále si živo spomínam na slová pána komisára Rehna na jednom z našich nedávnych stretnutí o tom, že byť komisárom zodpovedným za rozšírenie znamená byť optimistom.
<P>
Musím pripustiť, že, podľa môjho názoru, ho toto vyjadrenie veľmi dobre charakterizuje, ale pokiaľ ide o mňa, úloha optimistu mu nesedí. Myslím, že v politike, a týka sa to aj európskej politiky, by optimizmu mal predchádzať realizmus. Považujem za vyslovene šokujúce, že Parlament súhlasil s týmto idealistickým prístupom. Prečo bolo nevyhnutné tlmiť jasný signál určený Turecku a Bosne v prvej verzii správy pána Albertiniho? Prečo musíme Turecku skladať komplimenty? Prečo vyvíjame zúfalé úsilie s cieľom nájsť pozitívnu úvodnú správu pre Bosnu?
<P>
Neuvedomuje si Parlament v plnej miere skutočnosť, že je našou povinnosťou zastupovať národy členských štátov Európskej únie? Informačné kampane nám vôbec nepomôžu dosiahnuť podporu ľudí v procese rozširovania. Dosiahneme to len čestným a realistickým posúdením miery súladu týchto krajín s kodanskými kritériami.
<SPEAKER ID="288" NAME="Franz Obermayr" AFFILIATION="NI">
(DE) Vážená pani predsedajúca, zjavnosť demokratického deficitu EÚ v prípade pristúpenia Turecka je alarmujúca. Väčšina obyvateľov EÚ je jasne proti pristúpeniu Turecka do EÚ. Procesu prikrášľovania, hodnotenia a rokovania však začínajú mať občania dosť.
<P>
Je nečestné správať sa, ako keby sme sa neusilovali o úplné členstvo. Turecko ako kandidát na vstup už čerpá sumu vo výške 2,26 miliardy EUR za obdobie rokov 2007 až 2010. Uvedenú sumu hradia krajiny, ktoré sú čistými prispievateľmi a občania ktorých nechcú, aby Turecko do EÚ vstúpilo.
<P>
Celé toto úsilie je samozrejme v záujme Spojených štátov. Po vstupe Turecka by bolo možné vyriešiť mnoho konfliktov mimo územia Európy. Napriek účasti Turecka v pesničkovej súťaži Veľká cena Eurovízie mám rovnaký názor ako vysoko uznávaný bývalý nemecký prezident Theodor Heuss, ktorý Európu jasne definoval. Povedal, že Európa je postavená na troch kopcoch: na Akropole pre grécky humanizmus, na Kapitole v Ríme pre koncept európskeho štátu a na Golgote pre západný kresťanský svet.
<SPEAKER ID="289" NAME="Doris Pack" AFFILIATION="PPE">
(DE) Vážená pani predsedajúca, pán úradujúci predseda Rady, pán komisár, dámy a páni, rozširovanie EÚ s cieľom zahrnúť krajiny západného Balkánu je stanovené od zasadnutia v Solúne. Prijatie týchto krajín po splnení podmienok nie je aktom milosrdenstva, ako sa domnievajú mnohí ľudia, ale číra nevyhnutnosť vzhľadom na ich geografickú pozíciu v strede Európskej únie.
<P>
Ako sme nešťastne zistili v deväťdesiatych rokoch, naša stabilita závisí od ich stability. Všetky krajiny musia, samozrejme, splniť požiadavky v rámci kodanských kritérií a keďže tieto krajiny boli predtým nepriateľmi, musia sa tiež zúčastniť na programoch regionálnej spolupráce. Týka sa to aj krajín, ktoré susedia s týmito kandidátmi na vstup. Očakávam, že Slovinsko a Grécko pomôžu kandidátom na vstup dosiahnuť ich cieľ rýchlo a jednoducho.
<P>
Bosna a Hercegovina je nanešťastie vo veľmi zložitej situácii a neverím, že mi na jej priblíženie bude stačiť jeden a pol minúty aj napriek tomu, že som spravodajkyňou pre tento región. Ani sa o to nebudem pokúšať. Pán Bildt a pán Rehn, želám si iba, aby sa rokovania v tejto krajine priblížili ľuďom a aby neboli diktované zvonka.
<P>
Všetky krajiny v regióne musia podstúpiť rôzne dlhé procesy a my im musíme pomôcť prekonať problémy. Pán Lambsdorff, predstava, že kandidáti na vstup budú mať viac komisárov než zakladajúce členské štáty, je pomerne patetickým argumentom. V skutočnosti to vôbec nie je argument, je to uzemňujúce tvrdenie. Uvedený problém je možné vyriešiť, ale ľudia v týchto krajinách by nemali byť vylúčení iba preto, že vy problém nechcete riešiť.
<SPEAKER ID="290" NAME="Zoran Thaler" AFFILIATION="S&amp;D">
(SL) Rád by som zablahoželal komisárovi Rehnovi a pánovi Bildtovi, úradujúcemu predsedovi Rady, k ich konštruktívnym a pozitívnym úvodným poznámkam.
<P>
Ako spravodajca pre Bývalú juhoslovanskú republiku Macedónsko (FYROM) sa mimoriadne teším z toho, že táto krajina dosiahla v roku 2009 pokrok a že Komisia odporučila Rade stanoviť dátum začatia rokovaní. Všímame si tiež skutočnosť, že predsedovia vlád páni Papandreou a Gruevski začali komunikovať priamo.
<P>
Rád by som vyzval pána Bildta a pána komisára Rehna, ako aj vlády všetkých členských štátov, ktoré táto otázka zaujíma, aby telefonicky kontaktovali pánov predsedov vlád Papandreoua a Gruevského v rámci prípravy na decembrový samit a prejavili tak solidaritu a povzbudili ich odhodlané úsilie nájsť riešenie tohto sporu, ktorý trvá 20 rokov.
<P>
Je to jediný spôsob, ktorým bude Grécko ako dlhodobý člen Európskej únie môcť splniť svoje ambície a vážiť si zodpovednosti, ktoré má voči tomuto regiónu.
<SPEAKER ID="291" NAME="Jelko Kacin" AFFILIATION="ALDE">
(SL) Srbsko dosiahlo v niekoľkých posledných mesiacoch pokrok a splnením kritérií na liberalizáciu vízového režimu dokázalo sebe aj Európe, že je schopné dosiahnuť viac a fungovať lepšie než doteraz. Za tento úspech si zaslúži uznanie.
<P>
Srbsko má skrytý potenciál, ktorý si na svojej ceste k členstvu v EÚ musí uvedomiť a musí tak urobiť vo svojom vlastnom záujme a v záujme susedných krajín, regiónu ako celku a Európskej únie. Vzhľadom na svoju veľkosť a strategickú polohu by sa mohlo stať hnacou silou, ktorá zblíži krajiny regiónu. Nastal čas uvedomiť si túto úlohu a vykonať pre rozširovanie viac než doteraz.
<P>
Vedenie v Belehrade sa musí systematicky venovať naliehavej politickej a hospodárskej reforme a spolupráci so všetkými susednými krajinami. Úplná spolupráca s Haagskym tribunálom nestačí, pretože je nevyhnutné ju úspešne ukončiť. Srbsko musí zlepšiť svoju politickú kultúru, pretože jej stav v tejto súvislosti by mohol zabrzdiť prístupový proces. Musí dosiahnuť transparentnosť, aktívne vytvárať čo najširší verejný konsenzus a odstrániť protichodné postoje vládnucej koalície a opozície v zásadných otázkach súvisiacich s EÚ. Dva dôležité predpoklady rýchlejšieho pokroku však spočívajú v slobode a nezávislosti médií a ukončení ich manipulácie.
<SPEAKER ID="292" NAME="Geoffrey Van Orden" AFFILIATION="ECR">
Vážená pani predsedajúca, rád by som iba požiadal o väčšiu úprimnosť v našom prístupe k Turecku a správny a spravodlivý výklad udalostí, predovšetkým v súvislosti s Cyprom, kde prekrútená verzia súčasnej histórie sa nanešťastie stala všeobecne platným postojom.
<P>
Do prezidentských volieb v Severnom Cypre v apríli sa nám ponúka skutočná príležitosť, ktorú by sme mali využiť. Týka sa to všetkých strán. Mali by sme mať stále na pamäti, že tureckí Cyperčania súhlasili s plánom OSN na opätovné zjednotenie v apríli 2004. Ten bol v južnej časti zamietnutý. Nemali by sme tiež zabúdať na sľub Európskej únie z mája 2004 o ukončení izolácie Severného Cypru. Ide o sľub, ktorý sme nikdy nesplnili. EÚ má v tejto súvislosti morálnu povinnosť. Obávam sa, že ak budeme naďalej pristupovať k tureckým záujmom týmto spôsobom, riskujeme, že stratíme kľúčového spojenca vo veľmi dôležitej strategickej oblasti a podporíme všetky nesprávne tendencie v samotnom Turecku.
<P>
Mnohí z nás sa, samozrejme, veľmi obávajú o problémy s prisťahovalectvom v súvislosti s našimi národmi. Ide o aspekt našich rokovaní s Tureckom, ktorým sa budeme musieť osobitne intenzívne zaoberať.
<P>
Keby som mal čas, venoval by som sa aj Chorvátsku a ostatným krajinám v juhovýchodnej Európe, ktoré sa pred pristúpením musia naliehavo zaoberať otázkami korupcie, organizovaného zločinu a zneužívania niektorých práv súkromného vlastníctva v prípade Chorvátska, aby sme v prístupovom procese mohli sebavedome pokračovať.
<SPEAKER ID="293" NAME="William" AFFILIATION="The Earl of) Dartmouth  (EFD">
Vážená pani predsedajúca, krajiny navrhnuté na členstvo v EÚ sú pomerne chudobné. Ich európsky sen, aby som citoval pána komisára, spočíva v čerpaní dotácií. O to práve ide. Skutočnosť je taká, že bohaté krajiny, napríklad Nórsko a Švajčiarsko, jednoducho nechcú do EÚ vstúpiť. Významným faktorom je to, že keď bol Island bohatou krajinou, nemal záujem vstúpiť do Európskej únie. Teraz, keď zbankrotoval, čo je smutné, islandská vláda, samozrejme, stojí v rade na pristúpenie. San Andreas Európskej únie leží medzi siedmimi členskými štátmi, ktoré sú veľkými čistými prispievateľmi, a ostatnými krajinami.
<P>
Táto situácia je nestabilná, neobhájiteľná a neudržateľná. Myslíte, že touto zle premyslenou politikou rozširujete impérium EÚ. V skutočnosti ju vediete k hospodárskemu chaosu v budúcnosti.
<SPEAKER ID="294" NAME="Francisco José Millán Mon" AFFILIATION="PPE">
(ES) Vážená pani predsedajúca, proces rozširovania má obrovský úspech. Posledné rozšírenie nám umožnilo priblížiť sa krajinám strednej a východnej Európy, ktorým bola po druhej svetovej vojne nespravodlivo odopretá sloboda a prosperita. V súčasnosti sa rozšírenie sústreďuje na krajiny západného Balkánu, Turecko a Island.
<P>
Podporujem myšlienky, ktoré sme v posledných rokoch stanovili za vedúce zásady procesu rozširovania. Mám na mysli konsolidáciu, podmienenosť a komunikáciu. To znamená, že by sme mali splniť svoje povinnosti, ale nedávať neuvážené sľuby o budúcom rozširovaní.
<P>
Po druhé, pokrok v rôznych prístupových procesoch podlieha prísnemu súladu s podmienkami. Kandidátske krajiny musia vynaložiť rozhodné úsilie, aby uskutočnili nevyhnutné reformy. Po tretie, všetci sa musíme snažiť o komunikáciu s občanmi. Uznesenie, o ktorom máme zajtra hlasovať, vyzdvihuje veľmi dôležitú otázku komunikácie.
<P>
V tejto súvislosti by som rád zdôraznil širší návrh, ktorý som predložil pri predchádzajúcich príležitostiach, konkrétne, že by bolo vhodné podporiť tiež znalosti mladých Európanov o Únii tým, že by sa takýto predmet stal povinným predmetom v učebných osnovách vyšších stredných škôl.
<P>
Ďalšou dôležitou predstavou v uznesení je integračná kapacita. Proces rozširovania si vyžaduje, aby súčasné členské štáty Únie prijali isté opatrenia. Pokiaľ ide napríklad o financie, proces rozširovania si vyžaduje dostatočné finančné zdroje na zabezpečenie toho, aby nevyhnutné politiky Spoločenstva, ako napríklad spoločná poľnohospodárska politika alebo kohézna politika, neboli ohrozené.
<P>
Na záver by som rád zdôraznil, že, ako si všetci uvedomujeme, prípad Kosova je výnimočný. V uznesení sú však nanešťastie časti, v ktorých toto špecifikum nie je jasne uvedené.
<SPEAKER ID="295" NAME="Pier Antonio Panzeri" AFFILIATION="S&amp;D">
(IT) Vážená pani predsedajúca, dámy a páni, uznesenie, o ktorom dnes v Parlamente rokujeme, považujem za skutočne pozitívne.
<P>
Tejto otázke sa budem čiastočne venovať. Domnievam sa, že téma rozširovania Európy o krajiny západného Balkánu je a v nasledujúcich mesiacoch musí zostať jednou zo základných súčastí európskej činnosti.
<P>
Chcel by som pochváliť švédske predsedníctvo a najmä pána komisára Rehna za ich úsilie. Musíme sa však viac zapájať do procesu rozširovania.
<P>
Niektoré krajiny musia nepochybne zintenzívniť svoju činnosť v právnej oblasti v súvislosti s bojom proti zločinu a v oblasti reforiem. Nesmieme však zabúdať na politický cieľ, ktorý spočíva v konsolidácii demokracie v týchto krajinách, a prinútiť ich kráčať európskym smerom v hospodárskej a sociálnej sfére a sfére infraštruktúry.
<P>
Mám na mysli krajiny, ako napríklad Kosovo. A pokiaľ ide o túto krajinu, súhlasím s pozmeňujúcim a doplňujúcim návrhom, ktorý predložila pani Lunaceková v súvislosti s rómskou otázkou. Ide totiž o krajinu, ktorú nemôžeme odsunúť na vedľajšiu koľaj iba preto, že päť európskych krajín ešte neuznalo jej nezávislosť.
<P>
Stručne povedané, potrebujeme správnu dávku odvahy a prezieravú politiku zodpovedajúcu výzve, ktorá pre nás všetkých vyplýva z procesu rozširovania.
<SPEAKER ID="296" NAME="Jorgo Chatzimarkakis" AFFILIATION="ALDE">
(DE) Vážená pani predsedajúca, pán úradujúci predseda Rady, vystupujem ako vedúci delegácie v Bývalej juhoslovanskej republike Macedónsko a budem sa venovať tejto krajine. Chcel by som srdečne poďakovať pánovi Rehnovi za jeho odvahu. Jeho správa a zelená tejto krajine predstavuje odvážny a podnetný krok vpred. Zároveň sa v Grécku uskutočnili voľby a v Aténach bola zostavená nová vláda, čím vzniká stav a priestor, ktoré nám umožnia niečo dosiahnuť. Rád by som však svojich kolegov poslancov požiadal o pokojnú reakciu. V piatok sa stretnú pán Papandreou a predseda vlády Gruevski. Ak budú naše očakávania príliš vysoké, možno zvýšime tlak v takej miere, že celé úsilie vyjde nazmar a to nechceme riskovať.
<P>
Musíme povzbudiť všetky strany, aby si zachovali priateľský prístup na ceste stanoveným smerom. Chcel by som poďakovať pánovi spravodajcovi Thalerovi za presný popis tejto cesty. Rád by som tiež zaželal svojmu priateľovi pánovi Rehnovi úspešnú budúcnosť v Komisii.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="297" NAME="Alexander Graf Lambsdorff" AFFILIATION="ALDE">
(DE) Vážená pani predsedajúca, mám otázku pre pána Chatzimarkakisa, ak mi ju umožní položiť. Pani Packová ma zjavne nepočula, keď som povedal, že stojíme za Solúnskou agendou. Rád by som to teraz zopakoval.
<P>
Chcel som sa spýtať pána Chatzimarkakisa na opatrenia, ktoré považuje za najnaliehavejšie a ktoré musí Bývalá juhoslovanská republika Macedónsko prijať, aby dosiahla pokrok v spore o názov a zabezpečila čo najúspešnejší výsledok práve začínajúcich rokovaní.
<SPEAKER ID="298" NAME="Jorgo Chatzimarkakis" AFFILIATION="ALDE">
(DE) Vážená pani predsedajúca, ďakujem veľmi pekne za otázku. Som presvedčený, že obidve strany musia zmeniť svoje postoje, a je zrejmé, že chcú uskutočniť krok vpred. V súčasnosti očakávame trvalé riešenie. Z toho dôvodu očakávam, že otázka názvu sa vyrieši jasne a definitívne počas päťminútovej diskusie. To nie je problém.
<P>
Dôležitou otázkou je použitie názvu, jeho takzvaný rozsah, a obe strany zjavne potrebujú čas na jej vyriešenie. Rád by som videl trvalé riešenie, pretože alternatívou je krátkodobé riešenie, ktoré by mohlo viesť ku katastrofe. Z uvedeného dôvodu musíme všetci obidve strany priateľsky povzbudiť, aby našli dlhodobé riešenie so širokým rozsahom a uplatnením.
<SPEAKER ID="299" NAME="Mario Borghezio" AFFILIATION="EFD">
(IT) Vážená pani predsedajúca, dámy a páni, vyhlásenie o tom, že rozširovanie bude faktorom stability, musíme starostlivo zvážiť.
<P>
Spomeňme si na slová predsedu vlády Erdogana pred niekoľkými dňami. Uviedol, že nemôže dobre vychádzať s pánom Netanjahuom, ale cítil sa pohodlnejšie s pánom Bašírom, ktorý, ak sa nemýlim, je sudánsky prezident vyšetrovaný na základe obvinenia zo zločinov proti ľudskosti.
<P>
Pokiaľ ide o problematiku susedných krajín, keby Turecko vstúpilo do EÚ, našimi susedmi by sa stali Irán, Irak a Sýria. Tieto krajiny sa mi nezdajú byť ideálnymi susedmi. Bolo by omnoho lepšie, keby Turecko bolo spojené s EÚ zväzkom privilegovaného partnerstva. Trochu znepokojujúci trend odklonu od západného smerovania Turecka dosiahol veľmi pokročilé štádium priamo pred našimi očami. Stačí, ak si všimneme len opatrenia, ktoré ovplyvňujú sociálny život v komunitách, ako napríklad oddelené kúpaliská pre mužov a ženy, obmedzenia slobody vystupovať ako opozícia, ktoré sa v podstate rozšírili na uvalenie pokuty vo výške 3 milióny EUR za opozičné vysielania a tak ďalej.
<P>
Domnievam sa, že stále musíme zvážiť jednu skutočnosť. Väčšina v tomto Parlamente možno súhlasí so vstupom Turecka, ale väčšina tureckého obyvateľstva je proti nemu. Naliehame na rozšírenie našich hraníc o Turecko, pričom samotní Turci si to neželajú.
<P>
Prezident Talianskej republiky povedal, že pakty musíme rešpektovať. Súhlasím, ale nezabúdajme, že Turci sú Turci.
<SPEAKER ID="300" NAME="Georgios Koumoutsakos" AFFILIATION="PPE">
(EL) Vážená pani predsedajúca, správa, o ktorej dnes rokujeme, má vyslať pozitívne posolstvo o európskych vyhliadkach a v konečnom dôsledku o vstupe krajín západného Balkánu, Turecka a Islandu do Európskej únie. Som presvedčený, že všetci z nás v tomto Parlamente, alebo aspoň väčšina z nás, súhlasí s týmto pozitívnym posolstvom. Zároveň však musí byť zrejmé, že pred vstupom je potrebné dosiahnuť pokrok. Nie je to prechádzka ružovou záhradou. Je preto otázkou dôveryhodnosti, aby sa Európska únia presvedčila, že kritériá a podmienky, ktoré stanovuje, sú dokázané skutkami a nie iba dobrými úmyslami. Inými slovami, úplná integrácia si vyžaduje úplné prispôsobenie sa.
<P>
V tomto rámci je uplatňovanie dobrých susedských vzťahov veľmi dôležité. Neklamme sami seba. Závažné nevyriešené otázky v dobrých susedských vzťahoch medzi kandidátskymi krajinami a členskými štátmi ovplyvňujú pokrok smerom k pristúpeniu tých, ktorí sa chcú stať členmi tejto rodiny. Precedens Slovinska a Chorvátska to potvrdzuje. Z toho dôvodu sa musí nevyriešená otázka názvu Bývalej juhoslovanskej republiky Macedónsko vyriešiť pred začiatkom prístupových rokovaní a nie po ňom. Dôvod je jednoduchý. Ak sa tejto krajine stanoví dátum začiatku rokovaní bez vyriešenia uvedenej otázky, potom jej vláda nebude mať žiadny výrazný dôvod zaujať konštruktívny postoj s cieľom navždy dosiahnuť vzájomne prijateľné riešenie s Gréckom.
<P>
Pokiaľ ide o Turecko, upravenie jeho vzťahov s Cyperskou republikou a zastavenie preletov jeho vojenských lietadiel nad gréckym územím sú dva dôležité faktory na urýchlenie pokroku smerom k pristúpeniu. Uvedené skutočnosti by sme mali vziať do úvahy pri zajtrajšom hlasovaní.
<SPEAKER ID="301" NAME="Richard Howitt" AFFILIATION="S&amp;D">
Vážená pani predsedajúca, dnešná rozprava a uznesenie ponúka novému Európskemu parlamentu príležitosť znovu sa zaviazať procesu ďalšieho rozširovania Európskej únie, uvedomiť si pozitívny vývoj v kandidátskych krajinách takmer v každom jednotlivom prípade a pripomenúť si, že oslobodenie obchodu, podpora stability, zlepšenie kontroly našich hraníc a rozšírenie príležitostí na cestovanie a výmenné pobyty pre naše národy neoslabuje, ale posilňuje našu Európsku úniu.
<P>
Európski konzervatívci dnes opakujú svoje tvrdenia o súhlasnom postoji k rozširovaniu, ale zároveň tento proces vylučujú zo základného dokumentu svojej novej skupiny. Jej oficiálny hovorca, ktorý vystúpil v tejto rozprave, opakuje svoj negatívny postoj k Turecku, a tak ich situuje presne do toho istého tábora, ako je tábor extrémnej pravice, ako sme všetci počuli dnes popoludní.
<P>
Chcem však srdečne poďakovať pánovi komisárovi Ollimu Rehnovi, ktorého dobrá nálada sa odrazila v jeho nedávnej poznámke o tom, že Generálne riaditeľstvo pre rozšírenie by v budúcnosti nemalo byť rovnako vzdialené od Rady alebo Komisie, v strede ulice Rue de la Loi.
<P>
Oceňujem jeho dobrú náladu a jeho dobrý úsudok. Dúfam, že jeho dedičstvom bude vstup všetkých súčasných kandidátskych krajín EÚ.
<SPEAKER ID="302" NAME="Pat the Cope Gallagher" AFFILIATION="ALDE">
(GA) Vážená pani predsedajúca, medzi Islandom a Európskou úniou stále existovalo silné spojenie a ako predseda Delegácie pre vzťahy so Švajčiarskom, Islandom, Nórskom a pri Spoločnom parlamentnom výbore Európskeho hospodárskeho priestoru som veľmi rád minulý týždeň prijal parlamentnú delegáciu z Islandu. Dúfam, že čoskoro vznikne spoločný parlamentný výbor a islandská vláda sa zúčastní podrobných rokovaní s Komisiou na základe rozhodnutia ministrov zahraničných vecí Únie z júla minulého roku. Som si istý, že európski vedúci predstavitelia umožnia, aby rokovania medzi Úniou a Islandom mohli začať na samite na jar budúceho roka. Island je členským štátom Európskeho hospodárskeho priestoru. Dvadsaťdva kapitol, ktoré má splniť, už splnil. Vykonalo sa už veľa práce. Som si istý, že ostatnými kapitolami sa bude zaoberať pozitívnym, organizovaným spôsobom a v duchu priateľstva.
<SPEAKER ID="303" NAME="Krzysztof Lisek" AFFILIATION="PPE">
(PL) Vážená pani predsedajúca, ako Poliak, ale zároveň už päť rokov ako občan Európskej únie by som rád vyjadril obrovskú spokojnosť s tým, že práve rokujeme v takej vynikajúcej spoločnosti, ktorá zahŕňa ľudí úzko zapojených do procesu rozširovania ako pán Rehn a pán Bildt. Venujeme sa otázke ďalšieho rozširovania Európskej únie a robíme tak aj napriek tým, ktorí tvrdia, že EÚ dosiahla hornú hranicu svojich možností územného rozvoja. Jediná dobrá správa, ktorú mám pre oponentov ďalšieho rozširovania, spočíva v tom, že v roku 2009 k žiadnemu rozširovaniu nedôjde.
<P>
Želal by som si, aby sme proces rozširovania EÚ nevnímali iba z hľadiska právnych doložiek. Chcel by som, aby sme ho vnímali aj ako historický proces. História nás napokon učí, že napríklad Balkán bol v 20. storočí zdrojom mnohých konfliktov. Šlo o konflikty, ktoré sa následne rozšírili na celom kontinente, ako prvá svetová vojna, a konflikty ako vojna v deväťdesiatych rokoch, ktorá zasiahla aj iné krajiny, minimálne migráciou mnohých miliónov ľudí. Prijatie balkánskych štátov do Európskej únie by teda, podľa môjho názoru, mohlo byť vôbec najdôležitejším prínosom pre stabilizáciu a mier na našom kontinente.
<P>
Keby som mohol ešte reagovať na jedno vyjadrenie pána Bildta v súvislosti s otvorenými dverami, rád by som vás požiadal, aby ste nezabúdali na to, že stále existujú ďalšie krajiny, ktoré sa v dnešnom dokumente nespomínajú a ktoré snívajú o členstve v EÚ.
<SPEAKER ID="304" NAME="Emine Bozkurt" AFFILIATION="S&amp;D">
(NL) Najprv by som chcela vyjadriť ľútosť nad tým, že v súvislosti s politickou situáciou v Bosne a Hercegovine sa v súčasnosti nemôžeme vyjadrovať optimisticky.
<P>
Reformný proces v tejto krajine stále ochromujú miestne politické sily. Dva tábory neboli schopné vyvinúť spoločnú víziu, v dôsledku čoho sa pokrok zastavil.
<P>
Rada by som ešte raz zdôraznila dôležitosť vytvorenia udržateľného ústavného rámca, ktorý je pre túto krajinu a účinnejšie fungovanie jej inštitúcií nevyhnutný. Vyzývam preto politických vedúcich predstaviteľov obidvoch táborov, aby to stanovili za svoj východiskový bod.
<P>
Okrem toho by som rada zdôraznila radosť nad poznatkom, že Turecko je tak blízko srdciam a mysliam strany môjho kolegu poslanca pána Madlenera, holandskej Strany za slobodu. Práve vďaka rokovaniam Turecka s Európskou úniou vykonala táto krajina také obrovské kroky vpred. Očakávala som teda, že Strana za slobodu prejaví väčšiu podporu procesu rokovania.
<P>
Na záver by som rada zdôraznila, že prístupový proces by mal byť zameraný na výsledky a nemal by sa sústrediť na dátum vstupu, ale na dosiahnuté výsledky. O vstupe môžeme hovoriť až vtedy, keď kandidátske krajiny splnia stanovené požiadavky a budú spôsobilé na plnohodnotné členstvo.
<SPEAKER ID="305" NAME="Arnaud Danjean" AFFILIATION="PPE">
(FR) Vážená pani predsedajúca, pán komisár, pán minister, správne ste zdôraznili, že prijatie Lisabonskej zmluvy nám malo poskytnúť možnosť vstúpiť do nového obdobia politiky rozširovania a my musíme začať tento nový proces realisticky a s jasnou hlavou. V tom tkvie podstata tohto uznesenia.
<P>
Na jednej strane, nový proces neznamená snažiť sa za každú cenu. Bol by to najistejší spôsob vzniku nedorozumení, dokonca podozrievania medzi verejnosťou, a bol by to aj najlepší spôsob vytvorenia falošných predstáv medzi kandidátskymi krajinami a ich povzbudenia k tomu, aby hľadali útočisko v rétorických politikách a kozmetických úpravách, a nie v politikách zameraných na dôkladnejšie reformy. Musíme byť opatrní v súvislosti s krokmi, podmienkami a hodnotami, pri ktorých nemôžeme robiť kompromisy a som presvedčený, že ide predovšetkým o spoluprácu s Medzinárodným trestným tribunálom.
<P>
Na druhej strane musíme opätovne a čo najjasnejšie potvrdiť, že miesto všetkých krajín západného Balkánu vrátane Kosova je naozaj v Európskej únii a že ich musíme povzbudiť, aby pokračovali a zvýšili svoje úsilie. Medzi jasným stanovením požiadaviek na jednej strane a prejavom plnej podpory procesu rozširovania s cieľom zahrnúť krajiny západného Balkánu na druhej strane nie je rozpor, rovnako ako nie je rozpor medzi sledovaním tejto koncepcie posudzovania každého podľa zásluh a povinnosťou prijímať dôležité iniciatívy zo strany všetkých krajín v regióne, ako je napríklad liberalizácia vízového režimu.
<P>
Na záver mi dovoľte povedať pár slov o Turecku. Predtým než začneme špekulovať o akomkoľvek veľmi hypotetickom budúcom výsledku prístupového procesu Turecka, jednoducho uvediem, že Komisia už druhý rok po sebe zaznamenala, že v súvislosti s Ankarským protokolom nebol dosiahnutý žiadny pokrok a že tento stav zabránil otvoreniu akýchkoľvek nových rokovacích kapitol.
<SPEAKER ID="306" NAME="Hannes Swoboda" AFFILIATION="S&amp;D">
(DE) Vážená pani predsedajúca, zmeškal som začiatok tejto diskusie, pretože ako spravodajca pre Chorvátsko som musel predložiť správu Spoločnému parlamentnému výboru EÚ - Chorvátsko.
<P>
Rád by som využil túto príležitosť a poďakoval pánovi Bildtovi a pánovi Rehnovi za ich pomoc pri nájdení aspoň dočasného riešenia sporu o hranice medzi Slovinskom a Chorvátskom. Je to dobrý príklad toho, ako môže spolupráca medzi Radou, Komisiou a Parlamentom pomôcť krajinám prekonávať ich problémy. Prispel som tiež k zabezpečeniu takmer jednomyseľnej ratifikácie zmluvy, aspoň na strane Chorvátska.
<P>
Oveľa väčšie znepokojenie však vo mne vyvoláva Bosna a Hercegovina. Nedávno som bol v mestách Banja Luka a Sarajevo. Je pravda, že pán Dodik pristúpil na určité kompromisy a na našom stretnutí ponúkol isté zmeny, s ktorými môže súhlasiť. Rád by som však nadviazal na myšlienku, ktorú práve uviedla pani Packová. Ako môžeme nadviazať kontakt so širšími vrstvami obyvateľstva? V krajine je veľký záujem o prekonanie tohto mlčania a rozporov, ktoré sú charakteristickou črtou mnohých vrcholových politík. Musíme nejakým spôsobom začať komunikovať s ľuďmi priamo, pretože na rozdiel od toho, čo pán Earl of Dartmouth opäť uviedol, v tomto regióne je mnoho ľudí, ktorých nezaujímajú peniaze Európskej únie, ale ktorí chcú región nenávisti a vojny nahradiť úniou mieru a porozumenia. O tomto je Európa. Nechcete tomu rozumieť a nikdy tomu rozumieť nebudete. Ľudia v mestách Sarajevo a Banja Luka poznajú význam Európy a práve oni potrebujú pomoc.
<SPEAKER ID="307" NAME="Bernd Posselt" AFFILIATION="PPE">
(DE) Vážená pani predsedajúca, v nasledujúcom roku musíme dostať Chorvátsko do Európskej únie, alebo aspoň ukončiť prístupové rokovania a začať ratifikačný proces. Chorvátsko 20 rokov smeruje k vstupu do Európskej únie a ku slobode. Na jeho ceste sa vytvárali umelé prekážky a som vďačný švédskemu predsedníctvu, že ich pomohlo odstrániť.
<P>
Chorvátsko v súčasnosti dvojtretinovou väčšinou ratifikovalo dohodu so Slovinskom a my musíme vykonať všetko, čo je v našich silách, a zabezpečiť, aby aj Slovinsko splnilo svoje povinnosti voči Európskej únii. Konečný dátum v roku 2010 je tiež dôležitý, pretože ide o otázku dôveryhodnosti Európskej únie ako takej.
<P>
Pokiaľ ide o Macedónsko, dúfam, že švédskemu predsedníctvu sa podarí umožniť začatie prístupových rokovaní v nasledujúcom roku, aby sme mohli konečne vyriešiť dvojstranný problém, ktorý existuje aj v tomto prípade. Dúfam, že budeme môcť zmeniť text správy, ktorá pomerne jednostranne zaväzuje Macedónsko príliš veľkým množstvom povinností a jeho susedným štátom ich neukladá dostatok. Každý musí splniť svoju časť vrátane členských štátov Európskej únie.
<P>
Som presvedčený, že plné zapojenie Kosova do Solúnskeho procesu má zásadný význam. Toto sú dôležité časti správy pána Albertiniho. Táto krajina tiež potrebuje európsku perspektívu. Chcel by som vyzvať všetky členské štáty, ktoré ešte neuznali Kosovo, aby tak urobili, aby sme už nemali žiadne právne alebo technické problémy a aby sa Kosovo mohlo v plnej miere zapojiť do integračného procesu.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="308" NAME="Nikolaos Salavrakos" AFFILIATION="EFD">
(EL) Vážená pani predsedajúca, všimol som si, že pán Posselt podobne ako ostatní poslanci používa termín "Macedónsko" pre Bývalú juhoslovanskú republiku Macedónsko. Práve termín "Macedónsko" vyvoláva napätie medzi Gréckom, ktoré je členským štátom Európskej únie, a touto kandidátskou krajinou. Bol by som veľmi vďačný, keby sa mojim kolegom poslancom odporučilo používať platný názov tejto krajiny.
<SPEAKER ID="309" NAME="Bernd Posselt" AFFILIATION="PPE">
(DE) Vážená pani predsedajúca, chcel by som rýchlo reagovať citáciou svojho veľmi váženého kolegu pána Cohna-Bendita zo Skupiny zelených/Európskej slobodnej aliancie, ktorý raz v tomto Parlamente povedal: "Macedónsko je Macedónsko, je Macedónsko." Bezvýhradne súhlasím s týmto názorom. Šikanovanie susednej krajiny nie je nikdy prínosné.
<SPEAKER ID="310" NAME="Nikolaos Salavrakos" AFFILIATION="EFD">
(EL) Vážená pani predsedajúca, Macedónsko je iba jedno a je ním grécke Macedónsko. Z toho dôvodu sa musia tieto hry skončiť. Pri vystúpeniach v tomto Parlamente musíme používať termíny a výrazy, ktoré každý prijal, a Bývalá juhoslovanská republika Macedónsko, kandidátska krajina, bola prijatá pod týmto názvom a nie ako "Macedónsko".
<SPEAKER ID="311" NAME="Andrey Kovatchev" AFFILIATION="PPE">
(BG) Najprv by som rád poďakoval pánovi Albertinimu za jeho prácu na tejto zložitej správe, ktorá sa týka stratégie zvýšenia pokroku mnohých krajín v rozdielnych etapách prípravy na splnenie kritérií pre členstvo v Európskej únii. Rozumiem a podporujem túžbu pána Albertiniho poskytnúť čo najvyššiu transparentnosť a odsúhlasiť proces rozširovania Európskej únie o krajiny západného Balkánu, Island a Turecko. Väčšina navrhovaných pozmeňujúcich a doplňujúcich návrhov však naznačuje, že ide o zložitú problematiku. Po vstupe do platnosti Lisabonskej zmluvy 1. decembra musíme analyzovať a zvýšiť integračnú kapacitu našej Únie. Rád by som Komisii navrhol, aby vykonala takúto analýzu integračnej kapacity Európskej únie, pretože bez podpory našich občanov samotnej Európskej únii hrozí to, že sa zmení na prázdnu schránku.
<P>
Podporujem tiež stanovisko, že členský štát by nemal kandidátskej krajine klásť nesplniteľné podmienky na členstvo. Všetky dvojstranné problémy sa musia vyriešiť v duchu európskeho porozumenia, vyznávania spoločných hodnôt, histórie a kultúry. V tejto súvislosti by som vás rád vyzval, aby sme si spoločne pripomenuli historické udalosti a hrdinov z Balkánskeho polostrova.
<SPEAKER ID="312" NAME="Kyriakos Mavronikolas" AFFILIATION="S&amp;D">
(EL) Vážená pani predsedajúca, chcel by som sa vyjadriť v súvislosti so záujmami Turecka, ktoré sa podľa môjho názoru riešia spôsobom poškodzujúcim záujmy Cyperskej republiky. Chcel by som vyjadriť svoju nespokojnosť nad tým, že problémy týkajúce sa Cyperskej republiky sa dostávajú do úzadia a problémy, za ktoré by malo byť Turecko odsúdené, sa v súčasnosti využívajú na zlepšenie pozície Turecka pre jeho vstup do Európskej únie. V roku 2006 sa Turecko zaviazalo uznať Cyperskú republiku, uplatňovať Ankarský protokol a pomáhať riešiť cyperskú otázku. Neurobilo nič. Naproti tomu sa dnešné rozhovory využívajú v prospech Turecka a sú zavŕšené snahami o otvorenie energetickej kapitoly, ktorá sa, samozrejme, považuje za prospešnú pre samotnú Európsku úniu. Určite ale pochopíte, že Cyperská republika ako malý štát sa musí starať o svoje záujmy a požadovať sankcie voči Turecku, jednou z ktorých je, samozrejme, zabrániť otvoreniu kapitol.
<SPEAKER ID="313" NAME="Franziska Keller" AFFILIATION="Verts/ALE">
Vážená pani predsedajúca, po prvé, naša skupina, Zelení, by uprednostnila nestanoviť žiaden termín pre vstup Chorvátska. Myslíme si, že skúsenosti ukázali, že ani v minulosti to nebol dobrý nápad, či by Chorvátsko nemalo vstúpiť hneď po splnení požiadaviek.
<P>
Po druhé, pán Brock, kodanské kritériá sú, samozrejme, platné. Sú tam, nepotrebujeme si ich opätovne pripomínať. Dodržiavame dohody, ktoré pre vstup vypracovala Európska únia, a kodanské kritériá. Cieľom pokroku v procese pristúpenia je pristúpenie samotné.
<P>
Keď hovoríme o Turecku, nemali by sme zabudnúť na úžasný pokrok, ktorý sa tiež dosiahol v Turecku v oblastiach, v ktorých by sme to pred pár rokmi považovali za nemožné. Toto je jasný úspech v prístupovom procese, na ktorý by sme nemali zabudnúť.
<SPEAKER ID="314" NAME="Marian-Jean Marinescu" AFFILIATION="PPE">
(RO) Vážená pani predsedajúca, pán komisár, dovoľte mi, aby som vám poďakoval za vašu obetavú prácu na rozširovaní Európskej únie. Počas posledných dvoch rokov mala Európska únia v krajinách západného Balkánu výrazný vplyv na demokratickú zmenu a hospodársku dereguláciu. Zrušenie vízovej povinnosti pre niektoré krajiny západného Balkánu a začiatok prístupových rokovaní pre Bývalú juhoslovanskú republiku Macedónsko (FYROM), ktoré sú výsledkom súdnej a policajnej spolupráce s EÚ a vychádzajú z hospodárskej perspektívy, predznamenávajú pokrok, ktorý bude v prospech európskych občanov.
<P>
Verím, že proces rozširovania EÚ ponúkne počas súčasnej hospodárskej krízy riešenie na oživenie hospodárstva Európskej únie. Nesmieme však zabudnúť na nepriaznivé následky vyplývajúce z neprimeraných výhod, ktoré Európska únia poskytuje rôznym krajinám balkánskeho regiónu. Komisia musí tiež dôkladne zvážiť začlenenie Moldavska do skupiny krajín západného Balkánu ako pomoc ponúknutú susedným krajinám pri zavádzaní nevyhnutných reforiem tak, aby pokračovali správnym smerom. Moldavsko je potenciálnym kandidátom, ktorý je pripravený ísť v jednej línii s Európskou úniou ako súčasť politického a hospodárskeho integračného procesu.
<SPEAKER ID="315" NAME="Corina Creţu" AFFILIATION="S&amp;D">
(RO) Európska únia má teraz ústavu - Lisabonskú zmluvu - prezidenta a vysokého predstaviteľa pre zahraničné veci a bezpečnostnú politiku. Pri riadení nového procesu rozširovania, ktorý zahŕňa krajiny západného Balkánu a Island, ale predovšetkým Turecko, môžeme preto zaujať iný uhol pohľadu.
<P>
Som si vedomá toho, že v rámci Európskej únie sú mnohí, ktorí váhajú zaviazať sa k novému procesu rozširovania, ale napríklad skúsenosti v Rumunsku a Bulharsku ukazujú, že vstup do EÚ bol v našich krajinách najsilnejším nástrojom pri zmene vecí k lepšiemu.
<P>
Bude, samozrejme, potrebné prísne dohliadať na tento proces vo všetkých krajinách, ktoré chcú vstúpiť do Európskej únie. Musíme sa zamerať predovšetkým na zdravý základ a funkčnosť demokratických politických systémov. Máme však vhodné nástroje na monitorovanie dodržiavania prístupových podmienok. Ponúknutie jasnejšej vyhliadky na vstup týmto krajinám by bolo stabilizačným faktorom a účinkovalo by ako katalyzátor vnútorného pokroku v kandidátskych krajinách.
<SPEAKER ID="316" NAME="György Schöpflin" AFFILIATION="PPE">
Vážená pani predsedajúca, ďakujem vám za možnosť podeliť sa s vami o niekoľko myšlienok. Rozširovanie sa správne nazýva jednou z najúspešnejších politík Európskej únie, mnohí z vás to vyjadrili v tejto rozprave. A myšlienka, že hlavné hodnoty Európy - demokraciu, ľudské práva, solidaritu - by mali napĺňať všetky štáty Európy, bola a zostane základom európskej identity.
<P>
Existujúca Európa bola vybudovaná na základe tézy, že európske štáty prostredníctvom integrácie postupne prijmú mierové riešenie konfliktov. Tento proces sa však neuskutoční bez úsilia. Pristupujúce štáty musia prejsť dôkladnou transformáciou, aby splnili požiadavky členstva v EÚ. Tento proces, a to treba zdôrazniť, je dobrovoľný. Žiaden štát nie je k vstupu nútený, ale aby mohol vstúpiť do EÚ, musia byť splnené určité podmienky.
<P>
Zároveň však preto, že splnenie podmienok si vyžaduje obrovské úsilie, pristupujúce štáty musia byť tiež povzbudzované k tomu, aby vyvíjali úsilie v tomto procese a nielen to. Záväzky, ktoré sú spojené s členstvom v EÚ, musia byť transformované z papiera do praxe. Bez realizácie zostane tento proces prázdny.
<P>
Toto je odkaz, ktorý perspektívnym kandidátom pre členstvo v EÚ vysiela uznesenie pána Albertiniho. EÚ je pripravená prijať krajiny západného Balkánu a Turecko za plnoprávnych členov, ale je na nich, aby splnili podmienky stanovené EÚ.
<SPEAKER ID="317" NAME="Carl Bildt">
úradujúci predseda Rady. - Vážená pani predsedajúca, dovoľte, aby som sa pokúsil byť stručný.
<P>
V prvom rade, ak je to podľa názoru predsedníctva vhodné, pripájam sa k poslancom, ktorí vzdali poklonu komisárovi Rehnovi za prácu, ktorú vykonal počas posledných piatich rokov. Dosiahol sa veľký pokrok. Môže to byť dobré pre vášho nástupcu, že ešte stále zostala časť práce, veľká časť však už bola vykonaná.
<P>
Vyjadrujem tiež naše uznanie za širokú podporu politiky rozširovania, ktorú počas tejto rozpravy vyjadrili zástupcovia všetkých hlavných politických frakcií. Myslím si, že táto skutočnosť je prameňom sily.
<P>
(Poznámka od Williama (grófa) Darmoutha: "Počúvali ste rozpravu?")
<P>
Áno, počúval som rozpravu. Nepatríte k žiadnej z týchto hlavných skupín. Je mi to ľúto.
<P>
Pán Severin bol jedným z tých, ktorí spomenuli, že toto je proces, ktorý sa tiež musí zakoreniť v srdciach a mysliach ľudí. Súhlasím s tým, ale mali by sme tiež uznať, že si to vyžaduje rozhodné politické vedenie každého jedného z nás. Ak sa pozriete späť do histórie našej Únie, je ľahké si všimnúť, že iba veľmi málo v histórii európskej integrácie sa udialo v dôsledku náhleho tlaku verejnej mienky.
<P>
Takmer všetko je výsledkom vizionárskeho, prezieravého, často ťažkého a náročného politického vedenia, ale postupne sme, pre to, čo robíme, získali aj podporu našich občanov.
<P>
Hovoril som o tom, že v čase, keď naša krajina vstúpila do Európskej únie, bol som jej premiérom. Viedli sme tvrdú kampaň za referendum. Vybojovali sme ho iba s tesným rozdielom. Verejná mienka v krajine bola po nejakú dobu proti Európskej únii. Ak sa teraz pozriete na prieskumy verejnej mienky, patríme medzi krajiny s pozitívnejším postojom voči Európe. Dosiahnutie tohto stavu si vyžadovalo politické vedenie. Neuskutočňuje sa to samo.
<P>
Dovoľte mi tiež povedať, že keď sa púšťame do náročnejších oblastí Európy, zmierenie nie je ľahké. Vyžaduje si to veľa z tohto vedenia a zmierenie sa ešte musí dosiahnuť vo všetkých častiach Európy.
<P>
Mnoho rečníkov, a celkom správne, hovorilo o krajinách západného Balkánu. Dovoľte mi, aby som vás uistil, že vieme o problémoch v Kosove a o potrebe posunúť sa dopredu pri ich riešení, zohľadňujúc pritom tiež niektoré problémy, ktoré máme vo vnútri Únie.
<P>
O Bosne tu hovorilo niekoľko poslancov, ako napríklad pani Packová a pán Swoboda. Dovoľte mi v tejto veci iba niekoľko poznámok. Tento rok som sa celé štyri dni zaoberal otázkou politického vedenia v Bosne, snažiac sa posunúť ich dopredu a upozorniť na nebezpečenstvo zaostávania v období, keď zvyšok regiónu napreduje. Pravdepodobne som toho urobil príliš veľa, pretože na konci dňa, ako povedala pani Packová, to budú musieť robiť sami. Je to ich krajina, nie naša. Je však našou povinnosťou povedať im, že ak to neurobia, zvyšok regiónu bude napredovať a to nebude pre ich krajinu dobré. Toto je presne to, čo sme sa snažili dosiahnuť a do určitej miery sa ešte stále snažíme.
<P>
Proces rozširovania, ako každý zdôraznil, závisí od výkonu. Vyžaduje reformy. Vyžaduje zmierenie. A tento postup sa uplatňuje zakaždým. Kedysi sa uplatnil pri Švédsku a zvládli sme to. Uplatňuje sa zakaždým.
<P>
Čo sa týka pána, ktorý prejavil záujem zapojiť sa do rozpravy, všimol som si, že je tu značný počet - predovšetkým - pánov v radoch krajnej pravice, ktorí mali výhrady voči Turecku, aby som to vyjadril čo najmiernejšie. Pokiaľ som dobre rozumel, dôvodom bolo, že Turecko je príliš veľké, príliš zložité a príliš moslimské.
<P>
Ak ste čítali článok 49 Zmluvy, na ktorom by sme mali zakladať naše politiky, ten nerobí žiadne výnimky pre veľké krajiny, nerobí žiadne výnimky pre zložité prípady a neobsahuje žiadne náboženské kritériá.
<P>
(potlesk od strednej ľavice)
<P>
Presne týmto sa musíme riadiť. Počúval som dojímavé slová o kresťanskom dedičstve a je v tom veľa pravdy. Všetci katolíci a ortodoxní veriaci alebo protestanti a anglikáni ho môžu interpretovať rôznymi spôsobmi, ja by som ale varoval pred definovaním židovského dedičstva mimo územia Európy. Nie sú to kresťania, sú však so všetkými problémami v našej histórii tiež súčasťou Európy v minulosti, prítomnosti a budúcnosti.
<P>
Rovnako by som tiež tvrdil, že by bolo chybou definovať občanov moslimskej viery, či už na území našich existujúcich členských štátov, či v Bosne, či niekde inde alebo v Turecku a vylúčiť ich z použiteľnosti článku 49 Zmluvy. Domnievam sa, že by to bolo chybou.
<P>
(potlesk od strednej ľavice)
<P>
So záujmom som si v tejto súvislosti vypočul príspevok pani Koppovej, zastupujúcej Grécko, o úlohách v krajinách západného Balkánu a zmierení s Tureckom. Zaregistroval som tiež kroky a vyhlásenia, ktoré neskôr urobil premiér Papandreou.
<P>
Konečne by som mohol vytiahnuť jednu zo svojich obľúbených tém. Niekto, ako sa občas v tejto rozprave stáva, spomenul otázku absorpčnej kapacity - že jednoducho nedokážeme absorbovať taký veľký počet krajín. Nepáči sa mi to slovo. Nevnímam našu Úniu tak, že by absorbovala národy. Neviem, či sme absorbovali Britániu. Neviem, či Francúzsko chce byť absorbované. A dúfam, že Švédsko nebude nikdy absorbované.
<P>
Vnímam úniu tak, že obohacuje krajiny, keď do nej vstúpime, a ešte som nevidel rozšírenie, ktoré by oslabilo Úniu. Každé jedno rozšírenie, i keď bolo veľmi ťažké, posilnilo našu Úniu, obohatilo ju, stala sa ambicióznejšou a ja určite nepatrím medzi tých, ktorí sú presvedčení, že história sa skončila. Uplatňuje sa článok 49.
<P>
Na záver jeden z pánov povedal, že sú aj ďalšie krajiny, o ktorých sme v rozprave nehovorili. To je pravda. Článok 49 sa vzťahuje na všetky európske krajiny vrátane tých, ktoré neboli v dnešnej rozprave spomenuté.
<SPEAKER ID="318" NAME="Olli Rehn">
člen Komisie. - Vážená pani predsedajúca, rád by som poďakoval za mimoriadne živú a vecnú rozpravu o rozširovaní EÚ a našej stratégii - pre tento rok, nasledujúci rok a v blízkej budúcnosti. Rozprava sa uskutočnila v súlade s najlepšími demokratickými tradíciami tohto Parlamentu a som vďačný za širokú všeobecnú podporu pre našu starostlivo vedenú politiku rozširovania.
<P>
Správne ste zdôraznili dôležitosť simultánneho a paralelného záväzku a podmienečnosti pri rozširovaní EÚ. Súhlasím a chcem zdôrazniť, že je mimoriadne dôležité, aby sme boli zároveň čestní a neústupní.
<P>
Musíme byť čestní a rešpektovať záväzky, ktoré sme prijali voči krajinám, ktoré sú v našej konsolidovanej agende pre rozširovanie v juhovýchodnej Európe, to znamená, krajinám západného Balkánu a Turecku. Zároveň môžeme byť rovnako čestní ako neústupní a pri rokovaní s kandidátskymi krajinami a potenciálnymi kandidátmi musíme uplatňovať dôslednú podmienečnosť.
<P>
Tieto pracujú iba spoločne - v tandeme, v súlade - a to je, samozrejme, najlepší recept na vedenie reforiem a demokratickú a hospodársku transformáciu v juhovýchodnej Európe. Je to zároveň i najlepší recept na zakotvenie stability na západnom Balkáne a riadenie reforiem, ktoré posilnia základné slobody v Turecku.
<P>
Myslím si, že pani Flautreová má pravdu, nemôže byť, samozrejme, atraktívnejšie portfólio ako rozširovanie. Ja som však, či tomu veríte alebo nie, človek umiernených názorov a verím, že existujú určité hranice, koľko príťažlivosti a okúzlenia môže človek prijať. A ako požadoval Carl, nejaká práca zostala pre môjho nástupcu, pre budúcu Komisiu a pre tento Parlament.
<P>
Nech je to akokoľvek, bolo úžasné s vami spolupracovať. Spoločne sme to zmenili. Pripomeňme si, že rozširovanie EÚ významne prispelo k tomu, že dnešná Európa je celistvá a slobodná. Pokračujme takto ďalej a ukončime našu prácu v juhovýchodnej Európe.
<P>
(potlesk)
<SPEAKER ID="319" NAME="Predsedajúca">
V súlade s článkom 110 ods. 2 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok 26. novembra 2009.
<P>
Písomné vyhlásenia (článok 149)
<SPEAKER ID="320" NAME="Elena Băsescu  " LANGUAGE="RO">
Verím, že je nesmierne dôležité, aby sa Európsky parlament podieľal na hodnotení procesu rozširovania. Tento proces je pre Európsku úniu obrovským úspechom, ktorý prináša mier a stabilitu. Na pozadí týchto zmien musíme pamätať na to, že krajiny západného Balkánu sú geograficky, kultúrne a historicky súčasťou Európy. Medzi potenciálnymi kandidátskymi krajinami uvedenými v rezolúcii by som rada vyzdvihla úspešné úsilie a hmatateľný pokrok, ktorý urobilo Srbsko. Táto krajina vykročila dopredu a jednostranne implementovala dočasnú dohodu o obchode, ktorú podpísala s EÚ. Demonštrovala tým, že je odhodlaná priblížiť sa k Európskej únii i napriek politickým a hospodárskym problémom, ktorým čelí. Európsky parlament musí podporovať Srbsko, aby pokračovalo na ceste smerom k EÚ. Na tomto mieste musíme požiadať Radu a Komisiu, aby ukázali otvorenosť a konštruktívnym spôsobom pokračovali v rokovaniach s touto krajinou. Som presvedčená, že pokrok v procese integrácie Srbska do Európskej únie nesmie byť podmienený uznaním nezávislosti Kosova.
<SPEAKER ID="321" NAME="Takis Hatzigeorgiou" AFFILIATION="GUE/NGL">
písomne. - (EL) Stanovisko k Turecku je najdôležitejšia otázka, o ktorej budeme v rámci rozširovania diskutovať na decembrovom samite Európskej rady. Podporujeme úplnú integráciu, pretože sa domnievame, že tento cieľ musí vytvoriť hnaciu silu pre reformu a zmenu politiky v dôležitých otázkach. Radi by sme zdôraznili, že Turecko stále nerešpektuje zmluvné záväzky voči EÚ a všetkým členským štátom. Okamžite musí začať rešpektovať svoje záväzky, v opačnom prípade neprejde úspešne decembrovým hodnotením. Záväzky, na základe plnenia ktorých bude hodnotené, a ich časový harmonogram sú uvedené v záveroch z decembra 2006. Obsahujú uplatňovanie Dodatkového protokolu, zlepšenie bilaterálnych vzťahov s Cyprom a uznanie Cyperskej republiky a konštruktívny postoj k procesu riešenia cyperskej otázky. Je absurdné, že v období, keď sa snažíme o integráciu a regulačnú úlohu v tejto oblasti, Turecko zotrvávaním svojich okupačných jednotiek v členskom štáte pokračuje v porušovaní medzinárodného práva a princípov, na ktorých je založená EÚ. Nakoniec energetická kapitola nemôže byť otvorená, pokiaľ Turecko neprestane brániť Cyperskej republike v uplatňovaní zvrchovaných práv v jej výhradnej hospodárskej zóne.
<SPEAKER ID="984" NAME="Cătălin Sorin Ivan  " LANGUAGE="RO">
Európska únia je ako rozostavaná budova a predstava zastaviť rozširovanie by preto odporovala samotnému princípu, na ktorom je založená. V súlade s článkom 49 Zmluvy EÚ: "Každý európsky štát... môže požiadať o členstvo v Únii". Presne z tohto dôvodu stratégia rozširovania pre krajiny západného Balkánu, Turecka a Islandu dostáva ako súčasť našich aktivít zvýšenú pozornosť. Bezvýhradne podporujem tento vážny záujem. Chorvátsko, Turecko a Bývala juhoslovanská republika Macedónsko majú kandidátsky status a zodpovedným spôsobom nastúpili na cestu integrácie. Island, Čierna Hora a Albánsko požiadali o vstup, prvé dve krajiny práve hodnotí Komisia. Určite tam existujú problémy ako napríklad korupcia, kriminalita alebo sloboda médií, ktoré bude treba vyriešiť. Zavedenie programu bezvízového styku v Srbsku, Čiernej Hore a Bývalej juhoslovanskej republike Macedónsko, ktorá vstúpi do platnosti 19. decembra, prinesie výrazný impulz do tohto procesu. Chcem vás však upozorniť na skutočnosť, že keď hovoríme o rozširovaní, musíme sa pozrieť aj na Moldavskú republiku, ktorá v súvislosti s jej nástupom na cestu demokracie a pristúpenia k EÚ prechádza cez rozhodujúce politické obdobie. Musíme preto podporovať realizáciu cieľov Európskej stratégie pre Moldavskú republiku na roky 2007 - 2013, aby sme na oboch stranách dosiahli požadované výsledky.
<SPEAKER ID="322" NAME="Tunne Kelam  " AFFILIATION="PPE">
písomne. Chcel by som poukázať na tri zistenia. Po prvé, som rád, že minister zahraničných vecí Carl Bildt zdôraznil najdôležitejší odkaz uznesenia, znenie ktorého vypracoval pán Albertini, že EÚ zostane oddaná politike rozširovania a vníma ju ako jednu z najúspešnejších politík EÚ. Je to predovšetkým výsledok vynikajúcej práce, ktorú vykonal pán komisár Rehn. Druhým dôležitým odkazom je, že zákonnosť je kľúčovým princípom demokratického pokroku a jednou z hlavných podmienok pre ďalšie pristúpenia. Neustále by sme si mali uvedomovať dôležitosť kodanských kritérií. Tretie zistenie. Dôrazne navrhujem, aby sa v súlade s odporúčaním Komisie rozhodlo o otvorení prístupových rokovaní s Macedónskom na decembrovom zasadnutí Európskej rady.
<SPEAKER ID="323" NAME="Petru Constantin Luhan" AFFILIATION="PPE">
písomne. - Island je už aktívnym členom a dlhoročným partnerom v širokom procese európskej integrácie. Island ako zakladajúci člen NATO, člen Rady Európy, EFTA, OSCS a Schengenskej dohody úzko spolupracuje s členskými štátmi EÚ. Odhaduje sa tiež, že Island už prijal okolo 60 % z rozsiahleho acquis communautaire. Z tohto hľadiska je žiadosť Islandu o členstvo v EÚ logickým krokom.
<P>
Island mal podľa môjho názoru vždy európske smerovanie a jeho členstvo bude predstavovať situáciu výhodnú pre obe strany. Už teraz sa učíme zo skúseností Islandu v oblasti trvalo udržateľného riadenia zdrojov rybolovu, využívania geotermálneho tepla a opatrení v boji proti zmene klímy. Island dokázal svoje odhodlanie vstúpiť do Únie tým, že predložil odpovede v dotazníku Komisie v značnom časovom predstihu pred stanoveným termínom, a teším sa na jeho hodnotenie na samite, ktorý sa uskutoční v polovici decembra. Dúfam, že ak budú splnené všetky požiadavky a pri rešpektovaní princípu vlastných zásluh vstúpi Island do Únie spoločne s Chorvátskom.
<SPEAKER ID="324" NAME="Andreas Mölzer  " AFFILIATION="NI">
písomne. K stratégii rozširovania je potrebné pristupovať diferencovane. Kým Island je krajinou, ktorá je pripravená na členstvo v EÚ, balkánske štáty, s výnimkou Chorvátska, nie sú ešte ani zďaleka pripravené. Nevyriešené problémy sa ťažko riešia po vstupe a zostávajú celé roky nevyriešené. Preto nesmú existovať žiadne pochybnosti o pripravenosti balkánskych štátov na vstup a mzdové a sociálne podmienky musia byť zhodné s európskym priemerom. Po celé roky správy o pokroku Turecka obsahovali dlhý zoznam problémov. Keby bolo Turecko autom, už dávno by neprešlo pravidelnou technickou prehliadkou. Je pravda, že táto krajina nie je súčasťou Európy ani zemepisne, ani duchovne, ani kultúrne. Je to zrejmé z toho, ako neustále nerešpektuje ľudské práva a slobodu prejavu, čo nedokáže zakamuflovať plán pre Kurdov, a z cyperskej otázky. Možno sa však i samotná EÚ chce odkloniť od svojich štandardov ľudských práv. To je totiž jediný spôsob, ako sa dá vysvetliť jej úcta k Benešovim dekrétom. Turecko sa považuje za najvyššiu moc pre turecký národ. Následkom toho by po vstupe Turecka problémy EÚ ešte narástli, čo opakovane dokazujú jeho aktivity. Pozitívne aspekty, ako napríklad zvýšenie energetickej bezpečnosti možno dosiahnuť aj prostredníctvom privilegovaného partnerstva. Je už najvyšší čas, aby sme začali hovoriť čestne a jasne.
<SPEAKER ID="325" NAME="Csaba Sándor Tabajdi  " AFFILIATION="S&amp;D">
písomne. - (HU) Ako poslanec z Maďarska, krajiny susediacej s regiónom západného Balkánu, úprimne podporujem ambície krajín západného Balkánu vstúpiť do EÚ. Dôležitým krokom v tejto oblasti bola iniciatíva implementovaná Európskou komisiou, ktorá od 1. januára 2010 ruší vízovú povinnosť pre Srbsko, Macedónsko a Čiernu Horu. Návrh Európskeho parlamentu, ktorý by zrušil vízovú povinnosť už 19. decembra, by mal symbolický význam a zároveň by priniesol praktické výhody.
<P>
Európska únia by iba ťažko mohla dať Maďarom žijúcim vo Vojvodine a Srbsku lepší vianočný darček ako bezvízové cestovanie s veľkým počtom spojení do Maďarska, ktoré môžu využívať rodiny a priatelia žijúci na oboch stranách hranice. Som presvedčený, že členské štáty budú každý mesiac ďakovať za toto rozhodnutie.
<P>
Zrušenie vízovej povinnosti je pozitívnou odozvou na úprimné úsilie krajín západného Balkánu smerom k európskej integrácii. Srbsko nedávno urobilo mimoriadne výrazný pokrok. Dokonca správa, ktorú nedávno vydala Komisia, hovorí, že premiér Mirko Cvetković sa úspešne pustil do boja proti korupcii, pričom nespomína veľmi dôležitý pokrok, ku ktorému došlo v oblasti práv menšín. Srbský parlament prijal zákon o národných radách. Po podpore predbežných diskusií sa uskutoční rozhodnutie o statuse Vojvodiny ešte pre zasadaním srbského parlamentu budúci týždeň. Bez ohľadu na pozitívny vývoj v mnohých oblastiach je nevyhnutné pokračovať v úsilí, aby sa úplne vykorenili rasovo motivované násilné trestné činy a neustále narastajúci počet útokov voči Maďarom vo Vojvodine.
<SPEAKER ID="983" NAME="Jarosław Leszek Wałęsa" AFFILIATION="PPE">
písomne. - (PL) Rád by som poďakoval pánovi Albertinimu za uznesenie o stratégii rozširovania, ktoré predložila Európska komisia. Súhlasím, samozrejme, že kandidátske krajiny musia pokračovať v procese reforiem. Naše úsilie by sa malo sústrediť na zabezpečenie zákonnosti a rovnaké zaobchádzanie s etnickými menšinami a na boj proti korupcii a organizovanému zločinu. Hodnotenie politickej situácie v Turecku vrátane plánovaných reforiem alebo tých, ktoré už prebiehajú, je rovnaké ako hodnotenie Komisie uvedené v pravidelnej správe. Pokrok je zrejmý v oblasti plnenia kodanských politických kritérií, nanešťastie, ešte veľa bude potrebné urobiť v široko chápanej kategórii občianskych slobôd. Najdôležitejšie zo všetkého však je, aby sa na riešení bilaterálnych nezhôd podieľali všetky zúčastnené strany. Tieto otázky samotné by nemali byť prekážkou na ceste ku vstupu, EÚ by sa ale mala snažiť, aby boli pred vstupom vyriešené. Európsky parlament by mal byť objektívnym pozorovateľom, pretože by sme boli radi, aby rokovania skončili dohodou, ktorá by uľahčila vstup Turecka do EÚ. Ako občan Poľska, krajiny, ktorá vstúpila do Európskej únie v roku 2004, viem, že stratégia rozširovania je jednou z najefektívnejších oblastí v politike EÚ. Je dôležité, aby sa dodržiavali prijaté záväzky, a to platí aj pre Európsku úniu. Cieľom prístupových rokovaní je plné členstvo, a preto plnenie prísnych, ale jasných podmienok by tiež malo byť základným predpokladom na dosiahnutie tohto cieľa. Toto platí pre všetky štáty vrátane Turecka.
<SPEAKER ID="326" NAME="Dominique Vlasto  " LANGUAGE="FR">
Naše rozhodnutie o budúcom rozširovaní musí odrážať prevládajúci názor Európy. Musíme sa vyhnúť tomu, aby sme opakovali minulé chyby, a budovať Európu s jej obyvateľmi. Rozhodnutia, ktoré budú prijaté, prinášajú záväzky a musia byť dobre pripravené a dobre vysvetlené, aby ich podporila väčšina európskych obyvateľov. Náš Parlament, ktorý zastupuje týchto občanov, musí byť v tomto smere zvlášť ostražitý.
<P>
Unáhlenie by bolo jednou z najhorších politík, ktorá by nás mohla priviesť späť k inštitucionálnej nestabilite i napriek tomu, že Európska únia stojí tesne pred nadobudnutím platnosti Lisabonskej zmluvy. Dnes musíme otestovať nový inštitucionálny mechanizmus, ktorý vyplýva z Lisabonskej zmluvy, budovať politickú Európu a upevniť politiky, ktoré požadujú naši spoluobčania v oblasti zamestnanosti, oživenia hospodárstva, boja proti zmene klímy, bezpečnosti energetických dodávok a spoločnej obrany.
<P>
Nemali by sme meniť priority, ale predtým, než budeme zamýšľať nové rozširovanie EÚ, by sme mali zvyšovať konzistenciu a efektívnosť politík Spoločenstva. Som stále proti vstupu Turecka do Európskej únie a naďalej verím v privilegované partnerstvo s touto krajinou v rámci Únie pre Stredozemie.
