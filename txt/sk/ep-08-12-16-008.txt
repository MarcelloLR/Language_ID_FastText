<CHAPTER ID="008">
Schválenie zápisnice z predchádzajúceho rokovania: pozri zápisnicu
<P>

<SPEAKER ID="279" NAME="Nigel Farage" AFFILIATION="IND/DEM">
Vážená pani predsedajúca, v súvislosti s niektorými osobnými vyhláseniami som počas rozpravy, ktorú sme mali dnes dopoludnia s pánom Sarkozym, predložil viacero pripomienok týkajúcich sa postoja Európskej únie k demokracii. Konkrétne som hovoril o predstaviteľovi Skupiny socialistov pánovi Martinovi Schulzovi, a to v súvislosti s niektorými znevažujúcimi a pohŕdavými pripomienkami, ktoré odzneli počas tohtoročnej júnovej rozpravy. Pán predseda Pöttering mu dal možnosť vstať a vyhlásiť, že moje pripomienky neboli pravdivé, a že nikdy v žiadnom prípade netvrdil, že hlasovanie proti sa v budúcnosti môže spájať s fašizmom. Rád by som, prosím, uviedol veci na správnu mieru.
<P>
Dňa 18. júna, tu v Parlamente, počas diskusie o hlasovaní proti Zmluve v Írsku, však pán Martin Schulz povedal presne tieto slová. Povedal: "Vášne prešli na opačnú stranu, stranu, ktorá o Európe hovorí v zlom, na pravé krídlo politického spektra. Sú na strane tých, ktorí o Európe hovoria v zlom jednoducho preto, že sa boja. V Európe však takáto kombinácia sociálneho úpadku a strachu vždy otvárala cestu fašizmu."
<P>
Možno sa pánovi Schulzovi moje slová nebudú páčiť. Zrejme so mnou zásadne nebude súhlasiť. Chcel by som vám však, pán Schulz, povedať, že na tomto mieste si vždy veľmi dobre rozmyslím, čo poviem. Nikdy som tu nehovoril klamstvá. O tom, čo som hovoril, som bol pevne presvedčený. Nežiadam ospravedlnenie ani nič podobné. Chcem len uviesť veci na pravú mieru a mrzí ma, že pán predseda Pöttering dal dnes dopoludnia v zmysle článku 145 pánovi Martinovi Schulzovi možnosť vystúpiť, ale mne to neumožnil, a to bolo vlastne podstatou môjho dnešného prejavu. Toto nie je vytváranie rovnakých podmienok v Európskej únii. Akoby zástancovia Zmluvy boli tí dobrí a odporcovia tí zlí. To sa mi nezdá veľmi demokratické.
<SPEAKER ID="280" NAME="Predsedajúca">
Pán Farage, vaše pripomienky budú zaznamenané.
<SPEAKER ID="281" NAME="Martin Schulz" AFFILIATION="PSE">
(DE) Vážená pani predsedajúca, pán Farage dnes tvrdil, že som v tomto Parlamente povedal, že "hlasovanie proti povedie k fašizmu”. "Martin Schulz raz vstal a povedal, že hlasovanie proti povedie k fašizmu". To som nikdy nepovedal - nikdy! - a chcel by som túto vec raz a navždy ujasniť.
<P>
Nemyslím si, že by hlasovanie proti, pokiaľ ide o občanov ktoréhokoľvek štátu - napríklad Írska - viedlo k fašizmu. Tomu neverím. Týmto som to vysvetlil raz a navždy. Som však pevne presvedčený o tom, že si všetci musíme veľmi dobre uvedomiť, že zahrávanie sa s pocitmi ľudí, ktorých trápi strach zo straty spoločenského postavenia, je veľmi nebezpečné, najmä ak sa ním začnú zaoberať rôzni podnecovatelia. Neviem, či niekto z vás patrí k takýmto podnecovateľom. Dúfam, že nie. Ale veľmi dobre si uvedomujem, že takíto ľudia existujú.
<P>
Jedným si však, pán Farage, môžete byť istý. Proti ľuďom ako vy a proti vašej politike budem bojovať do posledného dychu!
<SPEAKER ID="282" NAME="Predsedajúca">
Obidve strany podali svoje vysvetlenie. Teraz prejdeme k ďalšiemu bodu programu.
