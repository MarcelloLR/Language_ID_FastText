<CHAPTER ID="016">
Vyhlásenie predsedníctva
<SPEAKER ID="020" NAME="Predseda">
Teroristická organizácia ETA včera spáchala ďalšiu vraždu. V severnom Španielsku zahynul pri výbuchu bomby v aute 46-ročný príslušník španielskej armády, výkonný práporčík Luis Conde de la Cruz. Bol to tretí bombový útok v Španielsku za uplynulých 24 hodín. Pri troch explóziách bolo zranených niekoľko ľudí, jeden z nich vážne. Európsky parlament ostro odsudzuje tento teroristický čin a chce vyjadriť svoje hlboké znepokojenie.
<P>
V mene Európskeho parlamentu by som rád vyjadril úprimnú sústrasť rodine a priateľom výkonného práporčíka Condeho a našu solidaritu Španielsku, jeho orgánom a hlavne španielskym bezpečnostným zložkám. Tiež by som rád vyjadril našu podporu a úprimnú sústrasť všetkým zraneným pri bombovom útoku a ich rodinám.
<P>
Musíme znova jasne a rázne zopakovať, že terorizmus je priamym útokom na slobodu, ľudské práva a demokraciu. Nemôžeme dostatočne často opakovať, že terorizmus sa nedá ničím ospravedlniť. Preto musíme bojovať proti terorizmu spoločne, vždy v súlade s právnymi normami a uplatňovaním plnej sily zákona. Európska únia je spoločenstvo založené na solidarite. Teroristický útok v jednej z členských štátov Európskej únie je útokom na celú Európsku úniu, na každého z nás.
<P>
Teraz vás všetkých žiadam, aby ste povstali a zachovali minútu ticha.
<P>
(Parlament povstal a zachoval minútu ticha.)
