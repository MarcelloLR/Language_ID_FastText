<CHAPTER ID="019">
Prínos dobrovoľníckej práce pre hospodársku a sociálnu súdržnosť (rozprava) 
<SPEAKER ID="193" NAME="Predsedajúci">
Ďalším bodom je správa, ktorú predkladá Marian Harkinová v mene Výboru pre regionálny rozvoj o prínose dobrovoľníckej práce pre hospodársku a sociálnu súdržnosť.
<SPEAKER ID="194" NAME="Marian Harkin">
spravodajkyňa. - Vážený pán predsedajúci, ďakujem vám za príležitosť povedať niekoľko slov o svojej správe o dobrovoľníckej práci a o prínose, ktorým dobrovoľnícka práca prispieva k hospodárskej a sociálnej súdržnosti.
<P>
Najprv by som chcela poďakovať všetkým kolegom z Výboru pre regionálny rozvoj za ich vynikajúcu spoluprácu na tejto správe a najmä tieňovým spravodajcom. Takisto chcem vyjadriť vďaku úradníkom Komisie, personálu skupiny ALDE a personálu Parlamentu vo Výbore pre regionálny rozvoj za ich záujem a pomoc.
<P>
Viac ako 100 miliónov európskych dobrovoľníkov - to je neuveriteľné číslo! Podľa Komisie je jedna tretina až jedna polovica obyvateľstva EÚ zapojená do nejakého druhu dobrovoľníckej činnosti. Podľa môjho názoru my ako inštitúcia máme povinnosť uznať, oceniť a podporovať dobrovoľnícke činnosti pri každej možnej príležitosti.
<P>
Dobrovoľníctvo je v mnohých smeroch jedinečnou činnosťou: je otvorené pre všetkých a voľne poskytované. Prispieva k sociálnej súdržnosti a k hospodárskej súdržnosti. Aktivizuje jednu z najdôležitejších európskych hodnôt, hodnotu solidarity. Či už ide o jednotlivca, ktorý priváža stravu staršiemu susedovi alebo o tisíce ľudí, ktorí sa zmobilizovali v prípade prírodnej katastrofy, ako sú povodne alebo lesné požiare, dobrovoľníci môžu pomáhať tvoriť komunity a znižovať odcudzenie.
<P>
Dobrovoľníctvo ako činnosť premosťuje generácie. Je zdrojom, niekedy skrytým, existujúcim v rámci spoločenstiev, organizácií a sietí. Je to energia v každom z nás, ale aktivizuje sa len vtedy, keď sa angažujeme s inými. Podľa môjho názoru je to najcennejšia forma obnoviteľnej energie.
<P>
Medzi dobrovoľníckou prácou a aktívnym občianstvom existuje pevné spojenie: angažovanosť v dobrovoľníckych činnostiach je hmatateľným vyjadrením participatívnej demokracie. V tomto parlamente reprezentujeme našich občanov a ako politici sa angažujeme v reprezentatívnej demokracii, ale niekedy nevenujeme dostatočnú pozornosť druhej strane rovnice: participatívnej demokracii. To je taká, v ktorej sa občania svojimi aktivitami zúčastňujú na demokratickom procese a dobrovoľníctvo tento dôležitý proces zjednodušuje.
<P>
Prejdem k správe, obsahuje mnoho praktických návrhov, ako môžeme na európskej úrovni pridať hodnotu. Komisia má zohrávať úlohu pri zaisťovaní, aby členské štáty dodržiavali zásadu partnerstva ukotvenú v strategických pokynoch Spoločenstva o súdržnosti, a aby zaistila, že nebudeme pokračovať s ilúziou začlenenia mimovládnych organizácií, dobrovoľníckych skupín atď., čo je aktuálna situácia v mnohých členských štátoch.
<P>
Takisto verím, že by sa mal vo všetkých európskych fondoch uplatniť systém, ktorým by sa dobrovoľnícka činnosť uznala ako príspevok k projektom spolufinancovania. Ak to urobíme, ukážeme našimi krokmi, že podporujeme dobrovoľníkov.
<P>
Mali by sme rozšíriť možnosti a programy, ktoré už existujú, aby sa uľahčila dobrovoľnícka práca medzi mladými ľuďmi a uplatniť podobné príležitosti a programy na zjednodušenie dobrovoľníckej práce pre starších ľudí. A pri každej príležitosti by sme mali podporovať medzigeneračnú dobrovoľnícku prácu.
<P>
Ďalšou oblasťou, v ktorej môže Komisia konať, je umožnenie liberálnejšieho vízového režimu, v ktorom sú dobrovoľníci zo susedných krajín zapojení do programov financovaných EÚ.
<P>
Členské štáty môžu zohrávať významnú úlohu tvorbou pravidelných satelitných účtov tak, aby bolo možné merať hodnotu dobrovoľníckej práce a neziskových inštitúcií. Čísla v mnohých krajinách vrátane USA, Belgicka, Českej republiky a Kanady naznačujú, že neziskové inštitúcie sa podieľajú 5 % až 7 % na HDP. Politickí činitelia nemôžu tieto čísla ignorovať a musia ich pri tvorbe politiky vziať do úvahy. Okrem toho, za každé euro, ktoré organizácie minuli na podporu dobrovoľníkov získali priemerný výnos od 3 % do 8 %. Dokonca ani ECB nemá takúto mieru výnosu.
<P>
Členské štáty môžu podporovať dobrovoľnícke činnosti aj vytvorením trvalo udržateľnej dobrovoľníckej infraštruktúry na riešenie otázok ako jadrové financovanie, krytie poistenia a výnimky z DPH v primeraných prípadoch.
<P>
Nakoniec, jednou z našich hlavných úloh v EÚ je mať pozitívny vplyv na životy občanov a pridávať hodnotu na európskej úrovni. Môžeme to urobiť podporou dobrovoľníkov a dobrovoľníckej činnosti hmatateľným spôsobom.
<P>
(potlesk)
<SPEAKER ID="195" NAME="Danuta Hübner">
členka Komisie. - Vážený pán predsedajúci, rada by som sa poďakovala pani Harkinovej za jej správu. Správa súvisí s mnohými politikami EÚ a mnohými iniciatívami, zdôrazňuje silné prepojenie medzi dobrovoľníckou prácou a aktívnym občianstvom.
<P>
Osobitne oceňujem vaše poznámky k programu PEACE, v ktorom bolo zapojenie dobrovoľnej práce veľmi silné. Stretneme sa tu opäť v máji, aby sme prediskutovali správu pani de Brúnovej, v ktorej, ako som presvedčená, budú výrazne prezentované príklady miestneho posilnenia, najmä prostredníctvom odvetvia dobrovoľníctva a mimovládnych organizácií.
<P>
So zreteľom na vaše odporúčanie týkajúce sa nepeňažného príspevku mi dovoľte povedať, že zatiaľ čo článok 56 všeobecného nariadenia o Európskom fonde regionálneho rozvoja, Európskom sociálnom fonde a Kohéznom fonde už umožňuje nepeňažný príspevok do projektov spolufinancovaných EÚ, skutočnou výzvou je používanie tohto ustanovenia. Dovoľte mi však povedať, že najmä v prípade miestnych iniciatív, ktoré sú spolufinancované sociálnym fondom, je celkom bežné, aby dobrovoľníci poskytovali pozoruhodný príspevok, pričom existuje mnoho činností, najmä v rámci iniciatívy URBAN v Nemecku, Taliansku, Spojenom kráľovstve a Grécku, ktoré podporuje široká škála dobrovoľníckych organizácií.
<P>
Dobrovoľnícku prácu možno vnímať ako pevnú súčasť zásady partnerstva. Mnohokrát som v tomto Parlamente opakovala plné odhodlanie Komisie efektívne zaviesť zásady partnerstva, najmä v novej generácii politiky súdržnosti. Trvali sme na partnerstve počas rokovaní o nových programoch a teraz máme veľa pozitívnych príkladov pevného odhodlania k partnerstvu. Ale samozrejme, ako viete, v našich členských štátoch máme veľkú škálu prístupov k partnerstvu a dobrovoľníckej práci.
<P>
Úlohu vašej správy vnímam aj v príprave pôdy pre ďalšiu správu z vlastnej iniciatívy o správe a partnerstve na vnútroštátnej, regionálnej a miestnej úrovni, ktorú bude predkladať pán Beaupuy.
<P>
Dovoľte mi povedať niekoľko slov o konkrétnych politikách a iniciatívach v oblasti dobrovoľníckej činnosti, v ktorých je Komisia osobitne aktívna. Oplatí sa spomenúť Európsku dobrovoľnícku službu a aktívne európske občianstvo v novom programe EÚ celoživotného vzdelávania.
<P>
Môj kolega Ján Figeľ v súčasnosti pripravuje novú iniciatívu týkajúcu sa dobrovoľníckych činností mládeže, ktorá bude obsahovať mnohé zo snáh vyjadrených vo vašej správe. Zlepšenie a podpora transeurópskych dobrovoľníckych činností bude ďalej posilňovať mobilitu našich mladých občanov. Komisia sa vo svojej novej iniciatíve bude snažiť zaistiť väčšiu interoperabilitu existujúcich vnútroštátnych dobrovoľníckych programov.
<P>
V Bielej knihe o športe sa tiež zdôrazňuje, že dobrovoľnícke činnosti v odvetví športu posilňujú sociálnu súdržnosť a zaradenie a podporujú miestnu demokraciu a aktívne občianstvo. Aj v Lisabonskej zmluve je odkaz na šport, v ktorom sa uvádza, že "Únie prispieva k podpore európskych záležitostí týkajúcich sa športu, pričom zohľadňuje [...] jeho štruktúry založené na dobrovoľnosti".
<P>
Tu zdieľame názor, že potrebujeme holistickejší prístup voči príspevku dobrovoľníckej práce k hospodárskej a sociálnej súdržnosti Európy. Do úvahy by sa určite mal brať problém starnúceho európskeho obyvateľstva. So zreteľom na to si váš návrh "medzigeneračnej dobrovoľníckej práce" zaslúži ďalšie skúmanie.
<P>
V tejto súvislosti vám s radosťou oznamujem, že generálne riaditeľstvo Komisie pre vzdelávanie, odbornú prípravu, kultúru a mládež sa chystá spustiť hodnotenie súčasného stavu dobrovoľníckej práce v Európe. Toto hodnotenie bude slúžiť ako zdroj lepších znalostí a pevný základ pre ďalšie iniciatívy v tejto oblasti, keďže doteraz nebol vyvinutý na úrovni EÚ žiadny systematický a integrovaný prístup k dobrovoľníckej práci.
<P>
Som presvedčená, že všetci tí, na ktorých sa obraciate v návrhu uznesenia, budú na vašu výzvu reagovať. Určite môžete počítať s podporou Komisie.
<P>
Dovoľte mi tiež uistiť vás, že všetky ostatné požiadavky, ktoré sú určené špecifickejšie Komisii, budú preskúmané, najmä pánmi komisármi Figeľom a Špidlom.
<SPEAKER ID="196" NAME="Tunne Kelam">
v mene skupiny PPE-DE. - Vážený pán predsedajúci, najprv by som rád v mene skupiny PPE-DE poďakoval pani Harkinovej k vynikajúcej a dobre načasovanej správe. Cieľom je dosiahnuť lepšie porozumenie týkajúce sa potenciálu a úlohy dobrovoľníckej práce, ktorá by mohla byť nazývaná jednou z opôr občianskej spoločnosti. Dobrovoľnícka práca je o iniciatíve občanov a tak sa priamo spája so solidaritou, základnou hodnotou zjednotenej Európy. Ako spravodajkyňa práve uviedla, je jednou z najúčinnejších foriem obnoviteľnej energie.
<P>
Myslím si, že zmyslom tejto správy je podporiť členské štáty, aby uznali hodnotu dobrovoľníckej práce v podporovaní sociálnej a hospodárskej súdržnosti. Samozrejme, neočakáva sa od štátu, že bude financovať dobrovoľnícku prácu, to by stratila svoj význam, ale štát sa vyzýva, aby poskytol stimuly pre súkromný sektor na podporu dobrovoľníckeho sektora.
<P>
Parlament sa na Komisiu obrátil aj v súvislosti s oneskoreniami v navrhovanej európskej charte dobrovoľníkov, od ktorej sa očakáva, že sa v nej lepšie vymedzí úloha dobrovoľníckej práce. Veľmi dôležitou súčasťou tejto správy je výzva na podporu dobrovoľníckej práce prostredníctvom vzdelávania na všetkých úrovniach, počnúc tvorbou príležitostí pre dobrovoľnícke činnosti vo včasnom štádiu systému vzdelávania a takisto podpore dobrovoľníckej práce ako súčasti celoživotného vzdelávania.
<P>
Rád by som opäť vyjadril vďaku za vynikajúcu spoluprácu. Dokázali sme diskutovať o takmer všetkých zmenách a doplneniach v pozitívnom a konštruktívnom duchu a využiť väčšinu podnetov.
<SPEAKER ID="197" NAME="Catherine Stihler">
v mene skupiny PSE. - Vážený pán predsedajúci, vítam správu Marian Harkinovej o dobrovoľnej práci a gratulujem jej k spolupráci s kolegami na jej návrhu. Vyše sto miliónov občanov EÚ sú dobrovoľníci a každé euro minuté na ich podporu vytvorí výnos od troch do ôsmich eur. S počtom 1,2 milióna dobrovoľníkov v Škótsku s jeho populáciou 5 miliónov a odvetvím dobrovoľníctva dosahujúcim 5 % pracovnej sily Škótska musíme verejne oceniť snahy dobrovoľníkov v Škótsku a v EÚ.
<P>
Správa zvyšuje kredit dobrovoľníkom a zameriava sa na výhody dobrovoľníckej práce pre hospodársku a sociálnu súdržnosť. Oprávnene požaduje, aby sa tento príspevok objavil na vnútroštátnych účtoch. Uvádza sa v nej, že dobrovoľnícka práca prispieva k hrubému domácemu produktu v mnohých krajinách rovnako, ako stavebný alebo spotrebný priemysel. To znamená, že neziskový sektor sa v niektorých krajinách EÚ podieľa na 5 % až 7 % HDP.
<P>
Dobrovoľnícka práca je dobrá pre vás, vašu komunitu, hospodársky rozvoj vášho regiónu a vaše národné hospodárstvo. Pomáha vytvárať aj sociálny kapitál, ktorý potrebujú verejné politiky pre svoj úspech. Naliehavo žiadam Európsku komisiu, aby uviedla do činnosti plán B, ktorým by sa zaistilo ohodnotenie, uznanie a zviditeľnenie dobrovoľníkov v Škótsku a vo zvyšku EÚ a žiadam kolegov, aby podporili správu pani Harkinovej.
<SPEAKER ID="198" NAME="Jean Marie Beaupuy">
v mene skupiny ALDE. - (FR) Vážený pán predsedajúci, pani komisárka, dámy a páni, aj ja by som sa rád pridal k mojim kolegom a poďakoval a zagratuloval pani Harkinovej za prípravu tejto správy. Výber spravodajkyne nie je náhodný, keďže pani Harkinová má rozsiahle skúsenosti v oblasti dobrovoľníckej práce a je preto prirodzené, že predložila túto správu. Samozrejme, že sme srdečne schválili, že dostala túto správu, ktorú navrhla v skutočnom duchu konsenzu, lebo, ako si všimnete, navrhli sme len jednu zmenu a doplnenie, s ktorým súhlasí. To dokazuje kvalitu jej správy a cítim, že toto si zaslúži byť zdôraznené.
<P>
Pani komisárka Danuta Hübnerová, vy ste nám v istej miere zobrali vietor z plachiet a dali ste nám odpovede na otázky nastolené v tejto správe hneď na začiatku vášho príspevku. Rád by som vám vopred poďakoval a je veľmi pravdepodobné, že niektoré ďalšie príspevky od poslancov vám umožnia neskôr a počas nasledujúcich niekoľkých dní získať od Komisie ďalšie odpovede.
<P>
Rád by som zdôraznil k tomu, čo už bolo povedané a ďalej k tomu, čo bolo napísané v správe, že ak existuje 100 miliónov Európanov, ktorí sa venujú pomáhaniu 500 miliónom Európanov každý deň, nesmie sa zabudnúť, že týchto 100 miliónov Európanov, ktorí robia dobrovoľnícku prácu, z toho majú osobný prospech, nie vo finančnom význame, ale v zmysle osobného naplnenia. Vy všetci viete, my všetci vieme, som si istý, o športových tímoch a o kultúrnych a sociálnych vedúcich predstaviteľov, bez ktorých by naše mimovládne združenia a organizácie nefungovali. Treba povedať, že títo ľudia potrebujú toto odhodlanie pre svoj osobný rozvoj.
<P>
V starnúcej spoločnosti, v spoločnosti s rastúcim počtom mladých dôchodcov, potrebujeme aj túto individuálnu rovnováhu práce a života, ktorá sa dosahuje dobrovoľníckou prácou. Preto z ekonomických dôvodov, ale aj so zreteľom na naplnenie ľudských hodnôt zdieľaných európskymi občanmi (viac ako 100 miliónom z nich), dovoľte nám vyvinúť snahy na podporu dobrovoľníckej práce v našich spoločenstvách a dúfať, že v nadchádzajúcich rokoch bude viac ako 100 miliónov európskych občanov zapojených do dobrovoľníckej činnosti. Ďakujem pani Marian Harkinovej, ďakujem Komisii, ďakujem aj vládam a regionálnym a miestnym zodpovedným orgánom, ktoré sú pripravené, aby zajtra prejavili svoju podporu prostredníctvom svojich krokov, za želania vyjadrené Európskym parlamentom.
<SPEAKER ID="199" NAME="Mieczysław Edmund Janowski">
v mene skupiny UEN. - (PL) Vážený pán predsedajúci, pani komisárka, v mene skupiny UEN by som rád vyjadril svoje obrovské uznanie pani Marian Harkinovej za zaoberanie sa týmto predmetom. Dobrovoľnícka činnosť je dobrovoľná, neplatená a zámerná práca pre iných. Prekračuje rodinné alebo priateľské vzťahy. Hoci je táto práca bez materiálnej odmeny, dobrovoľník získava zadosťučinenie iným spôsobom: spĺňa svoju motiváciu, realizuje sa a preukazuje solidaritu s ostatnými. Dobrovoľnícka činnosť je vysoko výchovná pre mládež a veľmi povzbudzujúca pre starších.
<P>
V tejto súvislosti treba vplyv dobrovoľníckych organizácií na posilnenie miestnych a regionálnych spoločenstiev vnímať ako veľmi pozitívny. Verím, že to pomôže vytvoriť občiansku spoločnosť, v ktorej jeden jednotlivec nezištne pomáha inému a má súcit s ostatnými bez toho, aby bol v ohrození. Írsky príklad, s ktorým som mal tú česť sa oboznámiť, je dobrý.
<P>
Takéto chápanie dobrovoľníckej činnosti znamená aj to, že dobrovoľník, ktorý je často aj sponzorom, nesmie utrpieť žiadnu hmotnú škodu, keď pomáha iným a ponúka im dary. Odvolávam sa tu na prípad, ktorý je v Poľsku známy, o pekárovi, ktorého podnikanie skrachovalo, lebo od neho požadovali, aby platil dane za chlieb, ktorý dával chudobným ľuďom.
<P>
Takisto si želám zdôrazniť veľmi dobrý nápad vyhlásiť rok 2011 za Európsky rok dobrovoľníckej práce.
<SPEAKER ID="200" NAME="Gisela Kallenbach">
v mene skupiny Verts/ALE. - (DE) Vážený pán predsedajúci, tiež by som sa veľmi rada poďakovala pani Marian Harkinovej za jej vyváženú a komplexnú správu.
<P>
Je výsledkom zdieľanej snahy deklarovať viac uznania cieľom, podstate a sociálnemu významu dobrovoľníckej práce na európskej úrovni. V súčasnosti sa uplatňujú nespočetné dobrovoľnícke iniciatívy v členských štátoch, ktoré sú dôležitými príspevkami, nielen hospodársky, ale aj sociálne a v oblasti integrácie. Európsky rozmer, ktorý je taký dôležitý pre prepojenie, však často chýba.
<P>
Už sme oboznámení s Európskou dobrovoľníckou službou pre mladých ľudí a potrebujeme podobné programy pre všetky vekové skupiny, najmä pre rastúce počty ľudí na dôchodku, ktorí sú aktívni, zdraví a skúsení. Aj oni by mohli významne prispieť k tomu, aby bolo Európske spoločenstvo zmysluplnejšie, a aby sme to umožnili, by sa mohli použiť existujúce opatrenia v rámci našich regionálnych a kohéznych politík.
<P>
Potrebujeme primerané rámcové podmienky a vymedzenia, ktoré sú čo najjasnejšie, v záujme dlhodobého a krátkodobého vývoja pre všetkých partnerov dobrovoľníckeho sektora. Úvodné opatrenia podnikla Komisia a aj Rada. Ja dúfam, že obe inštitúcie prijmú návrhy a názory Parlamentu tak, aby sme dosiahli, že Európsky rok dobrovoľníckej práce, spoločne navrhnutý na rok 2011, bude skutočne úspešný.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Vážený pán predsedajúci, dobrovoľníci robia veľký kus práce, na miestnej aj regionálnej úrovni. Ich snahy dodávajú sociálnej súdržnosti veľmi osobnú tvár. Medzi mestami v určitých častiach Európy je rozdiel. V nových členských štátoch je úroveň dobrovoľníckej práce stále oveľa nižší. Robí sa veľa a v správe pani Harkinovej sa zdôrazňujú pozitívne nápady na podporu dobrovoľníkov a činností na všetkých úrovniach. Skupina Európskej ľudovej strany a európskych demokratov zastávajú názor, že neexistuje otázka dobrovoľníkov na jednej strane a profesionálov na druhej strane. Tie dve sa navzájom nevylučujú: žiadna skupina nemôže fungovať bez pomoci tej druhej. Obe skupiny, profesionáli aj dobrovoľníci, sú súčasťou sociálneho modelu, ktorý Európa stvárňuje, modelu občianskej spoločnosti, v ktorej má aj občan dôležitý hlas. Je to známa zásada partnerstva.
<P>
Po rozprave vo výbore by som rád nastolil jeden bod. Nový odsek 17 je o tom, či by mala byť dobrovoľnícka práca odmeňovaná daňovými stimulmi alebo nie. Odpoveď znie áno, ale ich forma sa môže výrazne líšiť. Ide o záležitosť našich jednotlivých štátov, aby sa rozhodli, keď hovoríme o DPH. Moja domáca krajina, Holandsko, má vlastný špeciálny systém: napríklad činnosti športových združení sú výnimkou a iné činnosti, ako napríklad správa jedálne sú čiastočnou výnimkou, keďže ide o sponzorstvo tretej strany. Takže v roku 2010, keď sa dostane systém DPH na revíziu, by bolo dobré, vziať do úvahy túto správu a vedieť upozorniť na príklady osvedčených postupov v členských štátoch, ktoré by mohli ostatné užitočne nasledovať.
<P>
Nakoniec, aby som ešte raz podotkol, že dobrovoľnícka práca si zaslúži našu širokú podporu v práci cirkví, politike a vo zvyšku spoločnosti.
<SPEAKER ID="202" NAME="Andrzej Jan Szejna" AFFILIATION="PSE">
(PL) Vážený pán predsedajúci, podporovanie aktívnej a vedomej úlohy pre občanov v spoločnosti je jednou z hlavných zásad, ktorú má zoskupenie európskych socialistov. Podporujeme zapájanie sa do dobrovoľníckych činností, keď ide o konkrétne vyjadrenie participatívnej demokracie.
<P>
Na európskej úrovni je dobrovoľnícka činnosť praktickým vyjadrením takých európskych hodnôt, akými sú solidarita, súdržnosť a integrácia. Pre mnohých ľudí, okrem zúčastňovania sa vo voľbách na rôznych úrovniach je účasť v organizáciách tejto povahy ich jedinou skúsenosťou spojenou s demokratickým procesom. Preto je uspokojivé, že viac ako 20 % obyvateľov EÚ sa zúčastňuje na rôznych dobrovoľníckych činnostiach. Tieto činnosti pomáhajú znižovať hospodárske rozdiely a sú katalyzátorom v činnostiach rôznych združení a preto vytvárajú sociálny kapitál.
<P>
Koncepciu sociálneho kapitálu čoraz viac využívajú organizácie, ako napríklad OECD alebo Svetová banka v kontexte logického sociálno-hospodárskeho rozvoja. Európska únia by mala zvýšiť svoju podporu rôznym formám účasti, najmä vo vzťahu k regionálnemu plánovaniu a miestnemu rozvoju, využívajúc politické stratégie EÚ a európske fondy.
<SPEAKER ID="203" NAME="Maria Petre" AFFILIATION="PPE-DE">
(RO) Najprv by som sa chcela poďakovať pani spravodajkyni za jej prácu a osobitné zapojenie do tejto veci.
<P>
Podrobne som sledovala túto správu, keďže dobrovoľnícka práca má v súčasnej spoločnosti zásadný význam.
<P>
Pozitívne účinky možno merať v oblasti sociálnej súdržnosti, ochrany ľudských práv, lekársko-sanitnej pomoci, podpory a organizácie kultúrnych, umeleckých a vzdelávacích činností.
<P>
Účinky sú veľmi dôležité pre obyvateľstvo a hospodárstvo. Táto činnosť je podľa môjho názoru podceňovaná a pre verejnosť príliš neznáma.
<P>
Následky sú pre dobrovoľnícku prácu negatívne, keďže kroky podpory od štátu sú nedostatočné, hoci môže predstavovať významnú časť hospodárstva krajiny.
<P>
Ako poslankyňa Európskeho parlamentu pochádzajúca z bývalej komunistickej krajiny vám môžem hovoriť o veľmi nízkej účasti na dobrovoľníckej práci v mojej krajine.
<P>
Keďže komunistický režim zaviedol povinnú neplatenú prácu s cieľom slúžiť štátu, spája sa teraz tento postup v ľudskom podvedomí so spomínaným obdobím.
<P>
V súčasnosti je percentuálny podiel dobrovoľníkov v Rumunsku oveľa nižší ako vo väčšine členských štátov. Činnosť je pre občanov často neznáma, štátna politika ju nepodporuje a mentalita ľudí túto činnosť nepodporuje.
<P>
Občania by mali byť informovaní o pozitívnych účinkoch dobrovoľníckej práce. Na druhej strane by sme mali zabrániť situáciám, kedy dochádza k zneužívaniu, ktoré sa udiali, napríklad organizácie, ktoré prijali tento právny štatút na vytváranie zisku.
<P>
Podporujem dobrovoľníctvo ako významnú činnosť a rada by som, aby sa propagovalo a podporovalo v celej Európskej únii, najmä v bývalých komunistických krajinách, v ktorých by sa mali snahy posilniť.
<SPEAKER ID="204" NAME="Stavros Arnaoutakis" AFFILIATION="PSE">
(EL) Vážený pán predsedajúci, pani komisárka, dovoľte mi tiež pogratulovať spravodajkyni k jej vynikajúcej práci a zdôrazniť, že prispievanie a dobrovoľníctvo v spoločnosti sú neoceniteľné. Na vnútroštátnej a miestnej úrovni sú prostriedkami, ktorými sa vyjadruje participatívna demokracia a umožňujú aktívnu účasť občanov na verejnej scéne. Na európskej úrovni môže dobrovoľníctvo prispieť k vytvoreniu pevnejších pút medzi občanmi EÚ.
<P>
Okrem toho dodatočnými ľudskými zdrojmi, ktoré ponúka sociálnemu a hospodárskemu životu a aj jej príspevkom k tvorbe sociálneho kapitálu prispieva dobrovoľníctvo významne k dosiahnutiu cieľov EÚ týkajúcich sa hospodárskej a sociálnej súdržnosti.
<P>
Pridaná hodnota dobrovoľníctva by sa nemala podceňovať. Najmä dnes, keď EÚ čelí výrazným sociálnym, hospodárskym a environmentálnym výzvam by sa dobrovoľníctvo malo nielen povzbudzovať, ale aj podporovať európskymi politikami, najmä politikou súdržnosti. Členské štáty a príslušné regionálne orgány by sa mali snažiť zaistiť, aby mohli dobrovoľnícke skupiny a projekty transparentne a flexibilne pristupovať k primeranému, trvalo udržateľnému financovaniu zo štrukturálnych fondov.
<SPEAKER ID="205" NAME="James Nicholson" AFFILIATION="PPE-DE">
Vážený pán predsedajúci, najskôr by som chcel poďakovať pani Harkinovej za všetku jej prácu na tejto precízne pripravenej a aktuálnej správe, ktorá bola pozitívne prijatá vo Výbore pre regionálny rozvoj.
<P>
Podporujem hlavnú myšlienku správy, že dobrovoľníctvo vďaka tomu, že kladie dôraz na spoluúčasť a solidaritu, posilňuje verejnosť a upevňuje putá medzi komunitami. Pozitívne prijímam i postoj k úlohe členských štátov, ktorú by mali zohrávať v súvislosti s dobrovoľníctvom. Súhlasím s názorom, že dobrovoľníctvo by malo dopĺňať a nie nahrádzať verejné služby.
<P>
V tejto súvislosti si dovolím pripomenúť úlohu, ktorú zohrávajú dobrovoľníci v našich spoločnostiach, v krajinách Európy. Často sa na týchto horlivých ľudí zabúda, aj keď starostlivosťou o starých a bezvládnych odbremeňujú štát.
<P>
Správa tiež zdôrazňuje, že dobrovoľníctvo je prospešné najmä pre mladých, keďže vychováva k spolunažívaniu a rozvíja praktické zručnosti, ktoré zároveň dopĺňajú vzdelanie.
<P>
Správa tiež kladie dôraz na potrebu šírenia dobrovoľníctva medzi staršími občanmi. Zapojenie tejto vekovej skupiny umožní čerpať z ich bohatých skúseností a posilní ich postavenie v spoločnosti.
<P>
Pre mňa má táto správa ešte väčší význam, keďže: v mojom volebnom obvode v Severnom Írsku sa snažíme o obnovenie spoločnosti, ktorá bola poznačená násilím a konfliktom. Napriek tomu, že v súčasnosti zažívame obdobie mieru a blahobytu, v niektorých častiach provincie sú následky spoločenského vylúčenia, pomalého vývoja a rozdrobenosť ešte stále viditeľné.
<P>
Správa pani Harkinovej oceňuje pozitívny vplyv dobrovoľníctva na rozdelené spoločnosti, a ak uvážime, že Severné Írsko je príkladom, dobrovoľníctvo z celkového pohľadu podporuje medzikomunitnú spoluprácu s cieľom propagovať porozumenie a zmier. Do značnej miery mali tieto aktivity pozitívny účinok.
<P>
Preto dúfam, že prijatie tejto správy Parlamentom zaistí uznanie dobrovoľníctva a Komisia a členské štáty urobia všetko, čo je v ich silách, aby podporili dobrovoľníctvo.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Vážený pán predsedajúci, vážená pani komisárka, dámy a páni, správa kolegyne pani Harkinovej o dobrovoľníctve umožňuje Európskemu parlamentu dokázať občanom Európy, že zohľadňuje i sociálny aspekt. Celkovo sa správa venuje myšlienke prispenia na teoretickej aj praktickej úrovni. Práca našej kolegyne je veľmi dôležitá a ja ju pozitívne prijímam a srdečne jej blahoželám.
<P>
Následne sme mali snahu prispieť k jej iniciatíve. A medzi iným sme upozornili na dôležitosť spoločného dobrovoľníctva, koordinácie dobrovoľníckej činnosti v súvislosti so zosúladením rodinného a profesionálneho života a tiež založenia oddielov dobrovoľníkov rýchleho nasadenia vo všetkých regiónoch, ktoré by boli nasadené v prípade prírodných katastrof a nehôd.
<P>
Vo všeobecnosti dobrovoľníctvo pomáha zvyšovať HDP. Ako už bolo povedané, podporuje získavanie nových zručností a zvyšuje šance dobrovoľníka zamestnať sa. Zároveň dáva možnosť osobám vylúčeným zo spoločnosti a nevzdelaným osobám a nezamestnaným a podporuje účasť imigrantov v miestnej komunite.
<P>
Činnosť dobrovoľníkov hovorí sama za seba. V mojej krajine, Grécku, nám napríklad dobrovoľníci zúčastňujúci sa na Olympijských hrách roku 2004 vyhrali významnú medailu. Oba druhy dobrovoľníctva, dobrovoľníctvo jednotlivca aj skupinové dobrovoľníctvo, sú podstatné pre spoločnosť, hospodárstvo, životné prostredie a kultúru. Zjednocujú, ale zároveň odkrývajú a podporujú všetky rozdielnosti v duchu svornosti a spoločných záujmov.
<P>
Ešte raz blahoželám spravodajkyni. Vyzývam na podporu správy pani Harkinovej a na podpísanie spoločného písomného vyhlásenia vypracovaného spolu s ostatnými členmi, v ktorom budeme žiadať, aby bol rok 2011 vyhlásený za Európsky rok dobrovoľníckej práce.
<SPEAKER ID="207" NAME="Zbigniew Zaleski" AFFILIATION="PPE-DE">
Vážený pán predsedajúci, dobrovoľnícka činnosť, okrem hospodárskej stránky má aj obrovskú výchovnú hodnotu, najmä pre mladých dobrovoľníkov, doma alebo v zahraničí, v rôznych oblastiach života - spoločenskej, hospodárskej a výchovnej. Dobrovoľne môže znamenať "bez zárobku", ale my ako európske inštitúcie môžeme dobrovoľnícku činnosť zintenzívniť pomocou rôznych opatrení.
<P>
S ohľadom na správu, ktorá je podľa mňa dôležitá najmä pre zvyšovanie povedomia o dobrovoľníctve, musím konštatovať, že tu niečo chýba. Skupinou, ktorá tu zatiaľ nebola spomenutá sú mnísi a mníšky, misionári, ktorí vykonávajú a šíria dobrovoľnícku činnosť po celom svete. Rád by som vedel, akú cenu má ich práca, ktorou pomáhajú ľuďom.
<P>
Dobročinnosť je výsledkom vnútornej motivácie a čistého altruizmu, čo sú hodnoty, ktoré nie sú dostatočne uznané. Táto správa je kľúčová pre formovanie nášho názoru.
<SPEAKER ID="208" NAME="Ewa Tomaszewska" AFFILIATION="UEN">
(PL) Vážený pán predsedajúci, práca dobrovoľníkov nie je vždy dostatočne uznaná. Formovaniu názorov verejnosti prostredníctvom práce dobrovoľníkov nie je venovaná dostatočná pozornosť.
<P>
Miestne orgány sú zodpovedné za zorganizovanie a poskytnutie sociálnej podpory vrátane zásobovania chudobných potravinami. Niekedy miestna charitatívna mimovládna organizácia, ktorá vykonáva dobrovoľnícku činnosť, musí platiť miestnej správe vysoké poplatky za kuchyne a jedálne pre chudobných a bezdomovcov. Niekedy dokonca nemá ani zdroje na jedlo alebo poistenie dobrovoľníkov. Keďže dobrovoľníci nie sú platení, nemôžu finančne podporovať aktivity mimovládnych organizácií. S ohľadom na tento kontext by som rada upriamila vašu pozornosť na odsek 15 tejto správy. Demografická situácia v Európe poukazuje na dôležitosť dobrovoľníctva, najmä starostlivosť o starších ľudí. Preto je táto správa veľmi dôležitá. Rada by som zablahoželala spravodajkyni, pani Harkinovej.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, rád by som upriamil vašu pozornosť na dve špecifické formy dobrovoľníckej činnosti.
<P>
Prvou je prenos znalostí v tejto veľmi špecifickej oblasti. Skúsení a vzdelaní ľudia prenášajú svoje vedomosti, zručnosti a možno aj úspechy zo svojich pracovných skupín do iných oblastí. Tí, ktorí majú prospech z týchto znalostí, sú zvyčajne na začiatku svojho vzdelávania, učia sa novým vedomostiam a zručnostiam a čelia novým výzvam, menia seba samých.
<P>
Ďalšia oblasť dobrovoľníctva je zameraná na mladých ľudí. Učí zručnostiam, ktoré sú potrebné pre život, a učí aj tomu, ako tieto zručnosti využívať vo verejnom živote. Cestovanie po iných krajinách ako súčasť dobrovoľníctva následne podnecuje medzikultúrny dialóg a vychováva k tolerancii a úcte. To je dôvod prečo by mali miestne a národné orgány a medzinárodné organizácie podporovať a prispievať k zviditeľneniu dobrovoľníctva.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Všetci súhlasíme so záverom, ktorý pani Harkinová uviedla vo svojej výbornej správe, že dobrovoľníctvo zohráva dôležitú úlohu v rozvoji miestnych komunít, občianskej spoločnosti a demokracie. To je dôvod, prečo dobrovoľníctvo a dobrovoľnícke organizácie potrebujú podporu. V tomto ohľade založenie európskej databázy poskytujúcej údaje o dobrovoľníckych organizáciách v Európskej únii a opisy osvedčených postupov pomôže zlepšiť systém práce dobrovoľníkov. Založenie jednotnej Európskej databázy umožní účinnejšiu spoluprácu a spoluprácu medzi dobrovoľníckymi organizáciami a posilní medzinárodné dobrovoľnícke výmenné dohovory. To je dôležité najmä pre mladých ľudí a školopovinné deti. Získaním skúseností s prácou v dobrovoľníckych organizáciách už v rannom štádiu prispeje k uvedomeniu si zmyslu práce dobrovoľníkov pre miestne komunity a európsku spoločnosť.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, dnes diskutujeme o správe pani Harkinovej o dobrovoľníctve v Európskej únii. To akú dôležitú úlohu bude dobrovoľníctvo v Európskej únii zohrávať v budúcnosti závisí čiastočne i od nás. Rád by som pripomenul, že ročne sa milióny občanov EÚ priamo alebo nepriamo podieľajú na práci dobrovoľníkov. Aktivity dobrovoľníkov sa realizujú na miestnej, regionálnej a medzinárodnej úrovni. Nezáleží na tom, kde sa konajú, tieto aktivity získavajú niekoľkonásobne viac, ako sú náklady na ich konanie. To je dôvod, prečo zastávam názor, že členské štáty by mali intenzívnejšie spolupracovať s neziskovými organizáciami a vytvoriť účinný systém podpory spolupráce medzi všetkými dobrovoľníckymi organizáciami v rámci jednotlivých krajín a za ich hranicami.
<P>
Skutočnosť, že dobrovoľnícke organizácie platia dane zo sponzorských darov ako aj DPH zabraňuje a obmedzuje dobrovoľnícku činnosť. Som presvedčený, že tieto problémy by mali byť vyriešené, čo najskôr.
<SPEAKER ID="212" NAME="Petru Filip" AFFILIATION="PPE-DE">
(RO) Dovoľte mi vyjadriť vďačnosť za významnú správu pani Harkinovej v diskusii o novom hospodárskom, spoločenskom, európskom modeli a o epretržitých snahách zlepšiť hospodársku a sociálnu súdržnosť na úrovni Európskej únie.
<P>
S ohľadom na riešenia, ktoré správa ponúka, som presvedčený, že správa je textom, ktorý poskytuje rad veľkorysých a pozoruhodne užitočných zásad zvyšujúcich kvalitu života občanov Európy.
<P>
Vzhľadom na predložené návrhy sa domnievam, že v správe by mohla byť zdôraznená predstava o dobrovoľníctve, a to určením podmienok, na základe ktorých by bola činnosť dobrovoľníkov považovaná za jednostranne orientovanú.
<P>
Rád by som taktiež vyzdvihol úlohu náboženstiev v dosahovaní kresťanských princípov súvisiacich s dobrovoľníctvom.
<SPEAKER ID="213" NAME="Danuta Hübner">
členka Komisie. - Vážený pán predsedajúci, len dve veľmi krátke poznámky. Dovoľte mi poznamenať, že ani najlepšie pripravené politiky nemôžu uspieť bez účasti všetkých tých, ktorí sa cítia byť spoluzodpovední a cítia potrebu odovzdať sa. Najlepším spôsobom na zaistenie tejto účasti je dobrovoľníctvo a spolupráca.
<P>
Taktiež vás ubezpečujem, že o týchto záveroch budem informovať svojich kolegov v Komisii. Som presvedčená, že budúcnosť úlohy dobrovoľníctva v Európe a jeho ďalší vývoj bude nadväzovať na uznesenie, ktoré sa chystáte prijať a taktiež na diskusiu, na ktorej sme sa dnes večer zúčastnili.
<SPEAKER ID="214" NAME="Marian Harkin">
spravodajkyňa. - Vážený pán predsedajúci, najskôr by som sa rada poďakovala kolegom za ich pripomienky a podporu, ktorú vyjadrili návrhu tejto správy. Na záver by som rada povedala jednu, dve pripomienky.
<P>
Vítam návrh pani komisárky pokiaľ ide o prispenie zo strany dobrovoľníckych skupín, keďže v niektorých projektoch financovaných EÚ je možné toto odporúčanie uplatniť. Som presvedčená, že potrebujeme zaistiť tento status quo.
<P>
Pozerám sa do budúcnosti s prihliadnutím na oznámemie komisára Figeľa o dobrovoľníctve mládeže a prísľub komisárky Hübnerovej o preskúmaní a propagácii medzigeneračného dobrovoľníctva.
<P>
Opätovne žiadam Komisiu, aby zaistila dodržiavanie princípu spolupráce pri všetkých rokovaniach a konzultáciách týkajúcich sa návrhu programov EÚ na národnej úrovni. Ide o kľúčový moment, keďže existuje skutočná potreba zo strany EÚ, aby sa dobrovoľníci, mimovládne organizácie a ďalší stali neodlúčiteľnou súčasťou procesu a neboli iba nejakým doplnkom.
<P>
Pokiaľ ide o návrh týkajúci sa oslobodenia od dane z pridanej hodnoty, ide o dobrý kompromis a veľmi rada ho podporím.
<P>
Rada by som využila túto príležitosť a vyzvala na podporu návrhu vyhlásiť rok 2011 za Európsky rok dobrovoľníckej práce a zároveň požiadala o podporu zo strany Parlamentu podpísaním tohto vyhlásenia, ktoré bolo zostavené členmi piatich najväčších politických skupín.
<P>
Táto výzva je podporená Výborom regiónov, Hospodárskym a sociálnym fórom, závermi portugalského predsedníctva a mnohými dobrovoľníckymi skupinami z celej EÚ.
<P>
Ak Komisia vyhlási rok 2011 za Európsky rok dobrovoľníckej práce, zároveň umožní inštitúciám EÚ spolupracovať s dobrovoľníckymi organizáciami na dosiahnutí spoločných cieľov, a ako som už povedala, doplniť európske hodnoty.
<P>
Nakoniec, v tejto súvislosti, by sme mali podporiť rozvoj verejnosti a participatívnej demokracie a prispieť k naplneniu cieľa priblížiť Európu jej občanom.
<P>
Propagácia a podpora dobrovoľníctva a dobrovoľníckej činnosti spojená s rastom spoločenského kapitálu bude neoceniteľným nástrojom na dosiahnutie týchto cieľov.
<SPEAKER ID="215" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 22. apríla 2008.
<P>
Písomné vyhlásenia (pravidlo 142)
<SPEAKER ID="993" NAME="Zita Gurmai" AFFILIATION="PSE">
, písomne. - (HU) V Európe je viac ako sto miliónov ľudí, ktorí pracujú ako dobrovoľníci v službách verejnosti a venujú sa druhým. V Spojenom kráľovstve sa venuje dobrovoľníckej činnosti viac ako 38 % celkovej populácie, v Poľsku 18 %.
<P>
Dobrovoľnícka činnosť musí byť súčasťou európskeho pracovného života, keďže je zároveň jedným zo základných princípov demokracie na miestnej aj štátnej úrovni. Práca dobrovoľníkov pomáha riešiť sociálne problémy a podporuje získavanie nových zručností a sociálneho povedomia. Dobrovoľníctvo je príležitosťou pre rôzne skupiny ľudí na začlenenie sa do spoločnosti, starší občania sa začleňujú do života spoločnosti, venujú svoje životné skúsenosti a cítia sa dlhšie užitoční.
<P>
Pohnútky, ktoré vedú k dobrovoľníckej činnosti sú zároveň základnými európskymi hodnotami: solidarita a zmysel pre zodpovednosť. Dobrovoľnícka činnosť je v rámci EÚ stále viac uznávaná a dobrovoľnícke organizácie sa stávajú súčasťou rozhodovacieho procesu.
<P>
V posledných rokoch sa dobrovoľníctvo rozvetvilo. Záujem o dobrovoľníctvo stále rastie, ale keďže nie je dostatočne uznané, odmeňovanie je obmedzené a infraštruktúra je slabá. Preto je nevyhnutná zmena. Pre podporu dobrovoľníckej činnosti a jej pozdvihnutie v spoločnosti je dôležité vytvoriť združenie, prostredníctvom ktorého si budú hlavní aktéri - vláda, podnikatelia, odbory a dobrovoľnícke organizácie - odovzdávať svoje poznatky a skúsenosti, viesť spoločný dialóg a spolupracovať.
<SPEAKER ID="992" NAME="Anna Záborská  " LANGUAGE="SK">
Dovoľte mi veľmi osobnú úvahu. I keď som členkou predsedníctva veľkej národnej asociácie na Slovensku, Fóra života, viem, že i dobrovoľníci, ktorí konajú samostatne a nie len cez špecializované združenia, predstavujú svetlo nádeje, ktoré preniká temnoty samoty a je oporou do zápasu proti pokušeniu násilia a egoizmu.
<P>
Čo vedie dobrovoľníka k tomu, aby sa venoval druhým? Je to predovšetkým prirodzené nadšenie srdca, ktoré nabáda človeka, aby pomáhal tým okolo seba. Ide temer o existenčný zákon pre formovanie ľudského kapitálu tak potrebného pre budúcnosť sociálnej kohézie v regiónoch. Dobrovoľník pociťuje radosť, ktorá presahuje ním vykonávanú činnosť, pretože je ochotný nezištne dávať iným to najlepšie zo seba samého. Nestačí sa totiž stretať s ľuďmi, ktorí sa ocitli v materiálnych ťažkostiach: ale zároveň je potrebné odpovedať na ich smäd po hodnotách a na ich najhlbšie túžby.
<P>
Druh pomoci, ktorý ponúkame je síce dôležitý, ale srdce, ktoré túto pomoc dáva je ešte viac. Či sa jedná o mikroprojekty alebo veľké realizácie, dobrovoľníctvo má byť za každých okolností školou života najmä pre mladých, lebo výchovne prispieva ku kultúre solidarity a spolunažívania, ktorá je otvorená k darovaniu seba samej. Toto je pre mňa najdôležitejší prínos k spolunažívaniu súčasných i budúcich generácií.
