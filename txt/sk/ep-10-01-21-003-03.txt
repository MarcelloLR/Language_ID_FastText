<CHAPTER ID="003-03">
3. Filipíny
<SPEAKER ID="083" NAME="Predsedajúci">
Ďalším bodom programu je rozprava o šiestich návrhoch uznesenia o Filipínach.
<SPEAKER ID="084" NAME="Fiorello Provera" LANGUAGE="IT">
Vážený pán predsedajúci, dámy a páni, vraždenie, ku ktorému dochádza na celom svete v dôsledku politiky, náboženstva a iných dôvodov, je v súčasnosti krutou každodennou realitou. Som však šokovaný bezcitnosťou, s akou bolo na Filipínach zavraždených 57 členov konvoja zorganizovaného na vyjadrenie politickej podpory prezidentskému kandidátovi.
<P>
Bol to chladnokrvný masaker vykonaný ozbrojenou skupinou v mene revolúcie, ktorej možno ťažko prisúdiť nejaký zmysel. Čo je horšie, táto masová vražda nie je ojedinelým prípadom v krajine, v ktorej niektorých regiónoch, napríklad v Mindanau, už roky dochádza k ozbrojeným povstaniam vrátane povstaní motivovaných náboženstvom.
<P>
Okrem náležitého vyjadrenia úprimnej sústrasti v súvislosti s touto krvavou udalosťou sa domnievam, že filipínskej vláde musíme poskytnúť silnú podporu a nájsť spôsob, ako by mohla byť Európa nápomocná pri riešení vážnych ozbrojených konfliktov a prejavoch odporu, ktoré zapríčiňujú krviprelievanie v tejto nešťastnej krajine.
<SPEAKER ID="085" NAME="Martin Kastler" LANGUAGE="DE">
Vážený pán predsedajúci, dámy a páni, masaker, ku ktorému došlo minulý rok 23. novembra vo filipínskej provincii Maguindanao, bol čiernym dňom v histórii ľudských práv a barbarským prejavom terorizmu. Päťdesiatsedem zavraždených, znásilnené ženy, zranení ľudia - všetci sú krvavým odkazom tejto udalosti. Ako novinára ma zvlášť zasiahol fakt, že medzi zavraždenými osobami sa nachádzalo 30 žurnalistov. Podľa známej medzinárodnej organizácie International Crisis Group nebol ešte nikdy zaznamenaný prípad, pri ktorom by došlo k usmrteniu väčšieho počtu novinárov naraz. Európsky parlament by sa mal preto jasne vyjadriť, ako to dnes robíme aj my prostredníctvom tohto návrhu uznesenia.
<P>
Poslanecký klub Európskej ľudovej strany (kresťanských demokratov) však požaduje, aby sa súčasný text na troch miestach zmiernil zavedením hlasovania po častiach. Filipínsku vládu treba podporiť v boji proti terorizmu a násiliu, preto by sme mali nadmerne obviňujúce poznámky voči vláde ponechať bokom. V mene skupiny PPE preto požadujem oddelené hlasovanie o odôvodnení F. Toto odôvodnenie obviňuje Filipíny zo všetkých prejavov nefunkčného právneho systému.
<P>
Z odseku 2 by sme chceli odstrániť narážku vo forme takzvaného počiatočného meškania pri vyšetrovaní.
<P>
A v odseku 6 sa uvádza, že niektoré nezvestné osoby sú uväznené vo filipínskych väzeniach. Toto je tiež len nepodložená narážka, ktorá by sa mala podľa nášho názoru odstrániť.
<SPEAKER ID="086" NAME="Charles Tannock">
autor. - Vážený pán predsedajúci, tento strašný zločin spáchaný v provincii Maguindanao si nepochybne vyžaduje ostré odsúdenie. Odkrýva, do akej miery sa bezprávie zakorenilo v niektorých častiach Filipín.
<P>
Existuje mnoho príčin tohto neutešeného vývoja: rozptýlenosť ostrovov filipínskeho súostrovia, slabá centrálna vláda, korupcia, chudoba a neustály odpor islamistických teroristov podporovaný hnutím Al-Káida na juhu.
<P>
Tento zjavne politicky motivovaný zločin preto musí byť posudzovaný v širšom sociálnom a historickom kontexte. Nemali by sme ignorovať úsilie, ktoré filipínska vláda vyvinula za posledných 25 rokov po páde kleptokratického režimu diktátora Ferdinanda Marcosa s cieľom nastoliť demokratickú politickú kultúru. Nemali by sme tiež podceňovať existenciálnu hrozbu, ktorú predstavuje teroristická skupina Abú Sajjáfa, a spôsob, akým destabilizuje spoločnosť vo filipínskom štáte.
<P>
Konštruktívny prístup a cielená pomoc sú šancou, ako pomôcť Filipínam, štátu, ktorý v mnohých ohľadoch uznáva naše spoločné hodnoty, integrovať princípy právneho štátu na úrovni ústrednej aj miestnej vlády.
<SPEAKER ID="087" NAME="Marc Tarabella">
autor. - (FR) Vážený pán predsedajúci, pani komisárka, dámy a páni, minulý rok v novembri som mal príležitosť privítať v európskom parlamente pani Editu Burgosovú, matku Jonasa Burgosa. Tohto mladého Filipínca 28. apríla 2007 násilím uniesli ozbrojení muži z veľmi rušného nákupného strediska v Manile. Od tohto dňa nemajú o ňom jeho príbuzní či blízki žiadne správy. Jonas Burgos je jedným zo stoviek ľudí na Filipínach, ktorí zmizli alebo boli zavraždení. Vraždí sa tu úplne beztrestne a páchatelia sa len zriedka dostanú pred súd.
<P>
V súvislosti s voľbami, ktoré sa budú konať v máji 2010, sa obávame nárastu zločinnosti a zmiznutí všetkých tých, ktorí odporujú úradujúcej vláde. Samotný masaker v provincii Maguindanao z 23. decembra odsudzujeme a dúfame, že do prípadu vrážd a mučenia účastníkov konvoja Esmaila Mangudadatua sa vnesie svetlo.
<SPEAKER ID="088" NAME="Rui Tavares" LANGUAGE="PT">
Vážený pán predsedajúci, pred trochu viac než dvomi dekádami vzbudili Filipíny vo svete veľké očakávania, keď spustili vlnu demokracie v Ázii. Začali sme v sebe živiť nádeje na ľudské práva v tejto oblasti, nádeje na viac práv pre zamestnancov, študentov a ľudí, nádeje na normálny život v týchto krajinách, opierajúci sa o volebné a demokratické princípy.
<P>
Teraz, keď sa svetová pozornosť obrátila inam, nemôžeme dopustiť, aby demokracia na Filipínach upadala. V priebehu posledných pár rokov došlo k niekoľkým veľmi znepokojivým prípadom korupcie a prejavom násilia a prenasledovania opozície počas volieb.
<P>
Udalosť, ktorá vyvolala najväčšie znepokojenie, predmet nášho návrhu, bol masaker v provincii Maguindanao. Došlo tam k zavraždeniu 46 členov volebného konvoja opozičného kandidáta Esmaila Mangudadatua. Masaker údajne spáchala skupina spájaná s klanom Ampatuanovcov, dominantným v provincii Maguindanao.
<P>
Okrem iného by som tiež rád upozornil na skutočnosť, že pri tomto masakre došlo k zavraždeniu 30 novinárov. Je to najväčšia hromadná vražda novinárov v dejinách sveta.
<P>
Parlament je zjavne rozrušený tým, o čom tu hovoríme, čo je škoda, nesmieme však dopustiť, aby rozrušenie vyvolané touto udalosťou vo svete, dostalo Filipíny do situácie, v ktorej sa za dva a pol dekády stane z najlepšieho príkladu demokracie ten najhorší.
<P>
Tento masaker je potrebné vyšetriť a prezidentku Glóriu Arroyovú, ktorá patrí k rodine Ampatuanovcov, je nutné požiadať, aby bolo vyšetrovanie čo najnaliehavejšie ukončené. Je tiež dôležité dať Filipínam najavo, že Európa pozorne bdie nad vývojom v krajine.
<SPEAKER ID="089" NAME="Barbara Lochbihler" LANGUAGE="DE">
Vážený pán predsedajúci, dôvodom tejto naliehavosti je brutálna hromadná vražda 57 ľudí, ktorí sprevádzali političku pri jej ceste na registráciu vo voľbách na pozíciu guvernéra provincie. Páchatelia patria k miestnej milícii a do zločinu sú zapojení aj niekoľkí príslušníci miestnej polície.
<P>
Tento brutálny útok je extrémnym príkladom hrozivého nárastu politicky motivovaných mimosúdnych popráv a násilných zmiznutí ľudí, ktoré pretrvávajú už roky bez toho, aby boli tieto vážne zločiny vyšetrené.
<P>
Vláda neprejavila viditeľnú vôľu podniknúť rázne kroky a bojovať proti takémuto vývoju. Iba dva zo stoviek prípadov boli vyšetrené a v súvislosti s nimi nedošlo k stíhaniu žiadneho vyššieho úradníka. V roku 2008 napísal osobitný spravodajca OSN pre mimosúdne popravy, že: "Toto vraždenie zlikvidovalo vedúcich predstaviteľov občianskej spoločnosti vrátane ochrancov ľudských práv, odborárov a zástancov pozemkovej reformy, zastrašilo obrovský počet aktérov občianskej spoločnosti a obmedzilo politickú diskusiu v krajine."
<P>
V takomto ovzduší sa Filipíny pripravujú na májové voľby. Hrozí, že dôjde k ďalším politicky motivovaným vraždám. Filipínska vláda by preto mala s najväčšou naliehavosťou podniknúť efektívne opatrenia, ktoré by dali takémuto vývoju červenú.
<P>
Chcela by som podať ústny pozmeňujúci a doplňujúci návrh. V odseku 6 sa uvádza: "oslobodiť všetky nezvestné osoby, ktoré sú stále v zajatí". Radi by sme uvedené nahradili týmto: "vynaložiť všetko úsilie na to, aby sme sa postarali o bezpečný návrat všetkých násilím odvedených ľudí k svojim rodinám".
<SPEAKER ID="090" NAME="Justas Vincas Paleckis" LANGUAGE="LT">
Keby ste sa občana zo strednej Európy opýtali, čo sa deje na Filipínach, pravdepodobne by na otázku nevedel odpovedať a povedal by, že situácia je tam zrejme pokojná, keďže v televízii o tom nie je ani zmienka. Opak je pravdou. Politické vraždy, vojna klanov, ľudia pochovávaní zaživa, masakre motorovou pílou, vojnový stav - toto je každodenný život na Filipínach. Len nedávno bolo zavraždených 57 ľudí, polovicu z toho tvorili novinári. Je to doteraz najväčší počet obetí medzi novinármi v rámci jedného incidentu na svete vôbec. Vyzývame vládu, žiadame, aby okamžite zastavila takéto útoky, rozpustila súkromné milície a ukončila beztrestnosť. To je dôležité najmä v súvislosti s nadchádzajúcimi voľbami.
<SPEAKER ID="091" NAME="Lidia Joanna Geringer de Oedenberg" AFFILIATION="S&amp;D">
(PL) Vážený pán predsedajúci, prezidentské a miestne voľby sú na Filipínach naplánované na 10. mája. Nadišiel čas urobiť všetko pre to, aby sme zabezpečili, že tieto voľby budú spravodlivé. Najskôr je potrebné stanoviť, kto je zodpovedný za novembrovú hromadnú vraždu 57 novinárov, rodinných príslušníkov a spolupracovníkov Esmaila Mangudadatua, kandidáta na guvernéra provincie Mindanao. Miestne orgány činné v trestnom konaní doteraz nepreukázali odhodlanie nájsť páchateľov tohto masakra. Pri vyšetrovaní došlo k toľkým chybám, že to takmer oprávňuje na použitie sily v politike. Filipínska vláda sa musí postaviť zoči-voči ľuďom z kriminálneho prostredia, ktorí využili nedávne predvolebné kampane na uskutočnenie ohromného počtu politicky motivovaných únosov, a doteraz zavraždili vyše 100 kandidátov.
<P>
Okrem toho by mali Filipíny podniknúť kroky na efektívne využitie prostriedkov dostupných na základe programu na podporu justície EÚ - Filipíny (EPJUST), ktorý bol vytvorený s cieľom posilniť systém súdnictva a vybudovať občiansku spoločnosť. Májové voľby preto nepreveria len efektivitu činnosti filipínskych orgánov, ale zároveň aj efektivitu našich nástrojov pomoci.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Budem veľmi stručný, jednoducho chcem povedať, že tu máme nový rok, novú Zmluvu a rovnaké zlozvyky ako predtým. Naďalej nám v rozprave tohto typu o naliehavých problémoch chýba prítomnosť Rady, a takisto tiež pociťujeme neprítomnosť medziinštitucionálneho dialógu, ktorý by nám mal pomôcť nájsť riešenie takéhoto prípadu.
<P>
V tomto špecifickom prípade Filipín musím ešte raz zdôrazniť, hoci táto situácia nemá vplyv na iné krajiny, ako napríklad Haiti, skutočnosť, že za poslednú dekádu zmizlo alebo zomrelo 1 000 ľudí, nasvedčuje tomu, že ide o štrukturálny problém vyžadujúci štrukturálne opatrenia.
<P>
Nemôžeme konať vždy len na základe nadpisov. Musíme konať na základe problémov. A skutočnosť, že momentálne najviac ohrození ľudia sú ochrancovia ľudských práv a novinári, znamená nielen to, že túto situáciu nemožno obísť mlčaním, ale i to, že konať musíme rázne.
<SPEAKER ID="093" NAME="Ryszard Czarnecki" AFFILIATION="ECR">
(PL) Vážený pán predsedajúci, ochrana ľudských práv je charakteristickou známkou Európskej únie. Veľmi ma mrzí, že španielske predsedníctvo nepovažuje túto ochrannú známku za dôležitú a že tu momentálne nie sú prítomní žiadni zástupcovia Rady. Toto je nanajvýš znepokojujúca a vyslovene škandalózna situácia. Hovoríme tu o ľudských právach, chceme ich ochraňovať, no nie je tu ani jeden predstaviteľ Rady a ani jeden predstaviteľ krajiny, ktorá bude v nasledujúcich šiestich mesiacoch viesť Európsku úniu. To je vskutku absolútne neprijateľná situácia.
<P>
Budem veľmi stručný, pretože chceme hlasovať. Filipíny sú krajinou s kresťanskou tradíciou majúcou pôvod v kultúre, ktorá je sčasti európska. Práve v tejto krajine by sa mali dodržiavať ľudské práva, pretože na danom kontinente to tak často nie je. O tomto probléme musíme hovoriť otvorene a musíme prejaviť solidaritu so všetkými, ktorí sú na Filipínach vystavení diskriminácii. Je úlohou Európskeho parlamentu, aby sa vyjadrila k tejto situácii.
<SPEAKER ID="094" NAME="Neelie Kroes">
členka Komisie. - Vážený pán predsedajúci, zastupujem vysokého komisára a zastupujem Komisiu.
<P>
Masaker v provincii Maguindanao na ostrove Mindanao, pri ktorom bolo 23. novembra minulého roka zavraždených 57 ľudí, upozornil na dlhodobo pretrvávajúci problém nerešpektovania ľudských práv na Filipínach v súvislosti s neobjasnenými zmiznutiami a vraždami občanov a s beztrestnosťou pre páchateľov v minulosti.
<P>
Pri tejto udalosti vláda konala pohotovo a podnikla kroky na trestné stíhanie páchateľov. To je veľmi vítané. Je dôležité prelomiť nadvládu beztrestnosti takéhoto vraždenia a skoncovať s ňou.
<P>
Vláda prijala niekoľko dôležitých opatrení na posilnenie ľudských práv. Súčasná vláda prezidentky Arroyovej zrušila trest smrti a spolu s členmi združenia ASEAN podporila zahrnutie ustanovení o ľudských právach do nedávno prijatej charty združenia ASEAN.
<P>
Cieľ, ktorý ešte musíme splniť, je ukončenie 40-ročného konfliktu s moslimskými rebelmi na ostrove Mindanao vo forme mierovej dohody spravodlivej pre všetky strany. Zdá sa, že opäť došlo k pokroku a prebudili sa nádeje na dosiahnutie dohody ešte v tomto roku. Treba poznamenať, že masaker v provincii Maguindanao sa uskutočnil medzi politickými rodinami, mimochodom moslimskými, a že ako taký nesúvisel s konfliktmi medzi komunitami.
<P>
Európska únia vedie s filipínskou vládou dialóg na veľmi dobrej úrovni, v ktorom obe strany diskutujú o širokom okruhu otázok vrátane ľudských práv. Taktiež s Filipínami rokujeme o dohode o partnerstve a spolupráci, ktorá by obsahovala záväzky týkajúce sa ľudských práv. Aktívne vládu podporujeme v úsilí zlepšiť dodržiavanie ľudských práv.
<P>
Po dohode s vládou sme spustili "misiu EÚ - Filipíny na pomoc spravodlivosti". Je to veľmi vhodne načasovaný krok zameraný na vytváranie kapacít filipínskych súdnych orgánov vrátane polície a vojenského personálu, ktoré im pomôžu pri vyšetrovaní popráv bez súdneho procesu a zároveň umožnia trestne stíhať páchateľov vrážd. Mali by sme tiež zaviesť monitorovací systém, ktorý by bol nápomocný pri budovaní dôvery. Program EPJUST je financovaný v rámci nástroja stability a jeho trvanie bolo počiatočne stanovené na 18 mesiacov, no možno ho predĺžiť. Okrem toho máme prebiehajúce projekty na miestnej úrovni, ktoré sa zameriavajú na podporu dodržiavania ľudských práv. Zahŕňajú monitorovanie plnenia medzinárodných záväzkov, opatrenia na podporu ratifikácie Rímskeho štatútu Medzinárodného trestného súdu a vzdelávanie voličov.
<P>
Európska únia tiež v súčasnosti pomáha pri mierovom procese na ostrove Mindanao, najmä prostredníctvom podpory sociálnych služieb a aktivít zameraných na budovanie dôvery. No v prípade pokrokov v procese sme pripravení robiť ešte viac.
<SPEAKER ID="095" NAME="Predsedajúci">
Rozprava sa skončila. Teraz sa uskutoční hlasovanie.
<P>
Rád by som upozornil pani Lochbihlerovú, aby svoj ústny pozmeňujúci a doplňujúci návrh predložila vo vhodnom čase - počas hlasovania.
