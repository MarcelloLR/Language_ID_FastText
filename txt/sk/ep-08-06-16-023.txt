<CHAPTER ID="023">
Európsky rok boja proti chudobe a sociálnemu vylúčeniu (rozprava) 
<SPEAKER ID="155" NAME="Predsedajúci">
Ďalším bodom je správa, ktorú pripravila pani Marie Panayotopoulos-Cassiotouvá v mene Výboru pre zamestnanosť a sociálne veci, týkajúca sa návrhu rozhodnutia Európskeho parlamentu a Rady o Európskom roku boja proti chudobe a sociálnemu vylúčeniu (2010) (KOM(2007) 0797 - C6-0469/2007 -.
<SPEAKER ID="156" NAME="Vladimír Špidla">
člen Komisie. - (CS) Vážený pán predsedajúci, dámy a páni, chcel by som sa poďakovať pani spravodajkyni, ktorou je pani Panayotopoulos-Cassiotouvá a Výboru pre zamestnanosť a sociálne veci, ako aj spravodajkyni stanoviska Výboru pre práva žien a rodovú rovnosť, pani Geringerovej, za vynikajúcu prácu, ktorú odviedli.
<P>
Európsky rok 2010 bude zohrávať významnú úlohu v rozvoji sociálnej Európy. Zvolený prístup, teda jeden rok, v ktorom sa spájajú centralizované a decentralizované činnosti, je prístupom, prostredníctvom ktorého by sa mala najlepšie podporiť politická súdržnosť medzi subjektmi a rôznymi úrovňami správy a umožniť pružnosť na to, aby sa zohľadnili osobitosti situácie v jednotlivých členských štátoch.
<P>
Európsky rok 2010 poskytne Európskej únii a členským štátom príležitosť na obnovenie politických záväzkov a zdôrazní, že chudoba a vylúčenie majú vplyv na sociálny a hospodársky rozvoj Únie a na dôstojnosť našich občanov. Cieľom Európskeho roku 2010 bude dokázať, že boj proti chudobe je možný a môže byť úspešný.
<P>
Európsky rok 2010 rovnako poskytne platformu na diskusiu o európskych hodnotách a dodržiavaní týchto hodnôt ako zásad pre rozvoj verejných politík na úrovni Únie, ako aj členských štátov. Prispeje k tomu, aby sa na osoby, ktoré sú postihnuté chudobou a vylúčením, začalo nazerať z inej než dnešnej perspektívy.
<P>
Komisia vždy trvala na tom, aby bola táto koncepcia v texte tohto návrhu zachovaná. Domnievam sa, že väčšina pozmeňujúcich a doplňujúcich návrhov, ktoré predložil Európsky parlament, potvrdzuje toto smerovanie.
<SPEAKER ID="157" NAME="Marie Panayotopoulos-Cassiotou" LANGUAGE="EL">
Vážený pán predsedajúci, pán komisár, dámy a páni, podľa spoločnej správy o sociálnej ochrane a sociálnom začlenení za rok 2008 žije 16 % obyvateľstva Európy stále pod hranicou chudoby, pričom 19 % detí je chudobou a sociálnym vylúčením ohrozených, a to napriek všetkým záväzkom, ku ktorým členské štáty pristúpili v roku 2000, týkajúcim sa drastického zníženia miery chudoby do roku 2010.
<P>
Chudoba sa netýka len žien, detí a istých spoločenských skupín, ktoré boli a sú osobitne zraniteľné. Chudobu, ktorá zďaleka nebola eliminovaná, v skutočnosti posilňuje medzinárodný vývoj v odvetví výroby energie a potravín a vnútorné rozdiely v menej prosperujúcich regiónoch samotnej Únie. Na týchto miestach existujú chronické štrukturálne nevýhody, akými sú geografická poloha (vzdialenosť, ostrovná poloha) alebo nedostatočná industrializácia regiónu a iné faktory.
<P>
Chudoba a sociálne vylúčenie predstavujú hrozbu pre rozvoj, konkurencieschopnosť a sociálny model. Rovnako sú porušením ľudských práv v Európe, ktorá sa hodlá stať modelom dodržiavania ľudskej dôstojnosti a presadzovania rovnakých príležitostí pre všetkých.
<P>
Návrh Komisie na Európsky rok boja proti chudobe a sociálnemu vylúčeniu v roku 2010 s výrazne vyšším rozpočtom, aký bol vyčlenený na minulé európske roky, je významným krokom pri podpore solidarity, sociálnej spravodlivosti a väčšej hospodárskej a sociálnej súdržnosti.
<P>
Je našim cieľom, aby bol rok 2010 prelomovým rokom, pokiaľ ide o uznanie viacrozmernej povahy chudoby a sociálneho vylúčenia. Toto uznanie sa netýka len materiálnej chudoby, ale aj prístupu k zdravotníckym službám, bývaniu, sociálnej ochrane, vzdelávaniu, odbornej príprave, zamestnaniu a kvalite života. Musíme prijať skutočnosť, že tí ktorí trpia chudobou majú právo na dôstojný život a na účasť na spoločenskom a hospodárskom živote. Musíme potvrdiť spoločnú zodpovednosť európskych agentúr členských štátov a sociálnych partnerov a všetkých občanov na zvyšovaní sociálnej súdržnosti. Rok 2010 položí základy efektívnych štruktúr kolektívnej zodpovednosti a spravodlivého rozdeľovania bohatstva.
<P>
Skupina Európskej ľudovej strany (kresťanskí demokrati) a Európskych demokratov zaujala vedúcu pozíciu, pokiaľ ide o návrhy a prijaté pozmeňujúce a doplňujúce návrhy zamerané na umožnenie spolupráce všetkých politických skupín v Európskom parlamente. Návrh Komisie sme posilnili prostredníctvom rozšírenia vymedzenia zraniteľných skupín a pridaním otázok, akými sú plnenie potrieb rodín s osobitnými problémami, rodín s jedným rodičom a veľkých rodín, riešenie osobitných problémov zdravotne postihnutých ľudí a bezdomovcov a podpora aktívneho začlenenia a prístupu ku kultúrnym a oddychovým aktivitám.
<P>
Samozrejme, toto nijakým spôsobom neznižuje primárny cieľ, ktorým je zlepšenie finančnej situácie jednotlivcov a rodín prostredníctvom umožnenia prístupu k slušnému trvalému zamestnaniu. Dobré zamestnanie poskytuje uspokojenie na účasti a sebestačnosť, ktoré sú potrebné na splnenie potrieb zraniteľnejších členov spoločnosti, akými sú deti a starší ľudia.
<P>
Ako poslanci EP sme venovali osobitnú pozornosť správnemu presadzovaniu právnych predpisov Spoločenstva týkajúcich sa rovnakých príležitostí. Zamerali sme sa na formuláciu a uplatňovanie integrovaných, koordinovaných politík na vnútroštátnej, regionálnej a miestnej úrovni. Tieto politiky rozvinuli verejné a súkromné orgány za účasti dotknutých skupín, s cieľom uplatniť zásady dobrej správy vecí verejných, subsidiarity a proporcionality.
<P>
Faktormi, ktoré prispievajú k úspechu roku boja proti chudobe, budú posilnenie otvorenej metódy koordinácie, koordinácia činností medzi existujúcimi európskymi programami a výsledkami predchádzajúcich európskych rokov, aktívna účasť občianskej spoločnosti a správne hodnotenie návrhov a výsledkov Európskou komisiou.
<P>
Otázka účasti MVO a úroveň financovania ich činnosti je predmetom zmierovacieho konania medzi Parlamentom, Komisiou a Radou. Teší nás, že Rada prijala návrh pripojiť dodatočné vyhlásenie Komisie k povzbudzovaniu účasti malých a stredných MVO k rozhodnutiu, ako aj možnosť celkového financovania ich činnosti zo zdrojov vnútroštátnych agentúr.
<P>
Chcela by som sa poďakovať príslušným úradníkom, kolegom a kolegom poslancom za ich príspevok k príprave tohto rozhodnutia.
<SPEAKER ID="159" NAME="Lidia Joanna Geringer de Oedenberg">
spravodajkyňa Výboru pre práva žien a rodovú rovnosť požiadaného o stanovisko. - (PL) Vážený pán predsedajúci, zvyšovanie kvality života občanov členských štátov EÚ je ústredným prvkom európskej integrácie. Napriek tejto skutočnosti však štatistiky dokazujú, že 78 miliónov ľudí v EÚ žije pod hranicou chudoby a väčšina z nich sú deti, ženy a starší ľudia. Znamená to, že okrem hospodárskych opatrení, musí Európska únia prijať aj sociálne iniciatívy, čo je skutočnosť, na ktorú Európsky parlament pri mnohých príležitostiach poukázal. Vo svojom uznesení z 15. novembra 2007 Parlament zdôraznil, že posilnenie sociálnej súdržnosti a eliminácia chudoby a sociálneho vylúčenia musia byť politickými prioritami Európskej únie. Iniciatíva Komisie na vyhlásenie roku 2010 za Európsky rok boja proti chudobe a sociálnemu vylúčeniu vynikajúco do tohto kontextu zapadá a mohla by významným spôsobom prispieť k zameraniu politickej pozornosti a posilneniu rozšírených činností na ďalšie posilnenie sociálnej ochrany a sociálnej integrácie.
<P>
Na túto iniciatívu bol vyčlenený rozpočet vo výške 17 miliónov EUR, čo je rekordná suma, avšak realizácia projektov na vnútroštátnej úrovni je tým kľúčovým prvkom k tomu, aby bola táto iniciatíva úspešná. Z tohto dôvodu musíme vyzvať členské štáty, aby sa na tejto iniciatíve podieľali a vyčleniť primerané ľudské a finančné zdroje na tento účel.
