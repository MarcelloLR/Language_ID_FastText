<CHAPTER ID="006">
Vyhlásenie predsedníctva
<SPEAKER ID="103" NAME="Predsedajúci">
Dámy a páni, skôr než pristúpime k hlasovaniu, chcel by som uviesť krátke oznámenie, pretože dnes si pripomíname šiesty Európsky deň na pamiatku obetí terorizmu.
<P>
Dnes vzdávame hold viac než 5 000 obetiam v Európe a vyjadrujeme solidaritu s nespočetným množstvom zranených ľudí, ktorí trpeli pod barbarstvom terorizmu.
<P>
Bombové útoky vykonané v Madride pred šiestimi rokmi 11. marca 2004, pri ktorých zahynulo 191 ľudí zo 17 krajín, a bomby odpálené v Londýne 7. júla 2005 možno zaradiť medzi najhoršie teroristické činy, aké boli kedy spáchané na európskej pôde.
<P>
Terorizmus je útok proti nám všetkým: útočí na samotné základy našej demokratickej spoločnosti.
<P>
Preto bude Európa vždy jednotná v boji proti terorizmu, či už separatistickému, náboženskému alebo politickému.
<P>
Terorizmus nemožno ospravedlniť nikdy, nijako a žiadnym dôvodom. Tento európsky deň nám dáva príležitosť ukázať, že žiadny terorista ani teroristický čin nikdy nedokáže zlomiť ani zničiť našu vieru v kľúčové hodnoty, hodnoty základných ľudských práv a demokracie.
<P>
(potlesk)
