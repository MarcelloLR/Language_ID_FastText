<CHAPTER ID="022">
Energetická štatistika (rozprava) 
<SPEAKER ID="449" NAME="Predsedajúca">
Ďalší bod programu je správa vypracovaná pánom Turmesom v mene Výboru pre priemysel, výskum a energetiku o návrhu nariadenia Európskeho parlamentu a Rady o energetickej štatistike - C6-0035/2007 -.
<SPEAKER ID="450" NAME="Joaquín Almunia">
člen Komisie. ? (ES) Vážená pani predsedajúca, minulý rok bol rokom rozhodujúcich rozhodnutí o zmene klímy a energetickej politike. Európska únia sa rozhodla a je odhodlaná riešiť zmenu klímy a čeliť výzve zabezpečiť bezpečné, udržateľné a konkurencieschopné energetické zdroje.
<P>
Pred rokom, v marci 2007 určila Európska rada presné a záväzné ciele s ambicióznym plánom znížiť emisie skleníkových plynov a zvýšiť využitie obnoviteľných zdrojov energie v rámci našej spotreby energie.
<P>
Ako viete, Komisia v týchto oblastiach predložila konkrétne návrhy. Toto celé úsilie si vyžaduje veľmi kvalitný, neustály a dôkladný monitoring vývoja našej energetickej situácie, keďže spotreba energie predstavuje viac ako 80 % našich emisií skleníkových plynov. Členské štáty musia takisto podrobne monitorovať svoju závislosť od dodávok energie, najmä pokiaľ ide o zemný plyn a ropu. Návrh nariadenia o energetickej štatistike je súčasťou energetického balíka, ktorý Komisia schválila minulý rok.
<P>
Tradične, zhromažďovanie štatistických údajov o energii bolo založené na dobrovoľných dohodách s členskými štátmi a takýmto spôsobom sa to riešilo mnoho rokov. Komisia a Európsky parlament sa však zhodli v tom, že dnes ale aj do budúcnosti je zber štatistických údajov príliš významný na to, aby závisel výlučne od dobrovoľných dohôd. Okrem toho, liberalizáciou trhov so zemným plynom a elektrickou energiou vzrástol počet zainteresovaných strán, z čoho logicky vyplýva, že zhromažďovanie údajov v tejto oblasti je omnoho komplexnejšie, čo znamená, že na túto veľmi dôležitú prácu je potrebný právny základ.
<P>
Tento návrh nariadenia je výsledkom žiadosti Európskeho parlamentu určenej Komisii o vytvorenie právneho záväzku poskytnúť európskym občanom údaje o energii na európskej úrovni periodicky a v primeraných termínoch. Navyše, energetická štatistika je veľmi dynamickou oblasťou a návrh nariadenia vyzdvihuje túžbu Európskeho parlamentu, aby sa naďalej rozvíjala štatistika o energetickej účinnosti a obnoviteľných zdrojoch energie.
<P>
V tomto všetkom sa odráža konštruktívna atmosféra, ktorá dominovala v debatách medzi našimi inštitúciami, ktoré dospeli ku konečnej verzii návrhu nariadenia, o ktorom dnes v parlamente začíname rozpravu.
<P>
Dovoľte mi preto, aby som ukončil svoje vystúpenie poďakovaním protagonistom tohto procesu a zvlášť spravodajcom Európskeho parlamentu za ich podporu pri navrhovaní tohto právneho základu, ktorý nám v budúcnosti umožní získavať transparentné údaje o energii v Európskej únii.
<SPEAKER ID="451" NAME="Claude Turmes">
spravodajca. ? (FR) Vážená pani predsedajúca, energia sa dostala späť do politického programu. Vážený pán komisár, keď ste nastúpili do svojho úradu v Bruseli, cena za barel ropy bola 25 USD. Dnes je cena ropy 105 USD za barel, takže, aby sme mohli čeliť výzve v oblasti energie, či už s ohľadom na zmenu klímy, nedostatok ropných zásob, na našu geopolitickú závislosť, ktorá stojí pri koreni vzniknutej situácie, na našu hospodársku zraniteľnosť v dôsledku nestability cien ropy a zemného plynu, som presvedčený, že dnes je naliehavejšie ako kedykoľvek predtým, aby sme zaviedli nové opatrenia európskej energetickej politiky.
<P>
Ibaže, na vytvorenie dobrej európskej energetickej politiky potrebujeme dobrú databázu. Myslím si, že v dnešný večer budeme v skutočnosti hlasovať o vytvorení dobrej databázy, pretože štatistika bude nevyhnutná, je to veľmi dôležitý bod, ale aj preto, že sa nazdávam, že parlament naozaj dosiahol určitý úspech, keďže štatistika, ktorá dodnes bola zameraná predovšetkým na veľmi podrobné údaje o fosílnych zdrojoch energie, teda o uhlí, rope a zemnom plyne, sa teraz prispôsobí potrebám dvadsiateho prvého storočia, no a energetika v dvadsiatom prvom storočí sa orientuje na obnoviteľné zdroje energie.
<P>
Od roku 2020, na úrovni 20 %, budú obnoviteľné zdroje energie hlavnými zdrojmi energie Európy. Preto je potrebné prispôsobiť túto štatistiku a my ju prispôsobíme podľa energetického dopytu. Je zarážajúce, aká nízka je úroveň národnej štatistiky, a v dôsledku toho aj európskej štatistiky, najmä pokiaľ ide o budovy, energetickú spotrebu domácností a kancelárií, ale aj v oblasti dopravy.
<P>
Verím, že sa nám podarilo dosiahnuť niečo významné, a síce transparentnosť v súvislosti s reťazcom jadrovej energie. Nové nariadenie prinúti Európu, aby bola konkrétnejšia, a to aj s ohľadom na vstupnú časť reťazca výroby jadrovej energie, aby sa ukončila súčasná situácia pripomínajúca Kafkove romány. Nachádzali sme sa v pozícii veľkého dovozcu. Európa dováža 98 % uránu a v štatistike Európskej štatistickej ročenky sa jadrová energia vykazovala ako domáci zdroj energie, pretože táto štatistika ešte nebola upravená. Takže v tomto smere nastal určitý pokrok.
<P>
Ďalším úspechom je skutočnosť, že štatistické výsledky sa budú uverejňovať o päť mesiacov skôr. Bol to krutý boj, ktorý sme doviedli do víťazného konca, najmä boj proti Rade. Z tohto víťazstva vyplýva ešte aj ďalšia výhra, ktorou je skutočnosť, že členské štáty, na čele s Nemeckom, ktoré bolo prakticky najťažšie presvedčiť, budú nútené zvýšiť investície v oblasti štatistiky. Z tohto miesta by som chcel poďakovať všetkým štatistikom v Európe, ktorí počas ostatných desiatich rokov, hoci pracovali s veľmi obmedzenými zdrojmi, dokázali vypracovávať a aj dnes stále vypracovávajú potrebnú štatistiku. Dnes im vytvoríme lepšie podmienky, pretože ministri financií budú odteraz povinní brať energetickú štatistiku omnoho vážnejšie.
<P>
Víťazstvo parlamentu je kolektívnym víťazstvom. Chcel by som sa poďakovať pani Trautmann, pani Hall a pani Korhola za vykonanú prácu. Ďalej by som sa chcel poďakovať aj zamestnancom parlamentu, pani Cordero z portugalského predsedníctva, osobe, ktorá skutočne stála za dosiahnutím dohody, a nakoniec úradníkom Eurostatu, ktorí museli mať so mnou trpezlivosť, niekedy každé popoludnie v týždni, keď odpovedali na moje otázky, takže ďakujem aj vám.
<SPEAKER ID="452" NAME="Eija-Riitta Korhola">
v mene skupiny PPE-DE. - (FI) Vážená pani predsedajúca, energetická štatistika sa na úrovni Spoločenstva vždy robila na základe džentlmenskej dohody. Dopredu bolo jasné, z čoho sa vytvárali štatistické údaje, aké museli byť presné a v akom termíne sa museli pripraviť na odovzdanie.
<P>
Avšak v poslednom čase tomu nebolo tak. Rozšírenie Európskej únie, niektoré štatistické postupy, ktoré s ním prišli a ďalšie reformy, napríklad liberalizácia trhov s energiou a alternatívne formy energie, spoločne vyvolali potrebu urýchleného návrhu právneho rámca na vytváranie štatistiky pre celé Spoločenstvo.
<P>
Kompromisný balík, ktorý máme teraz pred sebou, je výsledkom intenzívnych rozhovorov, v ktorých sa džentlmenský prístup do určitej miery musel hľadať, hoci sa nakoniec podarilo nájsť ho v prospech všetkých zúčastnených. Proces energetickej štatistiky mal byť podľa očakávania iba okrajovou záležitosťou pracovnej štatistiky parlamentu, ale pánovi Turmesovi sa podarilo rozohrať oficiálnu politickú hru suchých technických štatistických údajov, ktorými rozpútal hlboké vášne. Výzvy na zabezpečenie podrobnej štatistiky o jadrovom palivovom cykle, konečnej spotrebe energie a podrobnejšej štatistiky o obnoviteľných zdrojoch energie, ale aj ambiciózne požiadavky predkladania ročných správ Eurostatu, sú príkladom politicky zameraných krokov.
<P>
Aby bola však štatistika vhodná na použitie, musí predstavovať neutrálny nástroj, a nič viac. Ako tieňová spravodajkyňa za svoju skupinu som bola poverená úlohou rozhodkyne. V tomto ohľade boli názory Eurostatu a Rady veľmi vzdialené od cieľov nášho spravodajcu.
<P>
Teraz by som sa chcela poďakovať všetkým zúčastneným za ich veľkú túžbu dosiahnuť kompromis, ktorý znamená, že dlho očakávané nariadenia môže teraz rýchlo nadobudnúť účinnosť. Reformy, ktoré presadzoval pán Turmes, budú v nariadení zohľadnené, ale realistickým spôsobom. Konsenzus sme dosiahli aj v otázke rozsahu nariadenia, teda určili sme, ktoré body má obsahovať a ktoré sa prenechajú iným oblastiam legislatívy. Skvelým príkladom je rašelina. V tejto súvislosti neschvaľujeme stanovisko k jej klasifikácii ako fosílneho alebo obnoviteľného paliva, keďže sa obnovuje každý rok. Nechajme si tento malý súboj na nasledujúcu rozpravu o smernici o budúcich obnoviteľných formách energie, keď sa naše cesty s určitosťou opäť skrížia.
<SPEAKER ID="453" NAME="Catherine Trautmann">
v mene skupiny PSE. - (FR) Vážená pani predsedajúca, vážený pán komisár, dámy a páni, Európa sa postupne vybavuje nástrojmi na obmedzenie zmeny klímy spojenej s emisiami skleníkových plynov, občania Európy pociťujú plnú silu stúpania cien energie, preto je samozrejme dôležité konečne vytvoriť právny základ pre zber a šírenie energetickej štatistiky. Zároveň však cítime, že je rovnako dôležité, aby táto štatistika bola primeraná výzvam, ktorým čelíme: šetrenie energie a nové definovanie zloženia využívaných zdrojov energie tak, aby sa zmenšil podiel fosílnych zdrojov a zvýšil podiel obnoviteľných zdrojov. Novým prvkom tohto nariadenia je na základe uvedených dôvodov súdržnejšie predefinovanie rozsahu štatistiky skôr než rad sporadických doplnení.
<P>
Môj postoj ako tieňovej spravodajkyne za skupinu socialistov v Európskom parlamente spočíva v zabezpečení zvýšenia užitočnosti tejto štatistiky pre občanov Európskej únie, ale aj pre tých, ktorí majú na starosti reguláciu. Štatistika bude spoľahlivejšia pre analýzy a užitočnejšia ako pomoc pri rozhodovacom procese.
<P>
Pokiaľ ide o občanov, bojovali sme a podarilo sa nám získať transparentnejšiu štatistiku, ktorá poskytuje informácie o tom, čo najviac ovplyvňuje ich život: bývanie a doprava, ale aj jadrový priemysel. Pokiaľ ide o vlády, na každoročnej Rade pre energetiku, ktorá sa koná vždy na jar, bude k dispozícii najaktuálnejšia štatistika. Uvidíme, do akej miery sa tieto ciele plnia. Zatiaľ je podľa môjho názoru výsledok týchto zmien pomerne obmedzený, mám na mysli, že vôbec nadmerne nezvyšuje pracovné zaťaženie členských štátov alebo jednotlivých zúčastnených partnerov.
<P>
V tejto chvíli by som chcela poďakovať nášmu spravodajcovi, pánovi Turmesovi za zmysel pre kompromis a zároveň aj jeho celému tímu.
<P>
Nakoniec by som chcela opäť pochváliť Eurostat za veľmi cennú a účinnú podporu po celý čas, vďaka ktorej bolo možné dosiahnuť výsledok, ktorý dnes môžeme označiť za obrovský.
<SPEAKER ID="454" NAME="Fiona Hall">
v mene skupiny ALDE. - Vážená pani predsedajúca, chcela by som poďakovať pánovi Turmesovi za výborne vykonanú prácu spravodajcu a za úzku spoluprácu s kolegami.
<P>
Energetickú štatistiku by sme mohli prirovnať k oceľovým prútom, ktoré držia budovu pokope: zvonku ich nevidíte, ale bez nich by sa budova zrútila.
<P>
Práve konštruujeme úplne nové spôsoby získavania energie. Európska únia sa dohodla na nových cieľoch energetickej účinnosti, obnoviteľných zdrojov a emisií CO2. Ale na základe predchádzajúcich snáh EÚ v týchto oblastiach dobre vieme, že je jednoduchšie stanovovať ciele, ako ich plniť a jediným spôsobom ako zistiť, či robíme to, čo sme si predsavzali, je štatistické meranie výsledkov opatrení.
<P>
Dnes potrebujeme štatistiku zameranú na dopyt po energii rovnako ako na dodávky energie. Potrebujeme podrobnú štatistiku obnoviteľných zdrojov ale aj fosílnych palív. Potrebujeme lepšiu štatistiku jadrovej energetiky, zozbieranú a porovnávanú na európskej úrovni a zároveň potrebujeme, aby sa tieto štatistické údaje spracovávali omnoho rýchlejšie, aby sme mali k dispozícii včasnú spätnú väzbu. Obzvlášť dôležité je zabezpečiť, aby boli štatistické údaje dostupné v dostatočnom predstihu pred marcovými energetickými samitmi.
<P>
Nakoniec chcem uvítať skutočnosť, že rašelina zostáva pevne v kategórii fosílnych palív. V Spojenom kráľovstve sa rašeliniská považujú za vzácny habitát, ktorý je potrebné ochraňovať. Rašelina sa obnovuje tak pomaly, že bolo dosť nevhodné považovať ju za obnoviteľný zdroj energie.
<SPEAKER ID="455" NAME="Avril Doyle" AFFILIATION="PPE-DE">
Vážená pani predsedajúca, zmena klímy, bezpečnosť zásob, zvyšovanie cien, incidenty ako výpadky elektriny v niektorých častiach Európy a výstražný signál ukrajinského Gazpromu zvýšili povedomie európskych občanov politických predstaviteľov o zložitosti energetickej situácie, v ktorej sa ocitáme a ktorá si bezodkladne vyžaduje dostupnosť presných, včasných a kompletných štatistických údajov. V tomto ohľade chcem uvítať návrh Komisie a prácu, ktorú vykonal náš spravodajca, pán Turmes. Chcela by som túto príležitosť využiť aj na to, aby som mu úprimne zablahoželala k jeho povereniu spravodajcu pre smernicu o obnoviteľných zdrojoch energie.
<P>
Využívanie energie predstavuje podiel 80 % na tvorbe celkových emisií skleníkových plynov Európskej únie. Dostupnosť včasných a spoľahlivých základných údajov o energetickej situácii v Európskej únii je nevyhnutnosťou, ak chceme splniť ciele Kjótskeho protokolu ale aj ciele scenára po roku 2012. Ako by sme mohli spoľahlivo odsúhlasiť transparentné ciele znižovania energie získavanej z fosílnych palív na medzinárodnom fóre a zvyšovania využitia obnoviteľných zdrojov bez takýchto základných údajov? Nemôžeme. V súčasnosti je tvorba energetickej štatistiky pomalá, neefektívna a údaje sú často neúplné, dokonca nepresné. Ako oprávnene poznamenal spravodajca, uverejňovanie energetických údajov Eurostatu sa vyznačuje výrazným omeškaním. Môže komisárka potvrdiť, že výsledkom tohto nariadenia bude aktuálnejšia dostupnosť nevyhnutnej energetickej štatistiky a že štatistický model, ktorý používame v Európskej únii bude porovnateľný s modelmi, ktoré používajú napríklad Spojené štáty alebo iní globálni aktéri, aby sme mohli porovnávať podobné s podobným?
<P>
Nakoniec vyslovujem súhlas so spravodajcom, ktorý povedal, že nové nariadenie musí poskytnúť ochranu pred manipuláciou s údajmi. Presná, overiteľná a objektívna štatistika Eurostatu je rozhodujúca pre širokú škálu súčasných a budúcich politických opatrení zameraných na klímu a energiu, napríklad pre schému obchodovania s emisiami EÚ, deľbu úloh a návrhy týkajúce obnoviteľných zdrojov energie.
<SPEAKER ID="456" NAME="Teresa Riera Madurell" AFFILIATION="PSE">
Vážená pani predsedajúca, vážený pán komisár, dámy a páni, ak chceme ako Európska únia vybudovať súdržnú energetickú politiku a hovoriť jedným hlasom na medzinárodnom energetickom fóre, je nevyhnutné, aby sme disponovali úplnými a spoľahlivými štatistickými údajmi, ktoré nám umožnia ľahko pripraviť potrebné porovnania. Rovnako potrebná je aj dobrá koordinácia medzi členskými štátmi. Preto sa nazdávame, že je dôležité, aby sa v texte Komisie uviedlo, že ich účasť je povinná.
<P>
Dôležité je aj to, ako povedala pani Trautmann, aby nový návrh nezaťažil nadmernou prácou podniky alebo ostatné zúčastnené strany. Na základe toho vítame skutočnosť, že sa v návrhu nepresadzuje úsilie o úpravu vykonávaných štatistických úloh, ale sa vytvára spoločný právny rámec, ktorý má zaručiť metodologickú jednotnosť a tým umožniť porovnávanie údajov.
<P>
Okrem toho, pochopenie zložitosti našej energetickej situácie a vykonávanie dôkladného kvantitatívneho monitoringu pokroku v plnení cieľov si takisto vyžaduje presnú, včasnú a úplnú štatistiku.
<P>
Preto sa stotožňujeme s názorom spravodajcu, že v oblastiach ako energetická účinnosť je potrebné zlepšiť štatistiku, ktorou zatiaľ disponujeme. Efektivita je teraz prioritou našej politiky v oblasti energetiky a zmeny klímy. Súčasná štatistika neposkytuje údaje potrebné na výpočet koeficientov, ktoré v tejto oblasti nie sú absolútne nevyhnutné.
<P>
Rozvoj jadrového sektora a obnoviteľných energetických zdrojov spôsobuje závažné ťažkosti, ktoré sa tiež musia vyriešiť. Toto je len ukážka obmedzení nášho súčasného systému, ktoré spolu so zaujímavými návrhmi na riešenie veľmi dobre rozoberá pán Turmes vo svojej správe, preto by som mu chcela zablahoželať k výborne vykonanej práci.
<SPEAKER ID="457" NAME="Jerzy Buzek" AFFILIATION="PPE-DE">
Vážená pani predsedajúca, chcel by som zablahoželať spravodajcovi k výbornej správe. Chcem zablahoželať aj pani komisárke k iniciatíve, ktorú Komisia priniesla.
<P>
Chcem vyjadriť podporu tejto správe, hlavne preto, že sa zaoberá spoločnou energetickou politikou, najmä spoločnou zahraničnou energetickou politikou. Mám však na to ešte jeden dôvod, ktorý je pre mňa vlastne ešte dôležitejší: členským štátom ponechávame možnosť voľby v otázkach primárnych zdrojov energie (štruktúry energetických zdrojov) a zároveň znižujeme emisie CO2 a vytvárame spoločný energetický trh.
<P>
Ak by sme chceli porovnať výdavky a zistiť, ktoré riešenia nulových emisií sú do budúcnosti najlepšie, ktoré sú najhospodárnejšie, potrebujeme pre naše porovnanie určitý základ. Spoločný trh a súťaž na ňom, a predovšetkým efektívne investície si vyžadujú dobré porovnateľné štatistické údaje. Takéto údaje potrebujú investori, najmä súkromní investori, ak chceme mať na energetickom trhu účinnú politiku. Musíme mať možnosť porovnávať údaje jednotlivých členských štátov o konkrétnych cenách a výdavkoch, ktorú nám žiaľ súčasné štatistické údaje neposkytujú, hlavne pre nedostatok údajov o obnoviteľných zdrojoch energie.
<P>
Mám na záver ešte jednu otázku: kto a akým spôsobom bude môcť využívať tieto údaje? V tejto chvíli ešte nie je všetko úplne jasné, rozhodne sa až v praxi. Je však veľmi dôležité, aby sme veľkú pozornosť venovali rozsahu, v akom budú v budúcnosti takéto údaje dostupné, ale aj spôsobom ochrany tej časti údajov, ktorá by sa zverejňovať nemala.
<SPEAKER ID="458" NAME="Silvia-Adriana Ţicău" AFFILIATION="PSE">
Chcela by som zablahoželať spravodajcovi k jeho práci.
<P>
Energetika a zmena klímy sú prioritami Európskej únie. Preto je energetická štatistika umožňujúca Európskej únii vyhodnocovať tento sektor a prijímať potrebné opatrenia nesmierne dôležitá.
<P>
Dňa 26. februára 2008 uverejnil Eurostat súbor štatistických ukazovateľov v oblasti energetiky, dopravy a životného prostredia. V prípade energetiky sú to ukazovatele pre energetickú spoľahlivosť, energetickú intenzitu, energetické zdroje, konečnú spotrebu energie, obnoviteľné zdroje energie, energetickú efektivitu a ceny energie. V súvislosti so zmenou klímy sú to informácie o emisiách skleníkových plynov.
<P>
Členské štáty budú mať povinnosť poskytovať údaje potrebné na získanie ukazovateľov požadovaných na základe navrhovaného nariadenia. Na zber a spracovanie údajov budú potrebné významné finančné prostriedky.
<P>
V pozmeňujúcom návrhu 14 sa okrem iného odkazuje na časové úspory vďaka využitiu informačných technológií pri zbere a spracovaní údajov. V pozmeňujúcom návrhu 5 sa načrtá potreba bezpečnosti dodávok najdôležitejších palív a dostupnosť exaktných údajov na európskej úrovni, ktoré sa musia dodávať včas, aby bolo možné v predstihu koordinovať riešenia na úrovni Európskej únie v prípade eventuálneho nedostatku zásob v súlade s doložkou o solidarite v prípadoch nedostatku energetických zásob Lisabonskej zmluvy. Európski občania potrebujú takúto správnu a presnú štatistiku.
<SPEAKER ID="459" NAME="Paul Rübig" AFFILIATION="PPE-DE">
Vážená pani predsedajúca, dámy a páni, táto správa má veľký význam pre všetkých nás, pretože podrobné údaje tvoria prirodzený základ pre politické rozhodnutia. Aj preto je dôležité, aby sme v budúcnosti lepšie odlišovali finančné transakcie od transakcií s produktmi. Všetci dobre vieme, že ceny energie podliehajú vplyvom rôznych sektorov. Rozdiel medzi výrobou, obchodom a spotrebou však takisto zohráva významnú úlohu. Konkrétne by sme mali začať s inteligentným meraním, nezameriavať sa iba na spotrebiteľa, ale aj na rôzne ďalšie dostupné parametre merania.
<P>
Dôležitý je pre nás aj výber metódy, ktorá sa použije, aby sme mohli odhadnúť rôzne výdavky na štatistiku. V našom záujme je eliminovať byrokratické postupy a dosiahnuť vyššiu efektivitu štatistiky. Výber metódy bude preto významný z hľadiska budúceho použitia, či už to bude náhodný výber, úplne automatizovaná analýza, metóda dodania v požadovanom termíne, nekódovaná, porovnateľná v celej Európskej únii ale i globálne. Pre jednotlivé agentúry je taktiež veľmi významná proporcionalita metódy. Musíme zabezpečiť, aby bezpečnosť dodávok bola transparentným spôsobom dostupná ako všeobecné kritérium, ďalej aby sa rozlišovalo medzi výdavkami a cenami a aby bol celý systém udržateľný.
<SPEAKER ID="460" NAME="Claude Turmes">
spravodajca. ?Vážená pani predsedajúca, mal by som niekoľko poznámok. Pokiaľ ide o rašelinu - aj keď, žiaľ, vidím, že pani Korhola už opustila miestnosť - z našej definície veľmi jasne vyplýva, že rašelina sa klasifikuje ako fosílny zdroj energie. Prevzali sme definíciu rašeliny od IPCC, podľa ktorej rašelina jasne nepatrí medzi obnoviteľné zdroje. Takže na margo toho si dovolím poznamenať, že niektorí fínski politici a fínski lobisti by mali prestať snívať a mali by si dôkladne prečítať smernicu a pridržiavať sa skutočného znenia.
<P>
Je mi ľúto, že som nedokázal presadiť myšlienku týždenných meraní zásob benzínu v Európe. Cena ropy v Európe sa určuje na základe týždenného vestníka Ministerstva energetiky USA. Keďže Európa nemá nezávislú ropnú štatistiku, naše ceny de facto určuje nedostatok na trhu v USA a preto nedokážeme na svetovom trhu ukázať, že európsky trh často prejavuje menšiu napätosť ako americký trh. Keďže sa nám to tu nepodarilo dosiahnuť, pán komisár, možno by to dokázala Komisia, počas prebiehajúcich diskusií o tejto téme v IEA by ste mohli vystúpiť s iniciatívou a preskúmať aspoň to, čo by sme mohli dosiahnuť, keby sme mali v Európe týždennú ropnú štatistiku. Niektorí experti mi povedali, že by sme týmto opatrením dokázali dokonca znížiť cenu ropy.
<P>
Teraz musíme začať pracovať, pretože je dôležité, aby bola Komisia koordinovaná. Komisia založila pri Generálnom riaditeľstve pre energetiku a dopravu pozorovateľské centrum pre energetický trh, takže je dôležité, aby toto pozorovateľské stredisko úzko spolupracovalo s Eurostatom. Na záver by som chcel úradníkom Eurostatu a úradníkom členských štátov zaželať, aby mali dostatok energie a odvahy, pretože sa budú musieť často stretávať pri komitologických postupoch a výsledky preniesť do skutočnej štatistiky.
<P>
Znovu sa vám chcem všetkým poďakovať za milé slová. Možno by som vám dokonca mohol na sklonku tohto dlhého večera ponúknuť aj pohár šampanského!
<SPEAKER ID="461" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
