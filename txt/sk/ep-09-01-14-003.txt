<CHAPTER ID="003">
Predstavenie programu českého predsedníctva (rozprava) 
<SPEAKER ID="007" NAME="Predseda">
(EL) Ďalším bodom programu je vyhlásenie Rady o predstavení programu českého predsedníctva.
<P>
V Európskom parlamente by som chcel čo najsrdečnejšie privítať predsedu Rady, premiéra Českej republiky pána Mirka Topolánka. Vážený pán Topolánek, srdečne vás vítam.
<P>
(potlesk)
<P>
Čo najsrdečnejšie chcem taktiež privítať predsedu Európskej komisie pána José Manuela Durão Barrosa.
<P>
Vážené dámy a páni, všetci vieme, že vykonávanie predsedníctva predstavuje mimoriadnu výzvu a viem, že pána premiéra Topolánka s jeho politickými skúsenosťami z obdobia komunizmu sa nielen intelektuálne, ale aj emocionálne dotýka skutočnosť, že nám prednesie správu pre Európsku úniu ako zástupca predsedníctva.
<P>
Po Slovinsku je to druhé predsedníctvo krajiny, ktorá sa pripojila k Európskej únii 1. mája 2004. Som presvedčený, že hovorím vo vašom mene, vážené dámy a páni, keď poviem, že české predsedníctvo má našu plnú podporu a že sa budeme čo najviac snažiť, aby sme prispeli k úspechu predsedníctva v Európskej únii v tomto zložitom období.
<P>
Vážený pán premiér, úradujúci predseda Rady pán Topolánek, týmto vás chcem požiadať, aby ste predniesli svoju reč Parlamentu. Ešte raz vás srdečne vítam v Európskom parlamente.
<P>
(potlesk)
<SPEAKER ID="008" NAME="Mirek Topolánek">
úradujúci predseda Rady. - (CS) Vážený pán predseda Európskeho parlamentu, vážený pán predseda Európskej komisie, dámy a páni, predstupujem pred vás po prvý raz ako predseda Európskej rady. Česká republika prevzala vedenie EÚ po Francúzsku, čo považujem za viac než symbolické. Francúzsko hralo dôležitú úlohu pri zrode moderného českého štátu. Na francúzskom dvore vyrastal náš najvýznamnejší kráľ Karol IV., cisár Svätej rímskej ríše, ktorý podľa vzoru parížskej Sorbonny založil v Prahe univerzitu, jednu z najvýznamnejších inštitúcií európskej vzdelanosti. S Francúzskom nás preto spája plnenie našich národných túžob aj presadzovanie univerzálnych európskych hodnôt.
<P>
Tak ako nebolo jednoduché založiť v Čechách univerzitu, ktorá sa mala porovnávať so Sorbonnou, tak nie je jednoduché prevziať predsedníctvo v EÚ po Francúzsku. Vidím len jednu možnosť, ako sa chopiť tejto úlohy so cťou. Stredovekého panovníka ako príklad našich väzieb s Francúzskom a európskymi hodnotami som si nevybral náhodou. Karol IV. vo svojej politike nemohol hájiť len čisto české postoje, ale naopak musel integrovať a reprezentovať celú rozmanitú ríšu.
<P>
Európska únia nadväzuje v určitom zmysle na stredoveký univerzalizmus minimálne v tom, že nadraďuje spoločný mravný kódex a spoločný právny základ nad miestne mocenské záujmy. Hovorí sa aj o druhej Európskej únii: byrokratickej, mocensko-technologickej a bez duchovných hodnôt; ja však verím v prvú Európu: v Európu slobody, práva, ideí a pravidiel.
<P>
V tomto univerze hodnôt, kde je právo povýšené nad osobu, nezáleží na veľkosti krajiny. To, na čom záleží, je schopnosť slúžiť spoločnej myšlienke. Úlohou predsedníckej krajiny nie je presadzovať svoje záujmy ani rozhodovať. Jej úlohou je viesť a inšpirovať diskusiu. Dnes teda nestojím pred vami ako premiér Českej republiky, ale ako predseda Európskej rady. Názory, ktoré tu budem ďalších šesť mesiacov zastupovať, nebudú moje osobné a nepôjde ani o názory českej vlády. Pôjde o konsenzus 27 krajín začlenený do záverov Európskej rady.
<P>
Neviem si predstaviť, že by som tu mohol vystupovať inak. Vy ako priamo zvolení poslanci Európskeho parlamentu máte samozrejme právo opýtať sa ma na čokoľvek, a pokiaľ vás to bude zaujímať, vždy vám rád poviem svoj názor alebo vysvetlím český postoj, čo však nepovažujem za podstatné. Arénou národných záujmov je Európska rada, ktorá bola aj takto koncipovaná v nevyhnutne zložitom systéme váh a protiváh európskej demokracie. Primárnym poslaním Rady je však hľadať spoločný priesečník, pre všetkých prijateľný kompromis. A ten tu vždy budem dôsledne, rozhodne a korektne hájiť.
<P>
V EÚ sa o Čechoch hovorí, že sú stále s niečím nespokojní. Že patríme medzi kverulantov, ktorých by sa ostatní mali báť, že sme národom husitov a exaltovaných národovcov. Zásadne nesúhlasím s týmto typom kritiky. Rovnako ako náš prvý prezident T. G. Masaryk som presvedčený, že "česká otázka" je v skutočnosti otázkou európskou, že sa vždy rozvíjala v rámci celoeurópskeho kontextu v súlade so spoločnými európskymi hodnotami a v spojitosti s vývojom v iných krajinách.
<P>
Ako napísal Masaryk pred sto rokmi v druhom vydaní "Českej otázky": "Naše literárne a jazykové obrodenie národné sa dialo so súčasným obrodením a novým vývojom všetkých národov európskych. Z toho vyplýva, že naše obrodenie nebolo také osamotené a zázračné, ako sa zvyčajne hovorí, ale že sa vcelku nevymyká celoeurópskemu vývoju."
<P>
Myslím si, že tieto slová sú stále aktuálne aj dnes, kedy Európska únia ako celok aj jednotlivé štáty hľadajú novú tvár Európy. Tvár, v ktorej sa budú odrážať tradičné európske hodnoty a ktorá súčasne bude odvážne hľadieť do tretieho tisícročia. Tvár, ktorá bude v duchu motta Únie "In varietate concordia" výrazom jednoty a súčasne rozmanitosti. Česi, podobne ako v 19. storočí, pristupujú do tejto diskusie ako mladý a malý člen. Rovnako ako vtedy sa však súčasne považujeme za dávnu súčasť veľkej rodiny hrdých európskych národov.
<P>
Počas budúcich šiestich mesiacov budeme mať príležitosť v plnej miere ukázať svoj postoj k európskej integrácii. České predsedníctvo prichádza v roku, ktorý je významný z mnohých dôvodov. V tomto roku si pripomenieme piate výročie historicky najväčšieho rozšírenia EÚ v roku 2004, ktoré bolo symbolickým aj praktickým zavŕšením úspešného procesu znovuzjednotenia predtým rozdeleného kontinentu; a tento rok oslávi Európa 20 rokov od pádu železnej opony, ktorý umožnil návrat krajín bývalého sovietskeho bloku k slobode a demokracii.
<P>
V roku 2009 bude aj 30. výročie prvých priamych volieb do Európskeho parlamentu, ktorý reprezentujete. V trojuholníku inštitúcií EÚ je to práve Parlament, ktorý považujeme za zdroj priamej politickej legitimity. Európsky parlament je jediný priamo volený orgán EÚ a s opakovanou požiadavkou na zmiernenie tzv. "demokratického deficitu" sa tak v priebehu desaťročí zvyšovala jeho právomoc.
<P>
A nakoniec v tomto roku ubehne 60 rokov od založenia organizácie NATO, ktorá je najdôležitejšou obrannou alianciou transatlantického priestoru. NATO je stelesnením bezpečnostnej roviny euroatlantickej väzby, ktorá potvrdzuje platnosť našich európskych civilizačných hodnôt na obidvoch stranách oceánu.
<P>
Rok 2009 nebude len rokom významných výročí, ale aj rokom dôležitých a náročných úloh. Musíme pokračovať v riešení inštitucionálnych otázok. Medzinárodnú úlohu EÚ otestuje nielen stále nedoriešený konflikt v Gruzínsku, ale aj nová eskalácia napätia na Blízkom východe. Nakoniec našu zvýšenú pozornosť vyžaduje otázka energetickej bezpečnosti. Rovnako ako francúzske predsedníctvo aj my musíme okrem plánovaných úloh čeliť novým udalostiam. Ďalšie prekvapenia pritom nie sú vylúčené.
<P>
Predsednícka krajina nemôže ovplyvniť dlhodobý program EÚ alebo vznik nových problémov. To, čo ovplyvniť môže a musí, je výber predsedníckych priorít, ktoré, ako je zvykom, tu chcem dnes predstaviť.
<P>
Našou primárnou snahou bolo, aby tieto priority nereprezentovali len český názor, ale odrážali aj kontinuitu vývoja v EÚ, ako aj postoje a predstavy jednotlivých členských štátov a politických prúdov. Je to rozsiahla a konsenzuálna úloha, nie konfrontačná a jednostranná. A hoci je samozrejme nemožné, aby boli s týmito prioritami všetci stopercentne spokojní, verím, že každý z vás nájde v našom programe niečo, s čím sa stotožní.
<P>
Súčasne netajím, že rovnako ako pre každý členský štát je aj pre Českú republiku predsedníctvo príležitosťou, ako upozorniť na oblasti, v ktorých vďaka svojmu špecifickému know-how môžeme Európe niečo priniesť. O aké oblasti ide?
<P>
Ako krajina závislá od dovozu ropy a plynu a ako bývalá krajina východného bloku sme si dobre vedomí energetickej bezpečnosti ako podmienky nielen hospodárskeho blahobytu, ale aj slobodnej a nezávislej zahraničnej politiky.
<P>
Ako nový členský štát so skúsenosťami z obdobia totality si vážime naše členstvo v Spoločenstve a považujeme za svoju morálnu povinnosť posilniť spoluprácu s tými, pred ktorými sa zatvorili dvere. Podobne ako Francúzsko uplatnilo svoje know-how v otázke Stredozemia, aj my chceme presvedčiť Úniu o význame východného partnerstva.
<P>
Tretí príspevok, ktorý tu chcem spomenúť, je naša skúsenosť s krízou bankového sektora, ktorou sme prešli koncom 90 rokov. Do aktuálnej diskusie tak môžeme prispieť našimi odporúčaniami a odborníkmi. Vďaka stabilizácií finančných inštitúcií sme jednou z mála krajín, ktoré nemuseli pumpovať peniaze daňových poplatníkov do záchrany bánk postihnutých finančnou krízou.
<P>
Naše predsednícke priority odrážajú české know-how, rešpektujú kontinuitu vývoja EÚ a v podstate zodpovedajú aktuálnym problémom.
<P>
Ako zrejme viete, motto nášho predsedníctva je "Európa bez bariér". Chcel by som k tomu dodať podtitul "Európa pravidiel". Táto vízia získava nový význam v súčasnej nepokojnej politickej a hospodárskej situácii. Veríme, že len Európa, ktorá v plnej miere využíva svoj hospodársky, ľudský a kultúrny potenciál, dokáže ekonomicky a politicky obstáť v globálnej súťaži. V čase krízy je to dvojnásobná pravda.
<P>
Úplnému rozvoju potenciálu Európy bráni množstvo vnútorných bariér, ktoré by sme sa mali snažiť odstrániť. Mám na mysli napríklad posledné prekážky v úplnom uplatnení štyroch základných slobôd EÚ pre členské štáty - zbytočná administratívna záťaž pre podnikateľov alebo nedostatok prepojení energetických sietí, ktorý bráni zvyšovaniu energetickej bezpečnosti a rozvoju vnútorného trhu s energiami.
<P>
Na druhej strane, Európa bez bariér nemôže byť Európou bez pravidiel a hraníc. Odstránenie vnútorných bariér musí ísť ruka v ruke s ochranou proti nelegálnym aktivitám, ktoré ohrozujú bezpečnosť a záujmy Európanov, najmä v oblasti ochrany duševného vlastníctva a nelegálneho prisťahovalectva. Len jasne vymedzené mantinely nám umožnia hrať aktívnejšiu úlohu pri rúcaní vonkajších bariér, napríklad v medzinárodnom obchode, aby sme mohli lepšie využívať potenciál a komparatívne výhody európskych krajín.
<P>
Česká republika bude počas šiestich mesiacov svojho predsedníctva smerovať k týmto zastrešujúcim cieľom realizáciou troch hlavných programových oblastí, "tromi českými E": 1. Ekonomika, 2. Energetika, 3. Európska únia vo svete. Trocha zveličene sa dá povedať, že tieto tri E sa na začiatku roka pretransformovali do 2 G: Gas a Gaza. Vo fyzike znamená E energiu a G je symbolom gravitačného zrýchlenia. A 2G je pre netrénovaný organizmus celkom slušné preťaženie.
<P>
Úprimne poviem, že by som tu mohol o jednotlivých prioritách a úlohách hovoriť celé hodiny, ale dôležitejšie než všetky slová sú doterajšie výsledky českého predsedníctva. Dnes je 14. januára, čo znamená, že predsedáme dva týždne. Za toto obdobie sme dokázali nájsť politické riešenie komplikovaného problému s ruským plynom a zabezpečiť dohodu medzi obidvoma spornými stranami. Viedli sme taktiež európsku delegáciu do oblasti konfliktu na Blízkom východe. Táto delegácia absolvovala náročné rokovania so všetkými zainteresovanými stranami a dosiahla prvé úspechy pri otvorení humanitárneho koridoru do Gazy.
<P>
Toto všetko sa odohralo v čase, keď sme doma čelili náročnej situácii pri rekonštrukcii vlády a boli sme vystavení útokom opozície, ktorá české predsedníctvo nezodpovedne torpéduje a berie si zahraničné záväzky krajiny za rukojemníkov vo vnútropolitickom boji. Myslím si, že výsledky, ktoré sme napriek tomu dosiahli, sú viac než len adekvátna odpoveď na pochybovačné hlasy, že Česká republika z objektívnych aj subjektívnych dôvodov vedenie EÚ nezvládne.
<P>
Teraz k jednotlivým oblastiam podrobnejšie:
<P>
Prvé E: Ekonomika
<P>
České predsedníctvo sa bude usilovať najmä o riadnu implementáciu záverov deklarácie samitu G20 z novembra 2008 a záverov Európskej rady z decembra 2008. Kľúčovým predpokladom úspechu je v súlade s týmito závermi zabrániť nadmernej regulácii a vyhnúť sa protekcionizmu, inými slovami dodržiavať primárne právo EÚ dodržiavať stanovené pravidlá. EÚ sa nesmie pred svetom uzatvárať, ale naopak, musí sa usilovať o čo najväčšiu otvorenosť vo svetovom obchodu a vyťažiť z neho maximum.
<P>
Na tomto mieste si pomôžem slovami môjho priateľa Josepha Daula zo skupiny PPE-DE: "Súčasná hospodárska kríza nie je porážkou kapitalizmu, ale skôr výsledkom politických chýb a chýbajúcich pravidiel kontroly finančných trhov."
<P>
Prioritnými úlohami bude revízia smernice o kapitálovej primeranosti investičných podnikov a úverových inštitúcií, dohodnutie smernice regulujúcej poisťovníctvo, nariadenie o činnosti ratingových agentúr a smernica o inštitúciách elektronických peňazí. Predsedníctvo sa bude taktiež usilovať o revíziu nariadenia o platbách v eurách a v neposlednom rade o včasnú a riadnu implementáciu plánu Rady Európskej únie pre hospodárske a finančné záležitosti, ktorý bol prijatý ako reakcia na krízu na finančných trhoch. Súčasne je však nevyhnutné dôkladne zanalyzovať možnosti, ktoré nám ponúka momentálne platná legislatíva, a v plnej miere ich využiť.
<P>
Len hospodársky silná a vplyvná EÚ dokáže riešiť dôležité otázky svetovej politiky, bezpečnosti, obchodu a životného prostredia. Predsedníctvo sa preto musí venovať realizácii Plánu hospodárskej obnovy Európy s dôrazom na jeho začlenenie do rámca lisabonskej stratégie: po krátkodobých nástrojoch na posilnenie nášho hospodárstva sa začnú používať nástroje strednodobých a dlhodobých štrukturálnych reforiem.
<P>
Príkladom týchto dôležitých štrukturálnych reforiem je spoločná poľnohospodárska politika. Kľúčové je stanovenie rovnakých podmienok pre všetky členské štáty EÚ pri vyplácaní priamych platieb, a to pokiaľ ide o výšku platieb aj o systém ich vyplácania (odstránenie historických disparít, zohľadnenie rôznorodostí poľnohospodárstiev v jednotlivých členských štátoch). Česká republika chce začleniť túto dimenziu do rozpravy o budúcnosti spoločnej poľnohospodárskej politiky po roku 2013.
<P>
Z dlhodobého hľadiska je najlepšou ochranou proti zdrvujúcemu dôsledku budúcich kríz posilňovanie konkurencieschopnosti EÚ. Ako som už spomenul, ide o intenzívne presadzovanie a uplatňovanie štyroch základných slobôd, na ktorých je EÚ založená. K nim by som pridal "piatu slobodu" - voľný pohyb znalostí, teda akýsi návrat k spomenutému stredovekému univerzalizmu.
<P>
Dôležitým faktorom na zlepšovanie konkurencieschopnosti je skvalitnenie regulácie vrátane zníženia regulačného zaťaženia, aby sa uľahčilo podnikanie najmä malým a stredným podnikom. V tejto oblasti zastáva Česká republika popredné miesto.
<P>
V oblasti zahraničného obchodu sa predsedníctvo zameria na oživenie diskusie na poli WTO. Tu kladieme veľký dôraz na úspešné dokončenie rozvojového programu z Dauhy (DDA). DDA predstavuje snahu o dosiahnutie transparentnej liberalizácie obchodu na mnohostrannej úrovni, čo prinesie dlhodobé výhody. Ak sa rozhovory o DDA prerušia, predsedníctvo začne uvažovať o mnohostranných obchodných nástrojoch a bude podporovať väčšiu intenzitu rokovaní v rámci ďalších programov WTO.
<P>
Nesmieme zabúdať na investície do vzdelávania, výskumu, vývoja a inovácií, na zlepšenie regulačného prostredia a zníženie administratívneho zaťaženia. Tu budem citovať predsedu Socialistickej skupiny v Európskom parlamente pána Martina Schulza: "Európa nemôže úspešne konkurovať ostatným regiónom vo svete v nízkych mzdách a sociálnych štandardoch, ale v technologických inováciách, vyššej kvalite práce a kompetenciách a vedomostiach ľudí." S touto myšlienkou v plnej miere súhlasím.
<P>
Druhé E: Energetika
<P>
Druhá priorita rovnako ako tá prvá zapadá do kontextu aktuálneho vývoja. Povedal by som, že je dokonca naliehavejšia a závažnejšia. Globálna kríza môže krátkodobo oslabiť Európu, ale hroziaci nedostatok energie by ihneď a dlhodobo zničil nielen európske hospodárstvo, ale aj našu slobodu a bezpečnosť. České predsedníctvo bude samozrejme pokračovať vo svojom úsilí o poskytnutie bezpečnej, konkurencieschopnej a udržateľnej energetiky pre Európu.
<P>
V oblasti energetickej bezpečnosti by sme sa radi zamerali na tri aspekty: po prvé na dokončenie druhého strategického energetického prehľadu, ktorý zahŕňa analýzu strednodobého dopytu a ponuky energie v EÚ a na jeho základe na vytipovanie vhodných projektov infraštruktúry. Po druhé na dokončenie smernice o udržiavaní minimálnych zásob ropy a ropných výrobkov, kde navrhujeme zvýšenie povinných minimálnych zásob z 90 na 120 dní. Po tretie na revíziu transeurópskych energetických sietí (TENs-E), kde je súčasťou legislatívneho balíka v oblasti energetickej bezpečnosti, ktorý schválila Komisia v novembri 2008, aj Zelená kniha o európskych energetických sieťach. Rovnako dôležité je posilnenie infraštruktúry na území členských štátov vrátane existujúcich cezhraničných prepojení a realizácia nových prepojení energetických sietí. Dúfame, že vo všetkých súvisiacich legislatívnych aktoch nás Európsky parlament podporí.
<P>
Samozrejme sa taktiež zaujímame o diverzifikáciu dodávateľských a dopravných ciest. Je zrejmé, že napríklad budovanie plynovodu Nabucco je otázkou najvyššej priority, a rovnako dôležitá je podpora výstavby nových ropovodov. Ďalej sa musíme snažiť o diverzifikáciu energetického mixu vrátane rehabilitácie jadrovej energie a investícií do nových technológií.
<P>
Príkladom našej schopnosti dosiahnuť energetickú bezpečnosť v praxi je nami sprostredkovaná dohoda o vytvorení monitorovacieho mechanizmu pri tranzite ruského plynu. Cieľom bolo obnoviť základnú dôveru medzi Ruskou federáciou a Ukrajinou a vniesť do tejto problematiky elementárnu transparentnosť. Dosiahli sme, že Rusko a Ukrajina podpísali jeden dokument, čo umožňuje obnovenie dodávok do Európskej únie.
<P>
EÚ teraz musí prijať rozhodnutia a opatrenia, aby sa v budúcnosti vyhla opakovaniu krízy s následkami na členské štáty. Je nevyhnutné zvýšiť transparentnosť v obchode s plynom a diverzifikovať dodávateľské trasy a dodávateľov. Je nevyhnutné diverzifikovať energetický mix krajín EÚ. Musíme seriózne uvažovať o rozvoji bezpečnej jadrovej energetiky. Budovanie infraštruktúry v EÚ sa musí urýchlene realizovať, aby boli členské štáty efektívne prepojené, čo je podmienkou vybudovania efektívneho trhu s plynom.
<P>
V oblasti medzinárodného trhu a infraštruktúry sa musíme snažiť o dosiahnutie efektívnej koordinácie operátorov prenosových sústav, o dobudovanie jednotného vnútorného trhu s elektrinou a plynom a zabezpečiť dobudovanie chýbajúcich častí prenosovej a dopravnej infraštruktúry.
<P>
Pokiaľ ide o legislatívne priority v tejto oblasti, chceme uzatvoriť tretí balík pre vnútorný trh energií, čo znamená dokončiť revíziu dvoch smerníc a dvoch nariadení o elektrine a plyne, ktorých cieľom je dokončenie liberalizácie trhu s elektrinou a plynom. Snažíme sa taktiež riadne uviesť nariadenia do praxe a zriadiť agentúru na spoluprácu medzi regulátormi energií.
<P>
Ďalšou oblasťou je zvýšenie energetickej účinnosti, ktorou sa chce podrobnejšie zaoberať švédske predsedníctvo; to znamená, že predsednícke trio Francúzsko - Česká republika - Švédsko bude riešiť otázku energetiky naozaj komplexne a zo všetkých strán.
<P>
Hoci sa táto priorita nazýva energetika, je nerozlučne spojená s politikou ochrany klímy. V tejto oblasti sa bude predsedníctvo usilovať o celosvetovo prijateľnú dohodu o stanovení redukčných záväzkov po roku 2012. Znamená to dostať na palubu USA, Indiu a Čínu a pripraviť cestu na dosiahnutie širokého medzinárodného konsenzu na konci roku 2009 v Kodani. Takýto konsenzus by mal taktiež odrážať súčasné trendy svetového hospodárstva. V kontexte prichádzajúcej hospodárskej recesie a krízy dodávok bude osobitne dôležité zosúladiť požiadavky životného prostredia, konkurencieschopnosti a bezpečnosti.
<P>
Začiatok roka nám pripomenul, že v rámci priority "EÚ vo svete" musíme počítať s nepredvídateľnými naliehavými úlohami. Nová eskalácia napätia medzi Izraelom a Hamásom si vyžaduje nielen aktívny prístup samotnej EÚ, ale aj koordináciu s významnými svetovými aj regionálnymi aktérmi. Opäť sa potvrdzuje, že dosiahnutie mieru nie je možné, pokiaľ Palestína nezačne fungovať ako plnoprávny štát, ktorý je schopný zaručiť na svojom území právo a poriadok a pre svojich susedov bezpečnosť.
<P>
Z tohto dôvodu okrem aktuálnych diplomatických aktivít musí Európska únia pokračovať vo svojom úsilí pri budovaní palestínskej infraštruktúry, vo výcviku bezpečnostných zborov a v posilňovaní autority palestínskej správy. Pri riešení konfliktu bude chcieť české predsedníctvo využiť svoje dobré vzťahy s Palestínou aj s Izraelom, ale je zrejmé, že bez vzájomnej dôvery nie je dlhodobý mier na Blízkom východe možný.
<P>
Spomenul som už východné partnerstvo. Gruzínska kríza ukázala, aké je dôležité, aby mala EÚ stratégiu pre túto oblasť. Prehĺbenie východnej dimenzie európskej susedskej politiky formou posilnenia spolupráce s krajinami regiónu (v prvom rade s Ukrajinou) rovnako ako s krajinami zakaukazskej a kaspickej oblasti má nielen veľký význam morálny, ale aj praktický. Táto spolupráca nám umožní diverzifikovať náš zahraničný obchod a dodávky energetických surovín.
<P>
Pokiaľ ide o transatlantické vzťahy, je zrejmé, že bez ich posilnenia a rozvoja nemôže EÚ efektívne vykonávať svoju úlohu silného globálneho aktéra rovnako ako ju dnes nemôžu samostatne vykonávať Spojené štáty. Dlhodobo môžeme uspieť len spoločne. České predsedníctvo bude preto klásť dôraz na intenzívny dialóg s predstaviteľmi novej administratívy USA v kľúčových oblastiach hospodárstva, klímy a energetiky a na spoluprácu s tretími krajinami (Pakistan, Afganistan, Rusko, Blízky východ).
<P>
Pre postavenie EÚ vo svete bude mať zásadný význam taktiež pozícia, ktorú zaujmú členské štáty pri prerokovaní novej dohody o partnerstve s Ruskom. Udalosti ostatných rokov a najmä ostatných mesiacov vyvolávajú množstvo otázok a zdôrazňujú nevyhnutnosť jednotného prístupu celej EÚ. Jeho predpokladom je pochopenie Ruska a spoločná analýza, a preto podporíme spoluprácu odborníkov na Rusko z celej Európskej únie.
<P>
Počas českého predsedníctva budú taktiež pokračovať rozhovory o rozšírení o krajiny západného Balkánu a Turecka. Nesmieme zabudnúť na západný Balkán pre naše hospodárske problémy a aktuálne medzinárodné krízy. V prípade Chorvátska urobí predsedníctvo všetko pre to, aby sa táto krajina čo najskôr pripojila k EÚ. Pozitívny príklad Chorvátska je nevyhnutným predpokladom na udržanie európskej perspektívy ďalších krajín západného Balkánu. Určite urobíme maximum pre podporu ich pokroku v rámci stabilizačného a asociačného procesu.
<P>
České predsedníctvo je v rámci tohto projektu pripravené pokračovať v rozvoji južnej dimenzie európskej susedskej politiky a v zlepšovaní vzťahov s partnerskými krajinami. Patrí sem aj posilňovanie vzťahov EÚ s Izraelom a mierový proces na Blízkom východe všobecne; súčasné dramatické udalosti v tejto oblasti nás nesmú odradiť. Práve naopak zdôrazňujú nevyhnutnosť hľadania mierového riešenia.
<P>
Nakoniec, ale nie v poslednom rade zahŕňa priorita Európy vo svete oblasť vnútornej bezpečnosti. Súčasné bezpečnostné hrozby do nej totiž svojou podstatou stále viac zasahujú. Budovanie priestoru slobody, bezpečnosti a práva je spoločným záujmom EÚ, ktorý sa dotýka životov všetkých našich občanov. V tejto súvislosti sa bude predsedníctvo snažiť o ďalší pokrok v schengenskej spolupráci, v policajnej a colnej spolupráci a v spolupráci medzi členskými štátmi v civilných a trestných veciach.
<P>
Uvedomujeme si, že koniec nášho predsedníctva bude poznačený voľbami do Európskeho parlamentu, vypätejšou politickou atmosférou a nutnosťou zavŕšiť legislatívny proces vybraných legislatívnych aktov, aby sa nedostali na vedľajšiu koľaj. Na programe máme aj otvorenie diskusií o novej podobe Európskej komisie.
<P>
České predsedníctvo bude taktiež pokračovať v rozhovoroch s Írskom o osude Lisabonskej zmluvy. Som presvedčený, že je nevyhnutné viesť tieto rozhovory citlivo a s rešpektom k suverenite írskych občanov. Napokon, keby sa v Českej republike konalo referendum o Lisabonskej zmluve, podľa všetkého by neprešla. Treba nájsť také riešenie, ktoré by akceptovala väčšina Írov. Bezpochyby nám to takisto pomôže v našej diskusii o vnútornej politike.
<P>
Na začiatku som povedal, že česká otázka je aj európskou otázkou. Pravdepodobne žiadny iný národ nevenoval toľko priestoru, úsilia a času diskusii o svojej vlastnej identite ako Česi. To, čím teraz prechádza Európska únia, ktorá hľadá svoju tvár a zmysel svojej existencie, dobre poznáme z našej vlastnej histórie. Ako predsednícka krajina preto ponúkame Spoločenstvu dvestoročnú skúsenosť z hľadania našej vlastnej historickej úlohy, nášho vlastného miesta v rodine európskych národov.
<P>
Český vzťah k Európe výstižne opísal pred viac než sedemdesiatimi rokmi kritik a filozof František Václav Krejčí: "Nepovažujeme Čechy za srdce Európy ani tak v zmysle zemepisnom ako kultúrnom a duševnom. Sme v najhlbšom lone kontinentu, kam sa zbiehajú vplyvy všetkých jeho strán, cítime sa byť obklopení všetkými európskymi národmi, ak nie priamo, tak aspoň vďaka imaginatívnej sile kultúrnych výtvorov. Hovoríme si preto, že sme na križovatke duševných prúdov a že z toho vyplýva naše poslanie sprostredkovať, a to najmä sprostredkovať medzi západom a východom."
<P>
Myslím si, že tieto slová sú inšpirujúce aj na začiatku roka 2009, keď má Česká republika pred sebou úlohu viesť ďalších šesť mesiacov diskusiu v Európskej únii. Ďakujem vám za pozornosť.
<SPEAKER ID="009" NAME="Predseda">
Vážený pán úradujúci predseda Rady, chceli by sme vám poďakovať za vašu veľmi konštruktívnu, obsiahlu správu a k vášmu predsedníctvu vám želáme všetko najlepšie!
<SPEAKER ID="010" NAME="José Manuel Barroso" LANGUAGE="FR">
Vážený pán predseda, pán úradujúci predseda Rady, dámy a páni, prvé dni roku 2009 nedávajú priestor na pochybnosti. Najbližších šesť mesiacov sa Európska únia podrobí skúške. Európa musí prejaviť odhodlanie pomôcť občanom, zamestnancom a podnikom pri riešení a prekonaní hospodárskej krízy. Európa musí prejaviť svoju solidaritu v mimoriadnych situáciách, akou je napríklad nečakané odstavenie dodávky plynu, ktoré v súčasnosti zažívame. Európa musí ukázať schopnosť využiť všetky vonkajšie vplyvy na vyriešenie medzinárodných konfliktov, ktoré predstavujú pre svetový mier nebezpečenstvo, ako je napríklad súčasný konflikt v Gaze.
<P>
V úzkej spolupráci s úradujúcím českým predsedníctvom Rady - týmto by som chcel privítať pána premiéra Topolánka a jeho kolegov, ktorým želám úspechy v čele Rady, a pri tejto príležitosti by som opäť rád vyjadril dôveru v schopnosti Českej republiky na splnenie tejto veľmi dôležitej úlohy - v úzkej spolupráci s týmto predsedníctvom a Európskou úniou sa Komisia bude usilovať dokázať, že Únia je rovnocenný partner na túto úlohu. Počas týchto šiestich mesiacov Európanom spoločne ukážeme, prečo je dnes Európska únia taká životne dôležitá. Ukážeme im, prečo je práve v ich záujme, aby zvolili poslancov ďalšieho Európskeho parlamentu. Vysvetlime našim občanom, prečo musí Európa posilniť demokraciu a účinnosť prostredníctvom Lisabonskej zmluvy a prečo by z nej mala mať výhody a dokážme im práve teraz, že potrebujeme Lisabonskú zmluvu, ktorú podporujú všetky členské štáty.
<P>
Máme pevné základy, na ktorých môžeme stavať. V roku 2008 Únia dokázala, že je schopná prijať náročné rozhodnutia, ktoré budú mnoho rokov pre naše spoločnosti záväzné. Energetický a klimatický balík je názorným príkladom politickej vôle vizionárskej a odhodlanej Európy. S týmto balíkom dokážeme podniknúť kroky na dosiahnutie ambicióznej medzinárodnej dohody v decembri. V roku 2008 Únia taktiež preukázala schopnosť prispôsobiť sa zmenám. Ihneď našla prostriedky na riešenie finančnej krízy a veľmi rýchlo dosiahla dohodu o pláne obnovy na bezodkladné oživenie európskeho hospodárstva. Ešte sa k tomu vrátim.
<P>
Únia vstupuje do roku 2009 s vedomím svojho medzinárodného uznania. Ako prvá pomohla pri riešení konfliktov, napríklad medzi Ruskom a Gruzínskom, no nepodceňujme ani jej snahy o pomoc pri zmierení strán, napríklad pri konflikte v Gaze, a v skutočnosti práve vďaka Európskej únii sa na pomoc palestínskemu ľudu otvorili aspoň humanitárne koridory.
<P>
Európska únia taktiež podnietila postupy, ktoré krajiny G20 použili pri riešení hospodárskej krízy. V plnej miere opäť potvrdila svoj záväzok otvoriť trhy, najmä uzavrieť proces rozvoja a obchodu z Dauhy a dodržiavať rozvojové ciele tisícročia a tento záväzok nesmú spochybniť ani tvrdé účinky krízy. Európa musí naďalej robiť všetko, čo je v jej silách, aby dokázala čeliť súčasným problémom a domnievam sa, že máme dôvod veriť si.
<P>
Počas tohto roku sa bude Komisia naďalej usilovať, aby sme nestratili elán, ktorý sme nadobudli počas samitu G20 vo Washingtone. Podľa nás je dôležité, aby sme použili všetky možné prostriedky na reformu svetového finančného systému, a výbornou príležitosťou bude samit G20 v Londýne. Európska únia musí v Londýne vystupovať jednohlasne a musí preukázať svoje vedúce postavenie v súvislosti s reformou svetového finančného systému.
<P>
V tomto roku bude Komisia naďalej podávať návrhy na dôležité iniciatívy, napríklad na lepšiu reguláciu činnosti finančných trhov, na zavedenie nového akčného programu v oblasti spravodlivosti, slobody a bezpečnosti a na nové opatrenia na prispôsobenie sa zmene klímy. Pripravíme návrhy s ohľadom na revíziu rozpočtu. Osobitnú pozornosť budeme venovať vývoju hospodárskej a sociálnej situácie a prijmeme všetky potrebné opatrenia. Vážené dámy a páni, ešte stále ste v procese posudzovania niektorých veľmi dôležitých návrhov. Dúfam, že na konci parlamentného obdobia budú pripravené na schválenie, a to najmä vďaka záväzku českého predsedníctva. Mám na mysli najmä návrhy týkajúce sa hospodárskej a finančnej krízy, sociálneho balíka, vnútorného trhu s energiou, čo je v súčasnej situácii veľmi dôležité, a taktiež telekomunikačného balíka a cestnej dopravy.
<P>
- Dnes sa chcem vyjadriť najmä k energetike a hospodárstvu. V tomto roku to boli pre občanov Európy najpálčivejšie oblasti. A zmeniť to môžu práve rozhodné a účinné kroky Európskej únie.
<P>
Problém, ktorý vyžaduje naliehavú a rozhodnú pozornosť Európy je plyn, keďže sme sa bez pochybenia zo strany Európskej únie museli zapliesť do sporu medzi Ruskom a Ukrajinou o tranzite plynu. Súčasná situácia je jednoducho neprijateľná a neuveriteľná. Je neprijateľná, keďže spotrebitelia v niektorých členských štátoch EÚ sú po týždni bez dodávok stále bez plynu. Je neuveriteľná, keďže sa v tejto situácii nachádzame deň po podpise dôležitej dohody na najvyššej úrovni a máme prísľuby vedúcich predstaviteľov Ruska a Ukrajiny, že dohodu plniť budú a plyn pustia.
<P>
Aj bez posudzovania dôvodov si uvedomujeme objektívnu realitu: Rusko a Ukrajina dávajú najavo, že nie sú schopné splniť svoje záväzky voči niektorým členským štátom Európskej únie. Gazprom ani Naftogas nie sú v skutočnosti schopní splniť si povinnosti voči európskym spotrebiteľom.
<P>
Chcel by som Moskve a Kyjevu veľmi jasne odkázať toto: ak sa dohoda podporovaná Európskou úniou nerešpektuje ako naliehavá záležitosť, Komisia odporučí európskym podnikom, aby sa obrátili na súd, a vyzve členské štáty, aby sa zúčastnili dohodnutého rokovania o alternatívnych spôsoboch dodávky a tranzitu energie.
<P>
(potlesk)
<P>
Čoskoro uvidíme, či sa táto dohoda nerešpektuje pre technické problémy alebo z politických dôvodov. Vyjadrím to takto: ak sa táto dohoda nebude rešpektovať, znamená to, že Rusko a Ukrajina sa už nemôžu považovať za spoľahlivých partnerov Európskej únie v otázke dodávky energie.
<P>
(potlesk)
<P>
V každom prípade predloží Komisia ďalšie návrhy na zlepšenie energetickej bezpečnosti v Európe v nadväznosti na náš strategický prieskum energetickej politiky z novembra minulého roka.
<P>
Veľmi dôležitá bude aj implementácia klimatického a energetického balíka a uvoľnenie 5 miliárd eur z nepoužitých finančných prostriedkov z rozpočtu Spoločenstva v prospech energetických prepojení. Chcel by som preto poďakovať českému predsedníctvu za podporu pri plnení tohto záväzku, ktorý bol prijatý na najvyššej úrovni na poslednom zasadnutí Európskej rady. Európa teraz musí podniknúť kroky, aby sa táto situácia v budúcnosti neopakovala.
<P>
Dovoľte, aby som rozšíril záber a pozrel sa na hospodárstvo. Všetko poukazuje na to, že hospodárska klíma sa naďalej zhoršuje. Narastá nezamestnanosť. Údaje o výrobe naďalej vykazujú pokles. Veci sa budú zrejme ešte zhoršovať, skôr ako sa začnú zlepšovať. Nesmieme zakrývať vážnosť situácie, ale nesmieme byť ani pesimisti, ani rezignovať. Vytvorili sme správne stratégie na prekonanie tejto krízy. Dokážeme stlmiť jej následky na najzraniteľnejších členov našej spoločnosti a vieme teraz prijať rozhodnutia, ktoré nám poslúžia, keď sa z tejto krízy dostaneme, a dúfame, že sa z nej dostaneme.
<P>
V ďalších týždňoch musí byť našou hlavnou prioritou spolupráca pri realizácii našich zámerov. Plán obnovy, ktorý navrhla Komisia a podporila Európska rada, je správnou reakciou. Poskytne dostatočne účinný stimul pre každý členský štát: pri dobrej investícii predstavuje približne 1,5 % HDP Európskej únie značné množstvo peňazí.
<P>
Snaží sa o maximálnu účinnosť vyriešením dvoch problémov naraz: dlhodobú prosperitu a konkurencieschopnosť európskeho hospodárstva a potrebu krátkodobého stimulu na zastavenie poklesu. Uznáva, že to nie je len abstraktná diskusia o hospodárstve, ale kríza, ktorá zasahuje Európanov, ich živobytie a ich blaho. Sociálne dôsledky krízy sa musia riešiť okamžite.
<P>
A nakoniec čo najúčinnejšie využíva európsku dimenziu prostredníctvom primeranej koordinácie, aby podniknuté kroky v jednom členskom štáte mali pozitívny účinok na ostatné a kladne ich ovplyvnili.
<P>
Uvedenie tohto programu do činnosti vyžaduje aktívny záväzok predsedníctva, podporu jednotlivých členských štátov a Rady a jasnú zaangažovanosť tohto Parlamentu. Znamená to najmä rýchlu dohodu o právnych návrhoch v balíku, od zrýchleného využívania štrukturálnych fondov po zrevidovaný Európsky fond na prispôsobenie sa globalizácii, a dohodu o uvoľnení 5 miliárd eur nepoužitých finančných prostriedkov na strategické projekty s osobitným zameraním na energetiku a energetické prepojenia. Kríza medzi Ruskom a Ukrajinou nám jasnejšie ukázala, že zaplátanie dier v našej energetickej infraštruktúre je strategickým prínosom pre celú Európu. Znamená to účinnú implementáciu plánu na uvoľnenie približne 200 miliárd eur do oživenia nášho hospodárstva. A samozrejme to znamená neustále skúmanie situácie, keďže, ako isto chápete, táto situácia sa môže zmeniť.
<P>
Na začiatku podniknutia týchto krátkodobých krokov nesmieme zabudnúť na dlhodobú vyhliadku. Najlepšie môžeme pracovať vtedy, ak budeme stavať na úspechoch, ktoré sú základom prosperity Európy, akým je napríklad vnútorný trh. Motto českého predsedníctva "Európa bez bariér" je naozaj významným a inšpirujúcim posolstvom, ale ako zdôraznil pán premiér Topolánek, Európa bez bariér potrebuje pravidlá - európske pravidlá. Pravidlá na zabezpečenie vytvorenia rovnakých podmienok pre každý členský štát a hospodársky subjekt. Pravidlá na zabezpečenie využívania výhod európskej integrácie všetkými občanmi. Pravidlá na zabezpečenie dlhodobej udržateľnosti nášho spôsobu života.
<P>
Týmto smerom budeme úzko spolupracovať s predsedníctvom aj s Parlamentom, lebo Európa, ktorú chceme a Európa, ktorú potrebujeme, je taká, čo spája slobodu, solidaritu a bezpečnosť v prospech všetkých Európanov.
<P>
(potlesk)
<SPEAKER ID="012" NAME="Joseph Daul" LANGUAGE="FR">
Vážený pán predseda, pán úradujúci predseda Rady, pán predseda Európskej komisie, dámy a páni, české predsedníctvo už po prevzatí svojej funkcie muselo čeliť veľkým ťažkostiam a bolo poverené neľahkou úlohou zvládnuť tri veľké krízy: pokračujúcu hospodársku a sociálnu krízu, plynovú krízu, ktorá priviedla Rusko a Ukrajinu do konfliktu a vážne zasiahla Úniu a susedné štáty, a vypuknutie ďalšej vojny na Blízkom východe.
<P>
Pri riešení týchto problémov môžu naše krajiny zaujať len jediný postoj, a síce spojiť sa, ukázať solidaritu a podniknúť koordinovanú a rozhodnú akciu.
<P>
Rád by som pripomenul, že české predsedníctvo v úzkej spolupráci s Európskou komisiou konalo pohotovo v energetickej kríze pri konflikte Moskvy a Kyjeva. Hoci sme ešte nenašli riešenie, nemôžeme ostať v pozícii rukojemníkov, musíme konať dôrazne. Vážený pán Topolánek a pán Barroso, máte pravdu. Začlenením energetiky do troch hlavných priorít sa české predsedníctvo v plnej miere chopilo jednej z najväčších úloh Európy v budúcom roku, a síce našej energetickej nezávislosti a nevyhnutnej diverzifikácie energetických zdrojov.
<P>
Skupina Európskej ľudovej strany (kresťanských demokratov) a Európskych demokratov je ako všetci občania Európy nesmierne znepokojená týmto konfliktom, ktorý je hrozbou pre európske krajiny ako celok. Nemôžeme tolerovať, aby boli členské štáty rukojemníkmi v tomto konflikte, čo opäť dokazuje, ako nevyhnutne potrebujeme dohodu o európskej energetickej politike. Z tohto dôvodu musíme vážne porozmýšľať o spôsoboch zníženia našej závislosti a musíme podniknúť kroky na implementáciu energetických mixov.
<P>
Vážené dámy a páni, situácia, ktorá prevláda na Blízkom východe od nás vyžaduje, aby sme na medzinárodnej úrovni konali zodpovedne. Áno, Európa je najväčší svetový darca humanitárnej pomoci, môžeme byť na to hrdí a musíme v tom pokračovať, ale len humanitárna pomoc nepomôže vyriešiť problém medzi Izraelčanmi a Palestínčanmi.
<P>
Európa musí mať silnú, jednoznačnú politickú vôľu s dostatkom ľudských, vojenských a finančných zdrojov, aby sa stala dôveryhodným aktérom na svetovej scéne. Prečo svet upiera zrak na Baracka Obamu? Lebo Európa ešte nie je schopná vyjadriť svoje vízie, myšlienky a znalosti. Európa oprávnene kritizovala jednostrannosť súčasnej administratívy USA, ale ak to, dúfajme, zmení nový obyvateľ Bieleho domu, sme pripravení zaručiť našu mnohostrannosť? Sme pripravení nasadiť vojenské prostriedky na zabezpečenie mieru a nie na vojnu? Sme pripravení použiť finančné prostriedky z rozpočtu, ktoré sú potrebné na realizáciu našej politiky?
<P>
Vážený pán Topolánek, správne ste zaradili vonkajšie vzťahy Únie medzi vaše priority. Súčasné udalosti sú príkladmi nevyhnutnosti naliehavého riešenia situácie, napríklad vo vzťahu k Rusku, Spojeným štátom alebo Strednému východu, nehovoriac o Stredozemí, Balkáne, Afrike alebo rýchlo sa rozvíjajúcich krajinách. Podľa niekoľkoročných prieskumov verejnej mienky Európania od Európy očakávajú, že uplatní svoj vplyv na medzinárodnej scéne. Na čo čakať?
<P>
V neposlednom rade bude musieť úradujúce predsedníctvo Rady riešiť hospodársku a sociálnu krízu, dozerať na plnenie národných plánov obnovy a v apríli viesť Európsku úniu na samite G20 v Londýne. Vyzývame české predsedníctvo, aby spolupracovalo s Európskou komisiou a našimi medzinárodnými partnermi na definovaní a plnení pravidiel stanovených pre hospodárske subjekty.
<P>
Európska únia musí chrániť svoj sociálny model a sociálne trhové hospodárstvo a na svetových finančných trhoch musí podporovať implementáciu systému dohľadu nad finančným trhom, ktorý je obdobný systému v našich krajinách. Európa musí byť jednotná a jednoznačná pri zvládaní finančnej a hospodárskej krízy.
<P>
Vážený pán Topolánek, spoliehame sa na vás, na vaše predsedníctvo, na to, že iniciatívne povediete Európu v tomto zložitom období.
<P>
(potlesk)
<SPEAKER ID="013" NAME="Martin Schulz">
v mene skupiny PSE. - (DE) Vážený pán predseda, pán premiér Topolánek, ste posledným úradujúcim predsedom Rady v tomto volebnom období Európskeho parlamentu. Parlamentné obdobie začalo s holandským predsedníctvom na čele s pánom Balkenendom, no nikto si nepamätá, čo tu povedal a ako sme reagovali. Z tohto dôvodu to, čo tu dnes prediskutujeme a v najbližších piatich alebo šiestich mesiacoch spolu dosiahneme, bude základným predpokladom pre vysokú účasť v európskych voľbách. Som presvedčený, že ak ľudia uvidia, že my, teda predsedníctvo, Parlament a Komisia, sme sa spojili a úspešne riešime problémy, ktorým čelíme v tejto krízovej situácii, vytvorí to pozitívnu a konštruktívnu atmosféru pred európskymi voľbami.
<P>
Naša Socialistická skupina v Európskom parlamente má preto záujem o úspech vášho predsedníctva. V prvé dni predsedníctva som mal pochybnosti, keď pán Schwarzenberg povedal, že Izrael uplatňuje svoje právo na sebaobranu, a pridal sa k jednej strane v období, keď mala Európska únia konať ako sprostredkovateľ. Napravil to, a to je správne. Vy, pán Topolánek, ste sami povedali, že "nemáme v plynovom konflikte vystupovať ako sprostredkovateľ". Teraz ste to napravili.
<P>
Na začiatku tu bolo niekoľko problémov, ktoré sa už vyriešili, čo je dobrým znamením. Po prvotných pochybnostiach - a chcel by som zdôrazniť, že pán Barosso mal pravdu - sú dnes výsledky vašej práce pozitívne a naša skupina vás bude v plnej miere podporovať. To sa týka aj vášho prejavu, ktorý sme dnes ráno všetci počúvali s veľkou spokojnosťou a dôverou v budúce mesiace.
<P>
Chcel by som sa vyjadriť k jednej veci, ktorú ste spomenuli. Citovali ste môjho priateľa pána Daula, múdreho človeka, ktorý sa však mýlil, keď povedal, že finančná kríza neznamená porážku kapitalizmu. Je pravda, že neporazila kapitalizmus, ktorý bohužiaľ stále existuje, ale porazila kapitalistov, ktorý nám roky hovorili, že nepotrebujeme pravidlá, keďže trh sa bude regulovať sám a sám bude regulovať všetko ostatné. Títo kapitalisti utrpeli porážku a keď vy, doteraz zhovievavý k podobnej politike ľudí, ktorí hovorili, že nepotrebujú pravidlá, ste dnes ráno v Parlamente povedali, že potrebujeme Európu pravidiel, môžem s vami len súhlasiť: skutočne potrebujeme viac pravidiel na zvládnutie a prekonanie finančnej krízy. Vážený pán Topolánek, chcel by som vás srdečne privítať v klube regulátorov Európy, zdá sa, že ste prešli prvou lekciou.
<P>
(potlesk)
<P>
Vážený pán premiér, toto obdobie je rozhodujúce v medzinárodnej politike. Ak chce Európska únia zohrať globálnu úlohu napríklad v záležitostiach energetickej bezpečnosti alebo konfliktu v Gaze, ako spomenul pán predseda Komisie, nesmie sa rozdrobiť; Únia 27 krajín musí byť silný hospodársky a politický blok. Silní budeme len vtedy, keď sa nerozdelíme. Sila ostatných je práve v tom, že očakávajú, že Európania budú hovoriť odlišne. Karel Schwarzenberg hovorí, že Izrael koná v sebaobrane, zatiaľ čo Louis Michel hovorí, že krajina porušuje medzinárodné právo. Ak má takto vyzerať Európska únia, potom s ňou nikto nebude rokovať.
<P>
Ak si Rusko alebo Ukrajina myslia, že pol Európy je na strane jednej a druhá polovica na strane druhej, potom nie sme silní. Sme silní, ak máme pevný zmluvný základ, ktorý nám poskytne Lisabonská zmluva. Ak by počas vášho predsedníctva ratifikovala túto zmluvu vaša vláda, ktorá je už dosť potrestaná vaším prezidentom, bol by to jasný signál, že Európa je silná.
<P>
(potlesk)
<P>
Pražský hrad je sídlom Václava Klausa, ktorý k nám prehovorí vo februári, keď príde do Bruselu. Ako pán premiér spomenul, Pražský hrad bol taktiež sídlom Karola IV. Karol IV. vybudoval Zlatú cestu z Prahy do Norimbergu, čo bol v tej dobe úžasný čin, a táto cesta mala spájať ľudí a národy. Skôr, než sa stal rímskonemeckým cisárom so sídlom v Prahe, bol Karol IV. luxemburským grófom. Toto obdobie na Pražskom hrade bolo preto naozaj európske. Dúfajme, že čoskoro bude na Pražskom hrade niekto rovnako proeurópsky ako táto osobnosť.
<P>
(potlesk)
<SPEAKER ID="014" NAME="Graham Watson">
v mene skupiny ALDE. - Vážený pán predseda, v mene našej skupiny by som chcel privítať pána úradujúceho predsedu Rady. Vážený pán úradujúci predseda Rady, želáme vám mnoho úspechov.
<P>
Jeden známy Čech raz povedal: "Už nie som žiaden nováčik: ľudia odo mňa čakajú góly; mojou úlohou je skórovať". To, čo platí pre Milana Baroša, platí taktiež pre vás a vašich ministrov. Váš pracovný program obsahuje tieto úlohy.
<P>
Čo sa týka hospodárstva, povedali ste, že sa musia zbúrať bariéry vnútorného aj vonkajšieho trhu a že európskou odpoveďou na recesiu nesmie byť len keynesiánsky model, ale musíme sa snažiť o spravodlivejšiu hospodársku súťaž, liberalizáciu obchodu a voľný pohyb ľudí a tovaru medzi krajinami.
<P>
Pre občanov Európy nastali skutočne ťažké časy. Váš recept bude kritizovaný, nie však liberálmi a demokratmi. Skúsenosti Českej republiky a taktiež mnohých ďalších krajín totiž dokazujú silu trhov pri riešení zlej situácie obyvateľov.
<P>
Čo sa týka energetiky, máte pravdu, treba sledovať ciele strategického prieskumu energetickej politiky, ale tento prieskum a ciele týkajúce sa zmeny klímy by nemali byť stropom našich ambícií, ale skôr odrazovým mostíkom na dosiahnutie vyššej a ekologickej úrovne, aby sa v Európe urýchlil prechod z fosílnych palív na obnoviteľné a ukončila sa naša energetickú závislosť.
<P>
V súčasnosti sú ukrajinské dispečerské strediská proti prítomnosti našich kontrolórov. Rusko vyhlasuje, že nemôže vyvážať plyn, lebo Ukrajina ho nebude prepravovať a Ukrajina vyhlasuje, že nemá žiadny plyn na vývoz, keďže Rusi zmenili tranzitnú trasu. A medzitým na to dopláca priemysel vo východnej a strednej Európe, niektorí ľudia doma mrznú a ozývajú sa hlasy na spustenie jadrových reaktorov, ktoré Únia prehlásila za nebezpečné.
<P>
Toto nie je fungujúci trh s energiou. Je to ako zápletka z filmu Bratov Marxcovcov: A Night in the Cold (Chladná noc) - alebo skôr dvanásť nocí a odpočítavanie. Takže prestaňme už rozprávať o vnútornom trhu s energiou a o vývoji obnoviteľných zdrojov energie: využite vaše predsedníctvo na mobilizáciu potrebných investícií.
<P>
Čo sa týka EÚ vo svete, vítame ciele vášho predsedníctva. Európa by mala mať vedúce postavenie pri riešení konfliktov, podpore rozvoja a ochrane ľudských práv.
<P>
Ak sa však naozaj snažíte, aby EÚ podnikla čo najviac krokov, prečo ste opäť odložili ratifikáciu Lisabonskej zmluvy? Ak chcete zabrániť zvýšeniu počtu zbraní, prečo na európskej pôde budujete protiraketový systém?
<P>
(potlesk)
<P>
A ak požadujete mier na Blízkom východe, prečo zosmiešňujete Európu toľkými rozličnými mierovými misiami?
<P>
Vývoj udalostí v Gaze sa dotkne každého z nás. Tento Parlament nikdy nenájde spoločné stanovisko, ak sa budeme snažiť hľadať vinníka, ale môžeme nájsť chybu na obidvoch stranách, odsúdiť násilie a usilovať sa o prímerie.
<P>
Pre raketové útoky Hamasu neexistuje ospravedlnenie, ale ani pre použitie výbušnín typu DIME (zmes výbušnín s práškom ťažkého inertného kovu) na zmrzačenie civilného obyvateľstva.
<P>
Motto vášho predsedníctva znie "Európa bez bariér". Jeho autor mal asi na mysli staré české príslovie: "Nechráň sa plotom, ale priateľmi".
<P>
Vážený pán úradujúci predseda Rady, my, vaši európski spoluobčania, sme vašimi priateľmi. Prezident vašej krajiny prirovnal Európsku úniu k Sovietskemu zväzu. No, my neodpočúvame súkromné rozhovory poslancom tohto Parlamentu, ako to robil Sovietsky zväz.
<P>
Kto chce ostať v pozadí, môže tak urobiť. Ale toto je Únia priateľov - priateľov, rovnocenných ľudí a partnerov.
<P>
Ciele vášho predsedníctva sú odvážne. Podporujeme ich. Zostaňte im verní a my zostaneme verní vám.
<P>
(potlesk)
<SPEAKER ID="015" NAME="Brian Crowley" LANGUAGE="GA">
Vážený pán predseda, medzi Európskou úniou a Amerikou treba podporovať lepšie politické a hospodárske vzťahy. Dúfam, že v budúcich mesiacoch sa české predsedníctvo ujme tejto úlohy. Budúci týždeň dostane Amerika nového prezidenta a nás čakajú dôležité úlohy. V prvom rade musíme regulovať finančne trhy.
<P>
Vážený pán úradujúci predseda Rady, vítame vás na pôde tohto Parlamentu a vítame najmä skutočnosť, že predsedníctvo Českej republiky prevezme vedenie Európskej únie v tomto kľúčovom období. V mene našej skupiny, Skupiny Únie za Európu národov, vám ponúkame pomoc pri plnení vášho programu, aby sme dali najavo jasnú a silnú podporu Európskej únii a členským štátom Európskej únie.
<P>
Veľa kolegov sa už vyjadrilo k súčasným krízam a ja by som chcel na úvod vzdať hold vášmu predsedníctvu aj pánovi predsedovi Barrosovi za rozhodné kroky, ktoré podnikli, keď vznikol problém týkajúci sa odstavenia dodávok plynu do Európskej únie, a síce nie preto, že sme hľadali vinníka, ale preto, že sme ihneď zasiahli na sociálnej, hospodárskej a na politickej úrovni a priviedli sme obidve strany k vzájomnému rozhovoru o tom, kde zlyhali.
<P>
Počas tohto predsedníctva je preto dôležité rozšíriť myšlienku partnerstva s Východom, keďže v súčasnosti tvorí Východ a Balkán v Európskej únii zlomové línie nielen z dôvodu politickej nestability, ale aj z dôvodu našej vzájomnej závislosti na energetike a hospodárskej činnosti.
<P>
A na záver, keďže máme málo času, hovorili ste o piatej slobode - o voľnom pohybe znalostí. Tieto znalosti nám môžu dať nástroje, ktoré potrebujeme na rozvoj inovácií, výskumu a schopností v náš prospech. História vašej krajiny aj jednotlivých občanov poznačená totalitou, získanou slobodou a vysokou úrovňou vzdelávania a inovácií nám teraz môže pomôcť rozhodnúť, akým krokom má Európska únia vykročiť.
<P>
Dovoľte, aby som ukončil svoj prejav citátom Johna F. Kennedyho z jeho inauguračného prejavu: "Dnes stojíme na okraji novej hranice. Ale hranica, o ktorej hovorím, nie je hranica sľubov - je to hranica výziev." Viem, že sa dokážete postaviť týmto výzvam.
<SPEAKER ID="017" NAME="Monica Frassoni">
v mene skupiny Verts/ALE. - (IT) Vážený pán predseda, dámy a páni, zatiaľ čo tu diskutujeme, na obyvateľov Gazy padajú bomby. Myslím si, že našou hlavnou prioritou ako poslancov Parlamentu a hlavnou prioritou Rady a Komisie by malo byť zastavenie bombardovania obyvateľov Gazy. Teraz je to naša povinnosť bez ohľadu na to, kto je zodpovedný, a bez ohľadu na naše rozdielne názory na tento problém. Musím povedať, že naša Skupina zelených/Európska slobodná aliancia má v tomto jasno, k čomu sa vyjadríme dnes poobede.
<P>
Vážený pán predseda, váš prejav ste začali pripomenutím stredovekých čias, obdobia, ktoré bolo násilné, hmlisté, temné, len s pár lúčmi svetla, ale rozhodne násilné a temné. Bez ohľadu na úsilie vašich koaličných partnerov však máme pocit, že program na ďalších šesť mesiacov je veľmi poznamenaný víziou z minulosti, konformistickým, ultraliberálnym prístupom, ktorému dominuje obchod a trh, čo už dnes, pán predseda, nie je aktuálne.
<P>
Myslím si, že sa dostatočne nevenuje politikám, zákonom a sociálnym nástrojom, ktoré vyhovujú skutočným potrebám občanov, a odráža váš nezvyčajný názor v politike životného prostredia na boj proti zmene klímy ako o nákladoch a prekážke a nie ako o veľkej príležitosti na inovácie a udržateľný rast. A dokonca, ak dovolíte, je poznačený mužským názorom, že nie je potrebná revízia barcelonských cieľov na podporu zariadení starostlivosti o deti, čím sa samozrejme snaží o to, aby sa ženy vrátili naspäť do domácností.
<P>
Je to teda program, ktorý sa na prisťahovalcov pozerá len ako na otázku bezpečnosti, ktorý sa spolieha skôr na NATO, než aby bol multilaterálny, ktorý sa stále pohráva s otázkou riadených striel a v skutočnosti nekladie dôraz na to, čo je pre nás v zahraničnej politike naozaj dôležité, a síce na súdržnosť - na súdržnosť našej Únie.
<P>
Neteší nás ani skutočnosť, že tu nie je zmienka o takej dôležitej oblasti, akou je boj proti diskriminácii, a chcela by som preto vedieť, akú prirotu kladiete na prijatie smernice o diskriminácii. Zhrniem to, je to program, ktorý odhaľuje svet s mnohými nebezpečenstvami a malými príležitosťami.
<P>
Hovorili ste o sprostredkovaní v plynovom konflikte medzi Ruskom a Ukrajinou, ale z vášho programu sa dá jasne vidieť, že počas vášho predsedníctva sa nepodnikli kroky proti krajinám ako Slovensko a Bulharsko, ktoré vidia príležitosť, ktorú predstavovala plynová kríza, na otvorenie nebezpečných, zastaraných jadrových elektrární. Vážený pán predseda, uvedomte si prosím, že neexistuje bezpečná jadrová elektráreň; možno taká bude o 30, 40, 50 alebo 60 rokov, neviem, ale v súčasnosti taká neexistuje. Nemá žiaden význam o tom diskutovať, lebo je to veľmi drahá fata morgána, ktorá nás len odvádza od našich reálnych priorít.
<P>
Sústredenými a ráznymi krokmi možno dosiahnuť energetickú bezpečnosť a solidaritu, aby sa podporila energetická účinnosť a úspora energie, čo predstavuje obrovskú oblasť pre inovácie, zamestnanosť a zníženie spotreby. Aj tento plán by mal byť našou odpoveďou na plynovú vojnu. Vážený pán predseda, máme na vás špeciálnu požiadavku, aby ste presvedčili svojich kolegov, aby na jarnom zasadnutí Európskej rady dali do popredia cieľ prijať záväzok na 20 % zníženie energie do roku 2020, ktorý bol akousi Popoluškou minuloročného energetického balíka, a preskúmať naše priority dôkladnejším zhodnotením rozhodnutí prijatých v decembri, ktoré sa týkali obnoviteľnej energie.
<P>
Vážený pán predseda, ešte jedna poznámka k budúcnosti Európy: Lisabonská zmluva nie je dokonalá, ale je naozaj zvláštne, že ste ju ešte neratifikovali. Využite, prosím, túto príležitosť a vysvetlite nám váš dôvod a povedzte, kedy tak urobíte.
<P>
(potlesk)
<SPEAKER ID="018" NAME="Miloslav Ransdorf">
v mene skupiny GUE/NGL. - (CS) Úradujúci predseda Rady hovoril o našej zložitej historickej skúsenosti. Myslím si, že české predsedníctvo je príležitosťou na to, aby sme prispeli k prekonaniu doterajšieho rozdelenia Európy na Západ a Východ. Jaroslav Hašek vo svojom románe o Švejkovi urobil jednu slovnú hračku, nemecko-maďarskú slovnú hračku kelet oszt, nyugat veszti, čo voľne preložené znamená, že Východ rozdáva, Západ berie. A takto tieto dejiny prebiehali. Podľa mňa máme príležitosť túto vec ukončiť. Myslím si, že české predsedníctvo je tiež príležitosťou na to, aby sme sa oslobodili od vlastných dogiem a predsudkov. Ako príklad tejto dogmy ponúkam napríklad nedávny článok Václava Klausa, v ktorom radí, ako prekonať finančnú krízu tým, že dočasne oslabíme sociálne, ekologické a zdravotné štandardy, lebo vraj tieto štandardy bránia racionálnemu ľudskému konaniu. Podľa mňa je pravý opak pravdou, že české predsedníctvo by malo prispieť k tomu, aby sme tu mali socially and ecologically driven economy, teda hospodárstvo, ktoré bude poháňané sociálnymi a ekologickými faktormi. Chcel by som povedať, že v jednej veci súhlasím s pánom premiérom Topolánkom: je potrebné spoľahnúť sa na prúd inovácií, ktorý by pre nás znamenal východisko z núdze, aby sme budovali, slovami Richarda Floridu, tvorivú triedu, ktorá pomôže našim hospodárstvam dostať sa zo slepej uličky.
<P>
Chcel by som povedať, že odvahu zmeniť sa potrebujeme všetci. Stefan George, veľký nemecký spisovateľ, hovorí, že budúcnosť patrí tomu, kto je schopný zmeniť sa. Dúfam, že budeme schopní zmeniť našu závislosť od minulosti, že budeme schopní prekonať rozdelenie na Východnú a Západnú Európu a budovať jeden celok, ktorý nebude trpieť komplexom nadradenosti Spojených štátov ani kohokoľvek iného. Na záver môjho príspevku by som chcel zdôrazniť, že ak bol vo vystúpení pána Topolánka celý rad vznešených zámerov, predsavzatí a cieľov, že je to dobre, je v poriadku, že české predsedníctvo predstavuje ambiciózne projekty, ale mám tu jednu skeptickú poznámku, výrok poľského satirika Jerzyho Leca, ktorý hovorí, že "ani účasť na svätej púti vás nezbaví potenia nôh".
<SPEAKER ID="019" NAME="Vladimír Železný">
v mene skupiny IND/DEM. - (CS) Vážený pán úradujúci predseda Rady, žiadna krajina nezačínala svoje predsedníctvo s takou nepriaznivou kampaňou a s toľkými zlovestnými proroctvami ako Česká republika. Najmä francúzska tlač sa predbiehala vo vykresľovaní čiernych chmár, ktoré sa valia na úbohú Úniu, lebo jej prestane predsedať niekto taký nekonečne schopný ako je francúzsky prezident a túto úlohu prevezmú nejakí Česi.
<P>
Tí Česi, ktorí sa smrteľne previnili tým, že ešte neratifikovali Lisabonskú zmluvu, pomocou ktorej niekoľko veľkých krajín prevezme natrvalo rozhodovanie v Únii. A čo je ešte horšie, títo Česi majú obľúbeného a intelektuálne nepríjemne schopného prezidenta, ktorý nielenže odporuje Lisabonskej zmluve, ale vie kvalifikovane poukázať na stále hlbší deficit demokracie v Únii. Ten deficit, pre ktorý sme pred dvadsiatimi rokmi zvrhli socializmus v našej krajine.
<P>
České predsedníctvo má pritom triezve ciele, rozumné priority a bude veľmi úspešné. Želajme mu to a podporujme ho napriek trápnym výkrikom českých socialistov, ktorí dávno zmenili lásku k vlastnej krajine za proletársky internacionalizmus, a tak dnes podľa pokynov socialistických protektorov nenávistne hádžu polená pod nohy českému predsedníctvu. Ale nech!
<P>
České predsedníctvo má preukázať, že malé krajiny sú neschopné a je teda najvyšší čas odovzdať pomocou Lisabonskej zmluvy trvalé riadenie Únie tým veľkým, schopným a skúseným krajinám. Preto je toto predsedníctvo také významné. Dokáže totiž, že menšie krajiny sú rovnako schopné riadiť EÚ. Možno sa len vyhnú megalománii, egocentrizmu, hysterickému PR, detinskej hyperaktivite niektorých prezidentov a neustálemu propagovaniu svojich neexistujúcich úspechov.
<P>
Z celého srdca želám pánovi premiérovi Topolánkovi, pánovi podpredsedovi vlády Vondrovi a ďalším úspech. Bude to úspech našej krajiny a súčasne úspech malej a novej krajiny. A toto je dôležité posolstvo pre EÚ. Prinášame totiž ešte jednu skúsenosť. Zatiaľ čo najväčšie krajiny EÚ žili v predvídateľných demokraciách, ktoré ich učili riešiť len štandardné situácie, my sme pol storočia žili vo veľmi neštandardnej totalite. Toto nás naučilo kreatívne riešiť práve neštandardné situácie, a to sa nám ešte hodí.
<SPEAKER ID="020" NAME="Jana Bobošíková" AFFILIATION="NI">
(CS) Vážený pán úradujúci predseda Rady Európskej únie, dámy a páni, som hrdá na to, akú pohotovosť a akcieschopnosť dokázalo české predsedníctvo v otázke dodávok plynu do krajín EÚ. A bola by som rada, keby úradujúci predseda Rady, pán Mirek Topolánek, prejavil rovnakú rozhodnosť, s akou rokoval s Vladimírom Putinom a Júliou Timošenkovou o plyne, aj v rokovaní o budúcnosti Európskej únie, prípadne o Lisabonskej zmluve.
<P>
Úradujúci predseda Rady by mal mať ambície hrať úlohu vedúcej osobnosti skupiny, nie len obyčajného údržbára. Vážený pán úradujúci predseda Rady, máte jedinečnú šancu ukázať, že Európska únia je priestorom, kde sú si jednotlivé štáty bez ohľadu na svoju veľkosť rovnocennými partnermi. A ak budete mať odvahu, pán Topolánek, zapíšete sa do histórie.
<P>
Máte príležitosť a právomoc na to, aby ste verejne prehlásili, že Lisabonská zmluva je po írskom referende mŕtva a že bola slepou uličkou. Ste v pozícii, v ktorej môžete navrhnúť vytvorenie nového vizionárskeho dokumentu, ktorý bude obsahovať reálny spoločný menovateľ záujmov jednotlivých členov EÚ a ktorý získa v referendách podporu občanov. Nemusíte slepo presadzovať Lisabonskú zmluvu, ktorá posilňuje nedemokratickú moc úradníkov a zakrýva neschopnosť európskych elít dohodnúť sa a najmä nechuť skladať účty občanom.
<P>
Vážený pán Topolánek, reprezentujete krajinu, ktorá sa v minulom storočí dokázala vymaniť z Rakúsko-Uhorska, ktorá prežila mníchovskú zradu a pretrpela hrôzy nacizmu. Reprezentujete krajinu, v ktorej sa ľudia postavili proti vpádu vojsk Varšavskej zmluvy. Reprezentujete krajinu, ktorá 40 rokov žila v područí Sovietskeho zväzu, v rámci Rady vzájomnej hospodárskej pomoci smerovala neodvratne k plánovanej chudobe a ktorá sa nekrvavou cestou dokázala vyrovnať s totalitným režimom.
<P>
Odmietam preto veriť tomu, že ako premiér krajiny s takou historickou skúsenosťou chcete, aby sa o sociálnej politike, energetike, daniach, justícii a bezpečnosti rozhodovalo inde, než v jednotlivých členských štátoch. Neverím, že si skutočne želáte výhradné právomoci Únie nadradené právomociam členských štátov. Neverím, že chcete, aby Únia zasahovala do ochrany a zlepšovania ľudského zdravia, priemyslu, kultúry, cestovného ruchu, vzdelávania a športu. Neverím, že vítate skutočnosť, že Lisabonská zmluva vo viac než päťdesiatich prípadoch ruší právo veta členských štátov a znižuje váhu hlasov menších krajín vrátane Českej republiky.
<P>
Vážený pán úradujúci predseda Rady a premiér Českej republiky, buďte odvážny a povedzte ostatným 26 hlavám štátov to, čo hovoríte doma medzi štyrmi očami. Povedzte, že Lisabonská zmluva nie je dobrá a že ju odmietate. Urobte tak v mene demokracie a slobody. Nebudú vám tlieskať takzvané európske elity, nebudú vám tlieskať úradníci z Komisie a ani väčšina tohto Parlamentu. To, čo získate, bude úcta a rešpekt občanov, na ktorých sa tu tak rado zabúda, a posilníte prestíž svojej krajiny. Predsedáte totiž viac než 450 miliónom občanov, nielen niekoľkým politikom a úradníkom.
<P>
V Českej republike často označujete Lisabonskú zmluvu ako nutné zlo. Na čo je ale zlo nutné? Nenahovárajte si, že Lisabonská zmluva je nutné zlo. Je to len zlo a vy to môžete zmeniť. Iniciujte prácu na novom dokumente, inšpirujte sa Rímskymi zmluvami a deklaráciou z Messiny a presadzujte spoločný záujem Európskej únie. Tým je sloboda, prosperita, konkurencieschopnosť a bezpečnosť a nie eurozdravie, eurodane, europárky a europivo.
<P>
Vážený pán Topolánek, nevyhnutné zlo je alibi zbabelcov. Dúfam, že vy nie ste zbabelec. Máte podporu írskeho referenda, podporuje vás 55 % Čechov, ktorí si Lisabonskú zmluvu neželajú, a môžete sa spoľahnúť na silný hlas českého prezidenta, pána Václava Klausa. Určite viete, že najväčšou zbabelosťou je vedieť čo treba robiť a nerobiť to.
<SPEAKER ID="021" NAME="Mirek Topolánek">
úradujúci predseda Rady. - (CS) Ďakujem za všetky otázky a komentáre k môjmu prejavu. Aj v Českej republike je parlament a aj tam sme zvyknutí na pluralitu názorov, takže ma niektoré názory neprekvapili, hoci som s nimi nemohol úplne súhlasiť. Na úvod však chcem zopakovať, že ja svoju rolu, a to je odpoveď na celý rad otázok, naozaj považujem za rolu predsedu Európskej rady a nemám v úmysle v tomto polroku uplatňovať moje osobné názory alebo stranícke názory. Musím však reagovať na jednu vec, lebo sa ma dotkla osobne, a síce na ostrú kritiku českého prezidenta Václava Klausa, jedného z prezidentov, ktorého poznajú európsky občania, čo je podľa mňa dobre a som na to hrdý. Václav Klaus je ikonou českej transformácie v deväťdesiatych rokoch a vďaka nemu sme, mimochodom, dnes úspešní a vďaka nemu sme prekonali tých prvých desať rokov v zdraví. Som hrdý na to, že sme bezpečne zvládli zamatovú revolúciu, že sme v roku 1991 vyhnali ruských vojakov z našej krajiny, že sme v roku 1999 vstúpili do NATO, že sme sa v roku 2004 pripojili k Európskej únii, že sme v minulom roku zrušili závory medzi krajinami EÚ a teraz môžeme cestovať z Lisabonu do Vilniusu bez pasov alebo iných obmedzení. Som hrdý na to, že som pri tom mohol byť a dnes tu stojím a zdá sa mi neuveriteľné, že Česká republika predsedá spoločenstvu, ktoré má takmer pol miliardy ľudí a zahŕňa 27 krajín. Ak Európska únia stratí schopnosť - okrem otázky pravidiel a unifikácie - verejnej slobodnej diskusie a bude chcieť unifikovať aj túto diskusiu, tak to nebude moja Európska únia. Ak stratíme schopnosť, možnosť slobodného vyjadrovania našich názorov, tak sa rútime do nešťastia a ja ostro protestujem proti útokom na Václava Klausa. Má totiž jedinečnú schopnosť do tej unifikovanej a, povedal by som, prekorektnej diskusie vnášať svoje názory a tým nastavovať parametre novej diskusie. Slobodná diskusia je to, čo má v budúcnosti robiť česť Európskej únii a nemali by sme ju obmedzovať.
<P>
Čo sa týka Lisabonskej zmluvy, ktorá si zaslúži pár slov, povedal by som, že je to v podstate priemerná zmluva. Je trochu horšia než Zmluva z Nice a trochu lepšia než budúca zmluva. V tomto zmysle k nej osobne pristupujem aj ja. O tejto zmluve som rokoval v mene Českej republiky, my sme vo vláde túto zmluvu schválili, ja som túto zmluvu podpísal a budem za ňu v parlamente hlasovať, ale predstava, že by sme vopred nadiktovali jednotlivým členským štátom, že musia ratifikovať tento dokument, že nemajú národné právo prejsť svojou vlastnou procedúrou a sami sa rozhodnúť, či tento dokument prijmú alebo nie, sa mi zdá byť absurdná. Musíme zmeniť inštitúcie, musíme zlepšiť fungovanie európskych mechanizmov, musíme zjednodušiť pravidlá; nie som presvedčený, či toto všetko obsahuje Lisabonská zmluva. Každý z nás má trochu iný názor na to, ako to má vyzerať, pre mňa, pani Bobošíková, je to kompromis, kompromis možno veľmi zložitý a ja jeho ratifikáciu budem podporovať.
<P>
Niekoľko slov si zaslúži situácia na Blízkom východe a úloha Európy v tomto konflikte. Európska únia bola dlho označovaná ako "a very big payer but not a player". To znamená, že sa významne podieľala na investíciách, či už humanitárnych alebo rozvojových v tejto oblasti, ale nehrala tu úlohu, ktorá jej patrila v rámci kvarteta, a nemala tú zodpovednosť, ktorá jej z tejto účasti v kvartete vyplývala. Myslím si, že táto situácia aj pri nástupe novej americkej administratívy dáva Európskej únii možnosť, aby do tohto regiónu investovala nielen peniaze, ale aj návrhy riešení a väčšiu aktivitu. Nechcem byť sudcom jednej alebo druhej strany, lebo je pravda, že Izraelčania majú právo na bezpečný život bez raketových útokov, a ja som v Sderote a Aškelone a v ďalších oblastiach Izraela bol. Rovnako majú ľudia z Palestíny právo vytvoriť si v tejto chvíli vlastný štát, fungujúcu administratívu a žiť bezpečný a kvalitný život. Tento šesťdesiatročný konflikt nič nevyriešil. Nemám žiadne ilúzie o tom, že ho vyriešime teraz; naším krátkodobým cieľom je dosiahnuť prímerie a zastavenie bojov. Chcel by som oceniť nielen úlohu európskych vyjednávačov a misiu vedenú pánom Karlom Schwarzenbergom do tohto regiónu, ale samozrejme aj kladnú úlohu rolu arabských štátov v tomto regióne. Môžeme to povedať napríklad o Egypte, Turecku a ďalších krajinách. Myslím si, že po splnení týchto podmienok, napríklad zabránení pašovania zbraní zo Sinaja do Gazy, by sme mohli spoločne v rámci globálnej bezpečnostnej architektúry dosiahnuť, aby sa boje zastavili, ale v tejto chvíli skôr neverím, že by to išlo tak rýchlo.
<P>
Otázky energetiky, energetickej bezpečnosti, zmeny klímy a úloha Európskej únie v tomto procese: každému by malo byť jasné, že ak vedúce postavenie Európskej únie v otázke zmeny klímy - nech si o tom myslím čokoľvek - nezíska podporu hospodárstiev a hlavných aktérov ako napríklad Spojených štátov, Ruska, Brazílie, Indie a Číny, tak je táto iniciatíva Európskej únie izolovaná, osamotená a v globálnom meradle bezcenná. Našou úlohou je presvedčiť ostatné svetové veľmoci a najväčších producentov emisií, aby nás nasledovali a v tomto vidím našu úlohu v prvom polroku, lebo klimatický a energetický balík považujem v tejto chvíli za uzavretú záležitosť a čaká nás implementácia samozrejme po schválení v Európskom parlamente, v čo dúfam. Celá otázka energetického mixu je niekedy príliš zidealizovaná, spolitizovaná a podľa mňa musí mať k tomu Európska únia veľmi praktický a pragmatický prístup a vidieť krátkodobé, strednodobé a dlhodobé ciele a krátkodobé, strednodobé a dlhodobé prostriedky na naplnenie týchto cieľov. Neviem si predstaviť, že krajiny, ktoré sú na 90 % závislé od výroby z uhlia, ako napríklad Poľsko, sú schopné v horizonte pätnástich, dvadsiatich rokov túto závislosť radikálnym, nejakým ostrým spôsobom zmeniť. Musíme samozrejme investovať aj do nových uhoľných technológií, do "clean coal technologies" a do zvyšovania účinnosti zariadení, lebo nie je možné jednostranne a veľmi rýchlo túto závislosť zmeniť. Musíme o tom diskutovať, investovať do inovácií a samozrejme postupne tento energetický mix upravovať na to, o čom sa tu hovorí, a to je smerovanie k väčšej ochrane životného prostredia, menšej závislosti na fosílnych palivách a samozrejme k bezpečným a relatívne lacnejším dodávkam energie tak, aby Európa ostala konkurencieschopná a bola schopná konkurovať aj v globálnom meradle. Celá rusko-ukrajinská kríza nie je len krízou dôvery, ale premietajú sa do nej aj obchodné, hospodárske, politické, geopolitické a strategické záujmy. Je to viacvrstvový problém, v ktorom v žiadnom prípade nechcem byť sudcom a rozhodnúť o tom, kto je v tejto chvíli krátkodobým vinníkom, lebo pre nás, pre Európsku úniu a európske krajiny sú v danej chvíli vinníkmi Rusko aj Ukrajina. Rusko plyn nedodáva a Ukrajina blokuje tranzit plynu a v tomto zmysle musíme v regióne pôsobiť a musíme hľadať spôsoby, ako krátkodobo tento problém vyriešiť, ako strednodobo a dlhodobo diverzifikovať zdroje a tranzitné cesty, akým spôsobom zabezpečiť prepojenosť elektrických a plynových systémov v Európskej únii, aby sme mohli dosiahnuť to, čo sa teraz nedarí: solidaritu a implementáciu havarijných krízových plánov. Nechcem byť zlým prorokom, ale táto kríza ešte nekončí a situácia na Slovensku, v Bulharsku a na Balkáne je veľmi vážna a kritická.
<P>
Na základe toho, čo som si ešte zaznamenal zo slov predstaviteľov jednotlivých skupín Parlamentu, si vôbec nemyslím, že náš program je príliš liberálny alebo príliš konzervatívny, náš program vychádza z dlhodobých cieľov a z dlhodobého programu Európskej únie a ten český prínos, tá česká stopa sa ukázala už v prvých dňoch nového roka ako správna, lebo náš dôraz na energetickú bezpečnosť, bez toho, aby sme to tušili, nás možno päť minút po dvanástej privádza k veľmi dôslednej a dôkladnej diskusii, akým spôsobom zabezpečiť nezávislosť a slobodu Európskej únie, ktorá je daná nezávislosťou alebo menšou závislosťou na dovoze energií a zdrojov mimo Európskej únie.
<P>
Zaznel tu problém antidiskriminačnej smernice, barcelonských cieľov a malého dôrazu na sociálne otázky. Ja si to nemyslím, snažili sme sa redukovať základné ciele do akýchsi symbolov, lebo v žiadnom prípade nepodceňujeme antidiskriminačnú otázku ani otázku ochrany žien. Ubezpečujem vás, že práve my máme veľkú skúsenosť s určitým vynúteným pobytom detí v rôznych zariadeniach a je pre nás kľúčové, aby ženy a rodiny mali možnosť voľby: aby mali možnosť vybrať si, či ich zamestnanie bude v danej chvíli starostlivosť o deti, a na to chceme vytvoriť najrozličnejšie nástroje, aby sa táto rodina nedostala na hranice sociálnych požiadaviek, a na druhej strane, aby bolo dostatočné množstvo rôznych zariadení pre deti a verte mi, že krajina ako Česká republika má s tým bohaté skúsenosti z obdobia totality, keď bol tento princíp vynútený.
<P>
Myslím si, že na úvod je to všetko. Ak Čechom niečo nechýba, tak je to sebavedomie, takže na záver chcem povedať, že vôbec netrpíme pocitom menejcennosti, lebo Česká republika je najmenšia z veľkých krajín alebo najväčšia z tých malých, sme dvanásta najväčšia krajina v Európskej únii. Chcel by som len pripomenúť, že keď Švédsko preberalo v roku 2001 toto predsedníctvo, tak novinové články v európskych médiách boli rovnaké ako v novembri a decembri, keď sa pochybovalo o tom, či euroskeptickí Švédi, ktorí nemajú euro a nechcú ho, sú schopní začať pracovať na prijatí jednotnej meny, či sú schopní viesť diskusiu o ratifikácii Zmluvy z Nice a či budú vôbec schopní ako nová krajina viesť Európsku úniu. Ak by sme vymenili Zmluvu z Nice za Lisabonskú zmluvu a Švédsko za Českú republiku, tak tie články vyzerajú úplne rovnako. Nemáme z toho žiadne komplexy.
<SPEAKER ID="023" NAME="Jan Zahradil" AFFILIATION="PPE-DE">
(CS) Vážený pán úradujúci predseda Rady, budem pokračovať v českom motíve, ktorý tu bol uvedený na scénu. Vidíme to, čo ste si aj vy všimli a uznali a čo ste zdôraznili vo svojom prejave, že voľby do Európskeho parlamentu sa nezadržateľne blížia a že si dnes určite vypočujete množstvo príspevkov, či už zo strany českých poslancov alebo od iných kolegov, ktoré budú ovplyvnené skôr čoraz napätejšou predvolebnou atmosférou ako snahou o zhodnotenie programu predsedníctva, ktorý ste predstavili.
<P>
Myslím si, že prvé dni českého predsedníctva boli pre českú vládu skúškou nebývalého rozsahu a že vláda túto skúšku zvládla na výbornú. Som veľmi rád, že mnoho kolegov to tu zdôraznilo. Taktiež sa ukázalo, že tri E, teda tri priority: ekonomika, energetika a externé vzťahy, boli celkom správne zvolenými českými prioritami, pretože udalosti zo začiatku tohto roka - konflikt v Gaze a kríza v súvislosti s dodávkami plynu do Európy - patria minimálne do dvoch z týchto E. Zreteľne sa ukázalo aj to, čo sme si otvorene nepriznali, že energetická bezpečnosť je jednoznačne kľúčovou otázkou pre budúcnosť Európskej únie, dôležitejšou ako čokoľvek iné, ba dokonca, trúfam si povedať, dôležitejšou ako Lisabonská zmluva, pretože tá nám nezabezpečí ani svetlo, ani teplo. Energetická bezpečnosť nie je témou pre jedno predsedníctvo, ale témou na mnoho rokov, a pre Českú republiku je veľkou výzvou a veľkou cťou, že práve túto tému môže posunúť vpred. Zároveň sa ukázalo, do akej miery sú spomínané tri E vzájomne prepojené, keďže energetická bezpečnosť má dôsledky na hospodárstvo, ktoré vždy ako prvé pocíti vplyv obmedzení, a rovnako aj na vonkajšie vzťahy, pretože bez východného partnerstva, politiky susedstva a ďalšieho rozširovania Európskej únie, napríklad o Turecko, nemôžeme zabezpečiť v Európe energetickú bezpečnosť a diverzifikáciu dodávok.
<P>
Verím, že Česká republika sa tejto úlohy ujme, že túto diskusiu posunie ďalej a že tým zanechá nezmazateľnú stopu na českom predsedníctve a na vedení Európskej únie. A v tom nám všetkým prajem veľa úspechov.
<SPEAKER ID="024" NAME="Libor Rouček" AFFILIATION="PSE">
(CS) Vážený pán premiér Topolánek, vážený pán predseda Barroso, dámy a páni, nepoznám nikoho v tomto Parlamente, poslankyňu ani poslanca, kto by českému predsedníctvu neprial úspech. Európania na východe, na západe, na severe, na juhu, v takzvanej starej i v takzvanej novej Európe, si želajú úspech Európskej únie a úspech českého predsedníctva. A dúfajú v to, samozrejme, aj poslanci tohto Parlamentu bez ohľadu na to, či sú zo sociálno-demokratického, ľudového alebo zeleného tábora. Bohužiaľ, opakujem bohužiaľ, v európskej verejnosti, ba aj v tomto Parlamente, však prevládajú určité obavy a pochybnosti, či sa Českej republike podarí svoje predsedníctvo úspešne zvládnuť. Je na to niekoľko dôvodov.
<P>
Prvým dôvodom je nestabilita vládnej koalície v Českej republike. Moji kolegovia napríklad nechápu, prečo na samom začiatku predsedníctva dochádza k výmene ministrov a rekonštrukcii vlády. Ako môžu noví ministri, napríklad minister dopravy alebo minister pre miestny rozvoj, ktorí nemajú žiadne skúsenosti s Európu, úspešne zvládnuť európsku agendu a predsedať Európskej rade? Moji kolegovia takisto nevedia pochopiť, prečo sa napríklad kresťanskí demokrati, ktorí sú teraz v Českej republike pri moci a ktorí bojujú o prežitie, rozhodli usporiadať svoj volebný kongres v období českého predsedníctva.
<P>
Ako sme už počuli, mnoho otázok vyvoláva aj vzťah medzi vládou a českým prezidentom. Rád by som počul jasnú odpoveď na otázku, či sa české predsedníctvo alebo česká vláda stotožňuje s názormi prezidenta Václava Klausa, ktorý odmieta Lisabonskú zmluvu, popiera globálne otepľovanie a tvrdí, že súčasná finančná a hospodárska kríza bola spôsobená nadmernou reguláciou a existenciou sociálnych a environmentálnych politík.
<P>
Vážne dôvody vyvolávajúce pochybnosti predstavuje aj nesplnenie domácej úlohy, sľubu, ktorý ste dali kancelárke Merkelovej a prezidentovi Sarkozymu, že česká vláda, ako vláda predsedníckeho štátu, ratifikuje Lisabonskú zmluvu do konca minulého roku. Rád by som od vás, pán premiér, počul jasné stanovisko k tomu, kedy túto zmluvu český parlament ratifikuje. Taktiež by som rád počul jasné stanovisko k tomu, prečo sa ratifikácia tejto zmluvy spája s ratifikáciou dvojstranných dohôd so Spojenými štátmi o otázke radaru a so zákonom o vzťahu medzi oboma komorami českého parlamentu.
<P>
Ako sme tu už počuli, Lisabonská zmluva je potrebná. Je potrebná na to, aby bolo možné splniť priority českej vlády. Myslím si, že tieto priority sú správne, ale na to, aby sme mohli pokračovať v ich plnení v budúcnosti, napríklad v otázke energetickej bezpečnosti či výraznejšej úlohy Európy v súvislosti s vonkajšími vzťahmi, potrebujeme užšiu spoluprácu, a na to potrebujeme Lisabonskú zmluvu.
<P>
Na záver želám českému predsedníctvu veľa šťastia a úspechov. Je to v záujme Českej republiky aj Európskej únie.
<SPEAKER ID="025" NAME="Silvana Koch-Mehrin" AFFILIATION="ALDE">
(DE) Vážená pani predsedajúca, pán úradujúci predseda Rady, Európska únia má za sebou šesť dramatických mesiacov plných dynamického diania a vyhlásení za predsedníctva pána prezidenta Sarkozyho, a teraz ste sa ujali funkcie vy, pán predseda, a to s takým zmyslom pre humor, že niektorým možno chvíľu potrvá, kým si naň zvyknú. Dúfam, že vaše predsedníctvo Rady Európskej únie bude konštruktívne a plodné, keďže EÚ v súčasnosti čelí obrovským problémom. Aj vy sami ste sa zmienili o vojne medzi Izraelom a Hamasom, o hospodárskej kríze a, samozrejme, sú tu aj vnútorné otázky, ako napríklad Lisabonská zmluva.
<P>
Dovoľte mi, prosím, zamerať sa na jeden bod z vášho prejavu: na energetickú bezpečnosť. Zdôraznili ste jej kľúčový význam a ja s vami súhlasím v tom, že energia je v modernej spoločnosti základnou surovinou. Náš životný štýl, naše hospodárstvo, náš ďalší rozvoj - to všetko je závislé od energie. Nemôžeme byť závislí od dodávok energie. Nezávislosť si vyžaduje, aby sme mali dobrú kombináciu rôznych zdrojov energie.
<P>
Preto dúfam, že sa vám vaším otvoreným a priamočiarym prístupom podarí presvedčiť vašich Európskych partnerov, aby sa zapojili do nových rokovaní na tému jadrovej energie a aby predovšetkým nabádali nemeckú vládu na ukončenie svojej politiky orientovanej proti jadrovej energetike. To je požiadavka na zachovanie bezpečnosti na našom kontinente.
<P>
Stojí pred vami neľahká úloha a znamená pre vás príležitosť posunúť Európu vpred. Rada by som sa vám poďakovala a vyjadrila vieru v našu úspešnú spoluprácu v budúcnosti.
<SPEAKER ID="026" NAME="Konrad Szymański" AFFILIATION="UEN">
(PL) Vážená pani predsedajúca, pán úradujúci predseda, existuje len jedno kritérium, podľa ktorého možno posudzovať české predsedníctvo vymenované vašou vládou a dramatické udalosti za posledných niekoľko týždňov. Tým kritériom je energetická politika Európskej únie.
<P>
V súčasnosti sa dostávame na koniec ďalšej série energetických sporov medzi Ruskom a Európou, stále však nemáme žiadnu systémovú záruku, ani politický rámec, ktoré by nám umožnili v budúcnosti sa podobným problémom vyhnúť. Po energetických krízach v rokoch 2004, 2006 a 2008 je pre Európu najvyšší čas začať s diverzifikáciou, a to nielen v súvislosti s dodávkami energie, ale so samotnými zdrojmi energie, ktoré tak naliehavo potrebujeme. Preto očakávam, že české predsedníctvo podnikne nové kroky na zabezpečenie finančnej podpory pre plynovod Nabucco a že začne uplatňovať ráznejšiu energetickú politiku v strednej Ázii. Očakávam preto, že severný plynovod bude vyčiarknutý zo zoznamu priorít Európskej komisie, lebo neprijatie týchto opatrení by znamenalo, že budúcu zimu sa zobudíme a zistíme, že máme rovnaké problémy ako teraz.
<SPEAKER ID="027" NAME="Claude Turmes" AFFILIATION="Verts/ALE">
- (FR) Vážená pani predsedajúca, v súvislosti s energetickou otázkou je ohrozená dôveryhodnosť Európy. Ďakujem vám, pán Barroso, že ste o tom predpoludním tak jasne hovorili.
<P>
Pozrime sa na tieto spoločnosti, Gazprom, Naftogaz, to divadlo, ktorého sme svedkami dva, tri, štyri, dokonca už päť dní, to je neuveriteľné! Teraz si však už musíme povedať: "Tak páni, čo je veľa, to je veľa!" Aby sme to však mohli urobiť, musíme konať spoločne. Ďakujem vám za dobrú koordináciu. Môže mi niekto z prítomných vysvetliť, čo znamenali tie návštevy slovenského a bulharského premiéra v Moskve? Tým sme len Gazpromu ukázali, že nie sme jednotní. Vysvetlite mi účel tých dvoch návštev.
<P>
Ďalej si myslím, že Komisia má pred sebou významnú úlohu: musíme vypracovať núdzové plány pre prípad odstávky dodávok plynu. Prvé, čo musíme urobiť, je prepracovať smernicu o opatreniach na zaistenie bezpečnosti dodávok zemného plynu, inak Európska komisia nebude mať dostatok politickej moci, aby mohla konať. Koordinácia musí prebiehať na európskej úrovni. Po druhé, potrebujeme vytvoriť núdzový plán "plynovej infraštruktúry pre strednú a východnú Európu", s využitím dostupných finančných prostriedkov.
<P>
Po tretie, musíme spojiť hospodársku obnovu Európy s významným plánom investície do energetiky. Hlavnou prioritou je výstavba vo východnej Európe. Poburuje ma, keď vidím, ako málo prostriedkov zo štrukturálnych fondov sa investuje do užitočných vecí. Radšej ako na výstavbu štadiónov pre majstrovstvá Európy by sa mali prostriedky investovať do vybavenia pre občanov - do výstavby domov, vykurovacích sietí a obnoviteľných energií.
<P>
Moja posledná poznámka: v súvislosti s jadrovou energiou sme oveľa viac závislí od iných štátov ako v súvislosti s plynom. 99 % jadrových palív dovážame! Prestaňte teda spájať jadrovú energetiku s nezávislosťou! Znie to smiešne, pani Kochová-Mehrinová, keď o tom hovoríte.
<SPEAKER ID="028" NAME="Jiří Maštálka" AFFILIATION="GUE/NGL">
(CS) Vážený pán premiér, dámy a páni, som si úplne istý, že v tejto sále nie je nikto, kto by českému predsedníctvu závidel okolnosti, za ktorých sa ujíma vedenia Európskeho spoločenstva. Pán premiér, jedným z hlavných hesiel vášho predsedníctva, ktoré ste vyhlásili, je Európa bez bariér. Toto heslo si možno vykladať rôznymi spôsobmi v závislosti od politických a životných skúseností, ktoré človek má. Osobne si myslím, že v tejto myšlienke nie je možné hľadať iba samotné uvoľnenie finančných a trhových mechanizmov, ale treba ju, naopak, chápať ako výzvu na zdokonalenie toho, čím sa Európa môže právom pýšiť, teda európskeho sociálneho modelu. Nemám teraz na mysli len šancu odstrániť nezmyselné obmedzenia alebo zabezpečiť vyhliadky na zamestnanosť. V tejto príležitosti vidím šancu, ako dať mobilnej pracovnej sile dôveryhodné záruky na rovnaké zaobchádzanie. To sa môže prejaviť napríklad i tým, že v priebehu českého predsedníctva sa pozitívnym smerom posunie nevyriešená otázka poskytovania cezhraničnej zdravotnej starostlivosti.
<P>
Ak má byť Európa bez bariér, bolo by možno dobré začať tým, že nebudeme vytvárať nové bariéry. Európa nie je iba Európske spoločenstvo, Európa zahŕňa aj našich susedov, ktorí do Európy patria, a to nielen geograficky, ale aj historicky. V tejto súvislosti by som chcel poznať váš názor na túto tému, ako aj stratégiu, ktorú bude predsedníctvo uplatňovať vo vzťahu k našim susedom na hraniciach Európskej únie. Mám na mysli predovšetkým Srbsko s citlivou otázkou Kosova a myslím aj špeciálne na Moldavsko, ktoré urobilo mnoho pozitívnych krokov na prehĺbenie vzťahov s Európskym spoločenstvom. Nevytváranie bariér podľa môjho názoru predstavuje i zásadovú, predsa však európsku politiku vo vzťahu k Rusku a Číne. Aj s týmito štátmi je potrebné usilovať sa o vyvážený vzťah, predovšetkým v záujmových sférach Európy.
<P>
Európa bez bariér znamená aj to, že sa budeme vážne zaoberať otázkou menšín, ktorých žije na území Európy skutočne veľa. To sa týka i menšiny, o ktorej v tomto Parlamente neradi hovoríme, a to neobčanov, ktorí žijú v niektorých štátoch Európskej únie. Kľúč k riešeniu uvedených otázok spočíva okrem iného aj v zavedení novej politiky, inak povedané, v zrušení politiky dvojitých noriem. Povedali ste, že sloboda a rozhodovanie majú základný význam. Dajte teda občanom vašej vlasti šancu rozhodnúť o Lisabonskej zmluve a o umiestnení amerického radaru v referende. Bude to potvrdením úprimnosti vašich slov.
<SPEAKER ID="029" NAME="Philippe de Villiers" AFFILIATION="IND/DEM">
- (FR) Vážená pani predsedajúca, rád, by som v mene svojej Skupiny nezávislosť/demokracia úctivo privítal české predsedníctvo a vyjadril úctu k občanom tohto štátu, pretože český národ už niekoľkokrát zažil skutočne ťažké časy, a práve preto oveľa lepšie rozumie slovu sloboda ako mnohí z nás. Rád by som toto predsedníctvo privítal aj vyjadrením našich nádejí. Vážený pán Topolánek, vážený pán Klaus, predstavujete pre nás dve nádeje: nádej, že budete počúvať hlas ľudu, čo znamená, že zabezpečíte, aby sa výsledok referenda o Lisabonskej zmluve rešpektoval v celej Európe, a nádej, že vrátite ľuďom slobodu, aby ste ich oslobodili od bruselskej byrokracie, ktorá nás zaplavuje. V súčasnosti je nás v Európe čoraz viac, nás národov, ktoré nesúhlasia s Bruselom.
<SPEAKER ID="030" NAME="Frank Vanhecke" AFFILIATION="NI">
(NL) Vážená pani predsedajúca, keďže mám na svoj príhovor len minútu, stihnem sa na české predsedníctvo obrátiť len s jednou požiadavkou, aby nám pomohlo zabezpečiť dodržiavanie demokratických princípov v Európskych inštitúciách. V demokracii rozhodujú ľudia. Akoby náhodou v štátoch, kde mali ľudia povolené vyjadriť svoj názor - vo Francúzsku, v Holandsku a v Írsku - Lisabonská zmluva, inak nazývaná aj európska ústava, putovala do smetného koša. Dúfame, že nové predsedníctvo sa skutočne postaví ešte viac na stranu občanov a slobody, a nie na stranu nadutých európskych byrokratov, ako sme boli zvyknutí u väčšiny predsedníctiev.
<P>
Je tu aj otázka Turecka. Veľká väčšina európskych občanov sa stavia proti pristúpeniu neeurópskej krajiny do našej únie. Aj v tomto prípade si eurokrati presadzujú svoju vôľu a my preto potrebujme pomoc českého predsedníctva. Vzhľadom na to, že Českej republike sa ani nie tak dávno podarilo zbaviť diktatúry, mohlo by sa vaše predsedníctvo v priebehu nasledujúcich šiestich mesiacov stať majákom demokracie a slobody, ak budete mať dosť odvahy na to, aby ste sa vzopreli vôli európskej elity.
<SPEAKER ID="031" NAME="Timothy Kirkhope" AFFILIATION="PPE-DE">
Vážená pani predsedajúca, vítam pána premiéra Topolánka v Európskom parlamente a na základe predchádzajúcich diskusií viem, že Európa je na nasledujúcich šesť mesiacov vo veľmi dobrých rukách. Pre Českú republiku je to historický okamih a vy k nemu prispievate svojimi zvyčajnými politickými schopnosťami.
<P>
V programe českého predsedníctva je stanovených niekoľko priorít: tri "E” teda energetika, ekonomický rozvoj a úloha Európy vo svete. Hneď v prvých dňoch svojho predsedníctva ste vlastne museli čeliť významným problémom. Boli ste na návšteve v Moskve i v Kyjeve a usilovne pracujete na tom, aby sa vám podarilo obnoviť tok zemného plynu do európskych krajín. Pri práci s Ruskom a Ukrajinou ste doteraz preukázali výborné diplomatické schopnosti, najdôležitejšie však je, aby si ruská vláda konečne uvedomila, že vydieranie krajín nie je vhodný spôsob obchodovania v modernom svete. Doteraz ste situáciu zvládli v prospech EÚ, k čomu vám blahoželám a želám vám, aby ste zvládli aj súčasnú krízu na Blízkom východe a dosiahli vierohodné prímerie, vďaka ktorému bude možné pokračovať v mierových rozhovoroch.
<P>
Hospodárska kríza zaujíma aj naďalej vo vašom programe jedno z popredných miest. Podporujete rozumné opatrenia s cieľom zabezpečiť, aby sa riešilo spomalenie hospodárskeho rastu. Jasne ste sa vyjadrili o dôležitosti toho, aby Európa a členské štáty nepresadzovali zavedenie nových a ťažkopádnych nariadení na európskej alebo vnútroštátnej úrovni. Hovorili ste o mobilizácii tých krajín, ktoré zdieľajú váš liberálny pohľad na ekonomiku, aby sa teraz postavili proti protekcionizmu. Skutočne dôležité však je zabezpečiť, aby všetky regulačné zmeny boli primerané a rozumné.
<P>
Napokon, o týždeň už bude v bielom dome nový prezident Spojených štátov. Viem, že sa na vás, pán premiér, môžem spoľahnúť v tom smere, že s novozvoleným prezidentom Obamom vybudujete dobré pracovné vzťahy. Je mi známe, že sa stotožňujete s mojím názorom na budúcnosť transatlantickej aliancie, ktorá je pre našu bezpečnosť a prosperitu mimoriadne dôležitá. Želám vám veľa úspechov. Dovoľte mi zacitovať z posledného slávneho prejavu Winstona Churchilla v Dolnej snemovni: "Nikdy neustupuj, nikdy sa nepoddávaj únave; nikdy nezúfaj". Veľa šťastia.
<SPEAKER ID="032" NAME="Kristian Vigenin" AFFILIATION="PSE">
Vážená pani predsedajúca, musíme uznať, že české predsedníctvo zažilo skutočne ťažký začiatok. Zhoršujúca sa hospodárska kríza, brutálna vojenská operácia zo strany Izraela a doteraz najväčšia kríza v súvislosti s dodávkou plynu v Európe.
<P>
Pri výkone tejto činnosti vás však čaká ešte náročnejšie obdobie, a to pre narastajúce napätie vznikajúce v súvislosti s európskou volebnou kampaňou. Koniec vášho predsedníctva poznačí príchod 532 novozvolených poslancov Európskeho parlamentu. Zdôrazňujem toto číslo, pretože to nie je počet poslancov stanovený v Lisabonskej zmluve. Som presvedčený, že ratifikácia Zmluvy a jej vstúpenie do platnosti by sa vo vašom programe malo nachádzať na poprednejšom mieste, či na vnútroštátnej alebo európskej úrovni.
<P>
Možno sa zdá, že jednoducho nemáte šťastie, keďže vám predsedníctvo EÚ pripadlo práve v takejto situácii, ale každá kríza znamená aj príležitosť. Využite tieto príležitosti. Zvýšte aktivitu, viditeľnosť a dôveryhodnosť EÚ na Blízkom východe. Pokúste sa vytvoriť zodpovednejšiu stratégiu EÚ v súvislosti s energetikou a dodávkami energie. Urobte viac preto, aby sa európske hospodárstvo dostalo späť do správnych koľají, pričom sa zachovajú pracovné miesta občanov. Pán Topolánek, rád by som sa stal svedkom ďalšieho úspešného predsedníctva nového členského štátu. Za to nesiete osobitnú zodpovednosť. Dokážete tým, že nové členské štáty vedia nielen nasledovať, ale aj viesť.
<P>
Hlavným predpokladom na úspech je spojiť všetkých 27 členských štátov, zjednotiť ich v otázke politík a činností. To sa však nepodarí uskutočniť, ak nebude vládnuť jednota vo vašej vlastnej krajine. Protirečivé správy prichádzajúce z rôznych českých inštitúcií zhoršujú vaše vyhliadky na úspech, a tak, prosím, urobte, čo bude vo vašich silách, a vyhláste embargo na všetky vnútorné politické hry. V predvolebnej situácii to nie je ľahké, ale Slovinsko je príkladom, ktorý môžete nasledovať. Druhým predpokladom je zjednotenie hlavných politických strán v tomto Parlamente, aby stáli za vami. Na šesť mesiacov musíte zabudnúť, ktorej strany ste členom, a viesť široký dialóg. V tomto by ste sa mohli poučiť od francúzskeho predsedníctva.
<P>
Na záver by som rád upozornil na problém narastajúceho extrémizmu, antisemitizmu a xenofóbie v Európe. Tento trend sa nevyhol ani Českej republike. Žiadam vás teda, aby ste aj tento problém dali na popredné miesto svojho programu, predovšetkým so zreteľom na blížiace sa európske voľby. Želám vám veľa úspechov.
<SPEAKER ID="033" NAME="Adina-Ioana Vălean" AFFILIATION="ALDE">
Vážená pani predsedajúca, rada by som poďakovala úradujúcemu predsedovi Rady za to, že dnes prišiel medzi nás a predstavil nám program českého predsedníctva. Upriamim však pozornosť na niektoré problémy, ktoré, dúfam, vaše predsedníctvo môže vyriešiť.
<P>
Po prvé, motto, ktoré ste si zvolili, znie "Európa bez bariér". So základnou myšlienkou tohto motta súhlasím. Malo by platiť predovšetkým pre európskych občanov, ktorí majú právo voľne sa pohybovať a zdržiavať na území EÚ. Som spravodajkyňou pre uplatňovanie smernice o voľnom pohybe osôb. Žiaľ, zdá sa, že vaše motto je zo strany národných orgánov ohrozené. Komisia nedávno zverejnila o uplatňovaní tejto smernice správu, ktorá bola veľkým sklamaním. Vzhľadom na to, že členské štáty túto smernicu transponovali nesprávne, rada by som verila, že tejto otázke bude venovať oveľa väčšiu pozornosť, než ako sa uvádza vo vašom programe v oblasti slobody a bezpečnosti.
<P>
Po druhé, okrem niektorých hrozivých problémov, ktorým budete musieť v priebehu svojho predsedníctva čeliť - napríklad pokračujúcej globálnej finančnej kríze a problémom energetickej bezpečnosti - čaká na vás aj veľké legislatívne zaťaženie. Preto verím, že použijete všetky potrebné prostriedky na to, aby sa vám podarilo správne uzavrieť mnohé nedoriešené správy, a to ešte pred koncom parlamentného obdobia. Predovšetkým treba spomenúť, že európski občania žijú v očakávaniach, ktoré vznikli v súvislosti so znížením cien roamingu hlasovej služby, ako aj dátového a SMS roamingu. Dúfam, že splníte svoj záväzok o dosiahnutí dohody v prvom čítaní, v súvislosti s mojou správou o roamingu II. Ďakujem vám a želám veľa šťastia a úspechov počas vášho predsedníctva.
<SPEAKER ID="034" NAME="Mario Borghezio" AFFILIATION="UEN">
(IT) Vážená pani predsedajúca, dámy a páni, dovoľte, aby som srdečne privítal české predsedníctvo a vyjadril nádej, že sa mu podarí posunúť Európu vpred od neúčelného podpichovania zo strany Bruselu k činom v boji proti hanebnému obchodovaniu s ľuďmi, s nelegálnymi prisťahovalcami, ku ktorému dochádza v Stredozemí.
<P>
Pánovi ministrovi Maronimu sa na nedávnom stretnutí ministrov vnútra Cypru, Grécka, Talianska a Malty konečne podarilo Európu zobudiť. Nastal čas, aby si Európa uvedomila, aká vážna je situácia v Stredozemí: dochádza tu k obchodovaniu s nelegálnymi prisťahovalcami a s drogami z Afriky a Ázie. České predsedníctvo musí zvážiť naliehavú potrebu prijatia zvláštnych opatrení oprávňujúcich ministrov vnútra na uzavretie readmisných dohôd s nečlenskými krajinami EÚ, z ktorých títo nelegálni prisťahovalci prichádzajú.
<P>
Treba posilniť činnosť agentúry Frontex, ktorá by však mala byť koordinovaná s využitím vhodných nástrojov a prostriedkov, a Európa si musí uvedomiť, že takáto činnosť bude účinná len v kombinácii s politikami pre readmisiu nelegálnych prisťahovalcov a finančnou podporou pre krajiny, medzi ktoré patrí aj moja krajina, kde nelegálnych prisťahovalcov musia prijímať. Pán úradujúci predseda, choďte sa pozrieť na ostrov Lampedusa, aby ste videli, aký vážny je tento problém Stávame sa centrom boja proti obchodovaniu s drogami v Stredozemí- je to hanba, ktorú musíme vykoreniť. Choďte na ostrov Lampedusa ako politik a potom sa na tento najkrajší ostrov v Stredozemnom mori vráťte ako turista!
<P>
(potlesk)
<SPEAKER ID="035" NAME="Milan Horáček" AFFILIATION="Verts/ALE">
(DE) Vážená pani predsedajúca, pán Barroso, pán Topolánek, vítam české predsedníctvo! Ako pražský občan zvolený do Európskeho parlamentu ako nemecký poslanec Skupiny zelených/Európskej slobodnej aliancie, mám skutočne mimoriadnu radosť z toho, že v priebehu nasledujúcich šiestich mesiacov bude predsedníctvo Rady v rukách Českej republiky. Pred vyše 40 rokmi, po okupácii Československa, som odišiel do politického exilu do Nemecka a dodnes ma neprestáva udivovať, že v Českej republike a v strednej Európe už môžeme slobodne rozvíjať demokraciu a dodržiavanie ľudských práv.
<P>
Súčasný politický, hospodársky a environmentálny rozvoj, by predstavoval zložitú úlohu pre každé predsedníctvo Rady - verím však, že toto predsedníctvo ju zvládne. Rád by som zaželal nám všetkým, nielen Českej republike, všetko najlepšie pre toto predsedníctvo.
<P>
(potlesk)
<SPEAKER ID="036" NAME="Adamos Adamou" AFFILIATION="GUE/NGL">
(EL) Vážený pán predseda Komisie, pán úradujúci predseda Rady, medzi priority vášho predsedníctva patria aj tieto body: aby mohla Európska únia prijať medzinárodné opatrenia, musí svoju bezpečnosť zladiť prostredníctvom strategickej spolupráce s NATO a vyvinúť svoj vlastný systém obrany na doplnenie obranného systému NATO.
<P>
Občania si kladú otázku, kto ohrozuje Európsku úniu do takej miery, že potrebuje zladiť svoju bezpečnosť s NATO? Naopak, viditeľnou hrozbou pre Európsku úniu je stratégia uplatňovaná zo strany Izraela, vojnová stratégia, ktorú Európska únia otvorene neodsúdila a na ktorú neuložila sankcie, ako to urobila v iných prípadoch.
<P>
Ďalej uvádzate, že chcete hospodárstvo bez hraníc a že by sme sa mali vyhýbať zavádzaniu nadmernej regulácie, rovnako ako zvyšovaniu úrovne protekcionizmu. Ide tu o ponaučenia, ktoré sme si my, ako Európska únia, vzali z hospodárskej krízy? Žiadna ochrana pre slabých ani proti trhovým špekuláciám? Sotva nás preto prekvapuje, že občania už začínajú strácať trpezlivosť s politikami Európskej únie. Prieskumy Eurobarometra, ktoré vždy ignorujeme, nám toho prezrádzajú dosť.
<P>
V súčasnosti je aktuálnou témou, ktorú zdôrazňujú aj účastníci masových demonštrácií, potreba mierovej politiky, a nie sprisahanecká nestrannosť. Reakcie a zásadné protesty jasne svedčia o tom, aká potrebná je spravodlivosť a politická kontrola trhu, ako aj kontrola cien komodít, čo umožní každému štátu vykonávať sociálnu úlohu, ktorú mu jeho občania prisudzujú, a to bez dogmatických obmedzení uvedených v Pakte stability.
<SPEAKER ID="037" NAME="Kathy Sinnott" AFFILIATION="IND/DEM">
Vážená pani predsedajúca, rada by som privítala úradujúceho predsedu a zaželala mu všetko dobré v jeho predsedníctve a zároveň zaželala všetko dobré i jeho národu.
<P>
Ako írska poslankyňa by som sa chcela českej vláde a českému národu poďakovať. Keď občania mojej krajiny v referende hlasovali proti prijatiu Lisabonskej zmluvy, česká reprezentácia bola jediná, ktorá vyhlásila, že írske hlasovanie rešpektujú. V situácii, keď sa rozhodnutie francúzskych, holandských a írskych voličov nerešpektovalo, a ľuďom nebolo umožnené hlasovať, sme toto vyjadrenie veľmi uvítali.
<P>
Rešpekt je veľmi hodnotný a potrebný prístup. V Európe čelíme mnohým krízam. Predniesli ste ambiciózny program zameraný na ich riešenie. Takýto program vyžaduje vzájomný rešpekt členských štátov. Takisto je pri ňom potrebné rešpektovať občanov daných členských štátov, aby mali aspoň nejakú nádej na úspech.
<P>
Veľký dojem na mňa urobil rešpekt voči vašim občanom, ktorý ste prejavili vyhlásením, že keby im bola poskytnutá príležitosť, pravdepodobne by, rovnako ako Íri, Lisabonskú zmluvu odmietli. Takýto rešpekt je pre vaše predsedníctvo a pre Európu dobrou predzvesťou.
<SPEAKER ID="038" NAME="Hartmut Nassauer" AFFILIATION="PPE-DE">
(DE) Vážená pani predsedajúca, dámy a páni, je celkom možné, že ste nečakali takéto priateľské a zhovievavé privítanie v Európskom parlamente, pán Topolánek. České predsedníctvo Rady je však udalosťou, ktorú poznačili dejiny. Vo svojej politickej kariére som zažil dve historické udalosti. Prvou bolo opätovné zjednotenie Nemecka a tou druhou zjednocovanie Európy po dvoch krvavých európskych občianskych vojnách v minulom storočí. Skutočnosť, že dnes predsedá Európskemu parlamentu Česká republika, je odrazom neuveriteľných historických zmien, ktorých sme sa stali svedkami a za ktoré môžeme byť vďační. Ubezpečujem vás o podpore Európskej ľudovej strany (kresťanskí demokrati) a Európskych demokratov, podpore bez výhrad a bez skepticizmu.
<P>
Váš úvodný príklad s Karolom IV., ktorý bol nielen jedným z prvých staviteľov transeurópskej dopravnej siete, ale aj zakladateľom najstarších a najprestížnejších univerzít v Európe, a tým aj šíriteľom myšlienky všeobecnej Európy, bol veľmi príznačný. Karol IV. v nás Európanoch totiž zanechal stopu aspoň takú výraznú ako zmluvy, ktoré sme uzavreli. Ak si odmyslíme občasné euroskeptické poznámky, o ktorých vieme, že pochádzajú z vašej krajiny, máte našu podporu. My poslanci za skupinu PPE-DE sme neochvejnými Európanmi, o tom niet pochýb. Práve preto však dokážeme rozoznať, kedy Európa naberá nesprávny smer, a pomôcť jej opäť sa nasmerovať na správnu cestu. Lisabonská zmluva je skvelý nástroj práve v situáciách, keď Európa naberá nesprávny smer. Preto by som chcel vysloviť očakávanie, že vy ako predseda Rady prispejete k tomu, aby Lisabonská zmluva vstúpila do platnosti a aby ju vaša krajina čo najskôr ratifikovala.
<SPEAKER ID="039" NAME="Enrique Barón Crespo" AFFILIATION="PSE">
(ES) Vážená pani predsedajúca, pán úradujúci predseda Rady, pán predseda Komisie, dámy a páni, chcel by som české predsedníctvo privítať presne tak srdečne, ako som to urobil v roku 1991, keď som ako predseda Európskeho parlamentu oslovil senát vtedajšieho Československa a pozval tento štát, aby vstúpil do Únie. Podľa môjho názoru významnú generáciu českých a slovenských občanov zastupuje niekto, kto je v európskom aj celosvetovom meradle, veľmi uznávaný. Hovorím, prirodzene, o prezidentovi Václavovi Havlovi.
<P>
Úradujúcemu predsedovi by som chcel adresovať aj dve poznámky a dve otázky. Prijali ste rozhodnutie - a som rád, že hovoríte o Európe pravidiel, - že ratifikáciu Lisabonskej zmluvy podmienite ratifikáciou obranného raketového štítu. Mnohí z nás sú toho názoru, že tadiaľ cesta vpred nevedie, vy ste sa však rozhodli podriadiť svoju vlastnú krajinu niečomu, čo je potrebné posúdiť spoločne. Je tu jedna skutočnosť, ktorú nemožno ignorovať, a to, že spor o plyn je sporom politickým. Myslím si, že v súčasnej situácii bude pre vás skutočne ťažké uplatňovať voči východu nejakú politiku. Takisto nechápem, že ak sú Česi národom hrdým na svoju zvrchovanosť a nezávislosť, prečo záležitosť, o ktorej musia rozhodnúť českí občania, podriaďujete niečomu, čo robia Íri.
<P>
Po druhé, pán úradujúci predseda Rady, nespomenuli ste euro. Včera sme v tomto Parlamente oslavovali 10. výročie zavedenia eura a vstup vašej sesterskej republiky, Slovenska, do eurozóny. Čo sa chystáte urobiť na obranu eura v priebehu českého predsedníctva?
<SPEAKER ID="040" NAME="Lena Ek" AFFILIATION="ALDE">
(SV) Vážená pani predsedajúca, pán Topolánek, pán Barroso, tvrdenie, že sa nachádzame uprostred dvoch kríz, je úplne správne: trápi nás klimatická kríza aj finančná kríza. K týmto dvom môžeme pridať aj energetickú krízu. Dôležité je preto nestrácať zo zreteľa cieľ. Preto by som chcela pánu premiérovi Topolánkovi položiť túto otázku: podarí sa Českej republike zabezpečiť, aby núdzové programy pre hospodársku krízu boli použiteľné aj na riešenie klimatickej krízy?
<P>
Koniec koncov, máme tak príležitosť pomôcť svojim občanom žiť v lepšom životnom prostredí a získať nové pracovné príležitosti, pričom súčasne pomôžeme malým podnikom. Dejiny ukázali, že každá finančná kríza vyvolá technologický posun. Investície do nových zelených technológií, ako napríklad do diaľkového vykurovania, biopalív, kombinovanej výroby tepla a elektrickej energie, energeticky účinných domov, solárnych panelov či inteligentných sietí a podobne, nám pomôžu využiť úpravy potrebné na riešenie klimatických hrozieb a dosiahnuť hospodársku konjunktúru, ktorú Európa a svet potrebujú. Paralelné investície do inteligentných technológií pre boj s klimatickými zmenami a do zamestnanosti umožnia stabilizovať aj situáciu v oblasti bezpečnostnej politiky vo vzťahu k Rusku.
<P>
Tí, ktorí sa doposiaľ stavali proti energetickému balíku a komplexnej spoločnej európskej energetickej politike, možno teraz pochopia, prečo sa tak veľmi snažíme dosiahnuť jednohlasné vystupovanie EÚ v týchto otázkach. V každom prípade európski občania, ktorí mrznú vo vlastných domovoch, určite chápu, čo treba robiť. Nesmieme dopustiť, aby vznikla situácia ako pri kríze na Blízkom východe, keď tri alebo štyri európske delegácie len chodili okolo seba.
<P>
Preto vítam české predsedníctvo a dobre vytvorenú spoluprácu s ďalšou krajinou, ktorá sa ujme predsedníctva po Českej republike, teda so Švédskom. Želám vám veľa šťastia.
<SPEAKER ID="041" NAME="Ģirts Valdis Kristovskis" AFFILIATION="UEN">
(LV) Vážení kolegovia, pán Barroso, pán Topolánek, rád by som vyjadril uznanie českému predsedníctvu za jeho rozhodnutie pokračovať v hodnotení politických, morálnych a právnych hľadísk zločinov spáchaných za komunistického režimu, ktoré začalo slovinské predsedníctvo. Dôsledky zločinov komunistického režimu sú odpudzujúcou jazvou na tvári Európy. Pod vplyvom realpolitiky sa však európski politici stále tvária, že to nevidia. Ukazuje to, že Európe stále chýba sebaúcta zoči-voči ruskej autoritárskej ideológii. Žiaľbohu, kým sa zločiny nacizmu budú považovať za zločiny proti ľudskosti, ale zločiny komunistického režimu v ZSSR sa budú ospravedlňovať, budeme sa musieť vyrovnávať s tým, že Európa a jej historická pravda budú rozdelené na východnú a západnú polovicu. Prívod plynu do Ukrajiny je zastavený a ruské tanky vchádzajú do Gruzínska. Európske spoločné hodnoty zatiaľ zostávajú iba snom. Vyzývam preto české predsedníctvo, aby uskutočnilo svoje rozhodnutie vyjadrené v Pražskej deklarácii.
<SPEAKER ID="042" NAME="Jacek Saryusz-Wolski" AFFILIATION="PPE-DE">
Vážená pani predsedajúca, české predsedníctvo je prvým predsedníctvom krajiny bývalého sovietskeho bloku a držíme vám palce, pán premiér, aby vaše predsedníctvo bolo vynikajúce.
<P>
Predsedníctvo ste prevzali vo veľmi horúcej politickej situácii a za mrazivého vetra energetickej krízy. Rád by som vám, pán premiér, zablahoželal k tomu, ako rýchlo ste dokázali konať a zaviazať sa, že nájdete riešenie na plynovú krízu, ako aj za sprostredkovateľskú úlohu, ktorú ste sa podujali vykonávať medzi Ruskom a Ukrajinou.
<P>
Pre dve z troch hlavných priorít českého predsedníctva, energetiku a východné partnerstvo, je potrebný plyn. Ten je spoločným bodom oboch priorít vášho predsedníctva. Hneď teraz musíte nájsť núdzové solidárne riešenie. Musíte pracovať na odblokovaní dodávok plynu do 18 členských štátov, ktorých občania a priemysel trpia jeho nedostatkom. Následne musíte nájsť trvalé, udržateľné a systémové riešenie na dlhšie obdobie. Potrebujeme, aby ste navrhli komplexnú a rozhodnú stratégiu.
<P>
Vítam takisto aj prioritu vášho predsedníctva, týkajúcu sa východného partnerstva, ktoré by nám poskytlo primeraný rámec na lepšiu spoluprácu s východnými partnermi žijúcimi v blízkosti našich hraníc. Európsky parlament k tomu prispeje vlastnou mierou, a to vytvorením medziparlamentného zhromaždenia, ktoré nazývame EURONEST. Toto partnerstvo by pomohlo predísť opakovaniu podobnej krízy, akou je tá súčasná.
<P>
Verím, že české predsedníctvo, ktoré muselo zvládnuť také náročné obdobie a krízové riadenie, bude schopné splniť naše očakávania a že o šesť mesiacov tu budeme mať menej bariér a silnejšiu a bezpečnejšiu Európu. A aj Európu, ktorej to osladíte, ako sa hovorí vo vašom slogane:
<P>
(CS) Európe to osladíme! Želám vám veľa úspechov.
<SPEAKER ID="044" NAME="Jo Leinen" AFFILIATION="PSE">
(DE) Vážená pani predsedajúca, pán úradujúci predseda Rady, "Európa bez bariér" je dobrým mottom, pretože smeruje k jadru európskej myšlienky, a tou je spájať ľudí. Taktiež dúfam, že sa tým ukazuje možnosť prelomiť bariéry v mysliach určitých ľudí, ktorí majú stále politické, ak nie ideologické výhrady voči Európskej únii, a preto sa uzatvárajú pred myšlienkou jej ďalšieho rozvoja v zmysle Lisabonskej zmluvy. V tomto smere treba ešte vykonať mnoho práce aj vo vašej krajine.
<P>
Základom je reformná zmluva. Ako chcete robiť energetickú politiku bez základov stanovených v Lisabonskej zmluve? To sa jednoducho nedá. Aj na mnohé iné oblasti politiky sa dá nazerať týmto spôsobom. Je absolútne neprijateľné, aby sa ratifikácia tejto zmluvy spájala s inými vnútroštátnymi problémami vzhľadom na to, že Lisabonská zmluva je spoločnou zmluvou, a tá s vnútroštátnymi politickými spormi medzi opozíciou a vládou alebo vládou a opozíciou nemá nič do činenia.
<P>
Európa je spoločenstvo založené na hodnotách. Ľudské práva a dodržiavanie zásad právneho štátu, v ktorých má aj vaša krajina určité nedostatky, tu zaujímajú popredné miesto. Pri tejto príležitosti by som rád spomenul prípad doktora Yekta Uzunoglu, ktorý za spravodlivosť a odškodnenie bojoval dlhých 14 rokov. Vyzývam vás preto, aby ste zabezpečili, že tento nešťastný prípad, na ktorého podporu držal hladovku aj Václav Havel, sa počas vášho predsedníctva podarí vyriešiť.
<P>
Na konci francúzskeho predsedníctva prezident Sarkozy povedal, že predchádzajúcich šesť mesiacov ho zmenilo. Dúfam, že táto skúsenosť zmení aj vás a spolu s vami niekoľko ďalších ľudí v Českej republike.
<SPEAKER ID="045" NAME="Andrew Duff" AFFILIATION="ALDE">
Vážená pani predsedajúca, chcel by som pánovi úradujúcemu predsedovi Rady položiť štyri otázky.
<P>
Pán úradujúci predseda, ak sa vám, podľa vašich slov, Lisabonská zmluva zdá horšia ako Zmluva z Nice, prečo ste ju podpisovali?
<P>
Po druhé, mohli by ste, prosím, potvrdiť, že Česká republika sa nepokúsi nasledovať írsky príklad a nebude sa snažiť "roztrhať” lisabonský balík?
<P>
Po tretie, nezdá sa vám protirečivé, že sem prídete a chválite legitímnosť Parlamentu, ale odmietate podporiť Lisabonskú zmluvu, ktorá tak významne zvyšuje jeho právomoci?
<P>
Po štvrté, môže mať české predsedníctvo skutočnú autoritu, ak a kým Česká republika neratifikuje Lisabonskú zmluvu?
<SPEAKER ID="046" NAME="Bogdan Pęk" AFFILIATION="UEN">
(PL) Vážená pani predsedajúca, pán úradujúci predseda, je paradoxné, že táto mnohonásobná kríza, ktorá zasiahla svet, Európu nevynímajúc, môže byť aj naším veľkým spojencom, pretože tí, ktorí si zvykli všetkých poučovať, ako majú viesť obchody, znášajú bremeno zodpovednosti za túto krízu. Práve oni stáli na čele toho všetkého a dostali nás do tejto situácie.
<P>
Dnes vo vašom vyhlásení cítime závan zmeny, a preto českému predsedníctvu želáme všetko najlepšie. Rád by som vám pripomenul istú udalosť z dejín, ktorá by vám mohla poslúžiť ako užitočná inšpirácia. V roku 1618 prišla na Hradčany nepríjemná habsburská diplomatická misia, ktorá vystupovala neobyčajne arogantne. Česi ich právom vyhodili z okien a tento čin je známy ako "defenestrácia”. Na takúto politickú defenestráciu sa teraz teším. Dúfam, že všetkých nečestných poradcov vyhodíte z okna slušnosti a rozumu a že sa vám podarí záležitosti Európy posunúť vpred. Práve toto európski občania očakávajú, a ak budete počúvať týchto šarlatánov, nepodarí sa vám uspieť.
<SPEAKER ID="047" NAME="Stefano Zappalà" AFFILIATION="PPE-DE">
(IT) Vážená pani predsedajúca, dámy a páni, v Európe, ako vždy, prežívame dôležité historické udalosti a šesť mesiacov českého predsedníctva sa medzi ne bezpochyby ráta.
<P>
Mnohé významné problémy sú stále otvorené a toto predsedníctvo musí na ne nájsť riešenie: na Lisabonskú zmluvu, ktorá si vyžaduje konečné prijatie. Cesta už bola vyznačená, je však potrebné zabezpečiť ďalší impulz, aby sa zabezpečilo, že tento proces sa podarí uzavrieť ešte tento rok. Vážna svetová hospodárska kríza bude aj naďalej vytvárať dôsledky a niet pochýb o tom, že v priebehu tohto roku pôjde o závažné dôsledky. Ostáva len dúfať, že toto predsedníctvo bude pokračovať v trende nastúpenom francúzskym predsedníctvom, aby sa na ďalších zasadnutiach G8, ktorým bude predsedať Taliansko, podarilo dospieť k výsledkom v súlade s potrebami Európy.
<P>
Európa čelí vážnemu problému v súvislosti s dodávkami energie - je to kritická skutočnosť a zdá sa, že ide o zložito riešiteľný problém. Riešenie sa však možno už čoskoro nájde; v každom prípade je potrebné zabezpečiť budúcnosť so zreteľom na závislosť mnohých štátov, moju krajinu nevynímajúc, od takýchto dodávok.
<P>
Situáciu v pásme Gazy už nie je možné tolerovať. S teroristami by sa vyjednávať nemalo, ale útoky na izraelský ľud sa musia zastaviť raz a navždy, a nemali by sme už tolerovať umieranie nevinných civilistov v prednej línii absurdnej a, nanešťastie, neustávajúcej vojny.
<P>
Problém prisťahovalectva by sa mal vyriešiť na európskej úrovni, a preto treba venovať značnú pozornosť situácii v určitých štátoch vrátane Talianska a Malty, kde táto otázka spôsobuje závažné problémy. Otázka Cypru by sa mala urýchlene riešiť, aby sa raz a navždy urovnali vzťahy medzi Gréckom a Tureckom, ako aj medzi Európou a Tureckom, ktoré, navyše, stále čaká na prístup k Únii.
<P>
Na záver, pán Topolánek, chcem vyjadriť nádej, že vás budem v tejto snemovni stále stretávať; želám vám vo vašej práci veľa úspechov a blahoželám k tomu, že ste tu, medzi nami, zotrvali aj po svojej prvej odpovedi. Počas predchádzajúcich predsedníctiev sme na to neboli veľmi zvyknutí. Ďakujem vám; je to dobré znamenie.
<SPEAKER ID="048" NAME="Bernard Poignant" AFFILIATION="PSE">
- (FR) Vážená pani predsedajúca, pán úradujúci predseda Rady, od vašich českých historikov som sa dozvedel, prečo ste neratifikovali Lisabonskú zmluvu: dôvodom je podľa nich magické číslo 8 figurujúce aj v roku 2008. Je to číslo, ktoré rozdeľuje vašu históriu na míľniky. Hovoria, že v roku 1918 vzniklo Československo a v roku 1348 Praha. Uviedli štyridsať rôznych príkladov a predovšetkým tri pomerne nedávne bolestné udalosti: rok 1938, keď vás Francúzsko a Spojené kráľovstvo ponechali osudu; 1948, keď vás štátny prevrat prevrhol na druhú stranu opony, a rok 1968, keď do vašej krajiny vtrhli sovietske tanky. Rok 2008, čo plne chápem, ste teda radšej nechali tak, pretože by bolo podozrivé, keby ste Lisabonskú zmluvu ratifikovali v roku s osmičkou na konci, navyše, keď niektorí porovnávali túto zmluvu s obmedzenou zvrchovanosťou za Brežneva. Tu prítomný súdruh Barroso však napriek svojim chybám a svojej minulosti predsa len nie je Brežnev!
<P>
(smiech)
<P>
Sme súčasťou projektu, ktorý je charakteristický spoločne uznávanou a dobrovoľnou zvrchovanosťou. Lisabonská zmluva je len jedným okamihom v týchto dejinách, je len jednou historickou etapou. Preto vás prosím: rok 2008 sa skončil, ratifikujte teda Lisabonskú zmluvu v roku 2009!
<P>
(potlesk)
<SPEAKER ID="049" NAME="Margarita Starkevičiūt" AFFILIATION="ALDE">
(LT) Česká republika sa ujíma predsedníctva Európskej únie v čase, keď hovoríme o tom, akým spôsobom budeme meniť hospodárstvo, a či budúci model Európskej únie bude sociálne orientovaný alebo skôr liberálnejší. Niekedy sa táto otázka dokonca prezentuje ako spor medzi starou a novou Európou, myslím si však, že českému predsedníctvu sa podarí dospieť k dohode, keďže v skutočnosti nie je medzi týmito dvoma konceptmi až taký veľký rozdiel. Ich zjednotenie je určené globalizáciou a neustále sa rozvíjajúcim mnohokultúrnym hospodárskym prostredím. Pojmu "trhové hospodárstvo" často rôzni ľudia rozumejú rôznym spôsobom, čo predstavuje faktor trhového správania. Štáty postkomunistického bloku veľmi dobre vedia, že samotná existencia trhových inštitúcií a zákonov ešte nezaručuje úspešné prekvitanie trhu. Musia vyhovovať aj mentalite ľudí a ich očakávaniam. Hoci rozdiely medzi týmito dvoma hospodárskymi modelmi sa niekedy snažíme zdôrazňovať s cieľom zvýšiť si politický kredit, z hľadiska dlhodobej politickej perspektívy by odďaľovanie reformy hospodárskej politiky, ak vezmeme do úvahy meniace sa mnohojazyčné a mnohokultúrne hospodárske prostredie, umožnilo získať moc radikálnym populistickým skupinám a spôsobilo by dlhodobú politickú nestabilitu a hospodársku zaostalosť.
<SPEAKER ID="050" NAME="Elmar Brok" AFFILIATION="PPE-DE">
(DE) Vážená pani predsedajúca, pán úradujúci predseda Rady, dámy a páni, dovoľte, aby som na úvod zablahoželal českému predsedníctvu Rady pri príležitosti prevzatia tejto funkcie. Ide o prvé predsedníctvo Rady, ktorého sa ujíma členský štát bývalej Varšavskej zmluvy, a preto má mimoriadny symbolický význam, ako už správne poznamenal pán Nassauer.
<P>
Priebeh rokovaní v súvislosti so zemným plynom, ako aj činnosť úradujúceho predsedu Rady ministrov zahraničných vecí EÚ pána Schwarzenberga na Blízkom východe a mnoho ďalších príkladov, jasne svedčia o tom, že české predsedníctvo Rady je dôkladne pripravené na úlohu, ktorá ho očakáva. Preto prikladám osobitnú dôležitosť skutočnosti, že takzvanému strategickému konceptu energetickej bezpečnosti sa prisudzuje naozaj veľká vážnosť. Toto je jeden z jasne dokazujúcich príkladov, že existujú oblasti, v ktorých jednotlivé štáty už nie sú samostatne schopné hájiť záujmy svojich občanov a pomôcť im v tom môže len spoločný európsky prístup.
<P>
Lenže právomoci v oblasti energetiky a energetickej bezpečnosti, pán úradujúci predseda Rady, získame iba prostredníctvom Lisabonskej zmluvy. Naša súčasná činnosť predstavuje úlohu koordinátorov a nie je záväzná. V prípade mnohých problémov, ktorých riešenia sa potrebujeme ujať, to jednoducho nebude možné bez rozsahu pôsobnosti, ktorý nám ponúka Lisabonská zmluva. Ide predovšetkým o priestor pre väčšiu demokratizáciu, najmä v súvislosti s posilnením práv Európskeho parlamentu a národných parlamentov. Preto predpokladam, že išlo o chybu tlmočníka, keď do nemčiny pretlmočil výrok z vašich úst, ktorým ste označili Zmluvu z Nice za možno lepšiu, ako je Lisabonská zmluva. Stále máte možnosť nemeckú verziu opraviť. Z tohto dôvodu by sme mali hľadať príležitosť na ujasnenie si skutočnosti, že spôsob, ako lepšie prekonať naše spoločné problémy vo všetkých významných oblastiach, nájdeme len pomocou Lisabonskej zmluvy. Ďakujem veľmi pekne.
<SPEAKER ID="051" NAME="Edite Estrela" AFFILIATION="PSE">
(PT) Vážený pán úradujúci predseda, hovorili ste o Európe pravidiel. Vlastne ste hovorili veľa o pravidlách. Jedno z pravidiel demokracie znie: plniť si záväzky. Vy ste sa zaviazali ratifikovať Lisabonskú zmluvu koncom roku 2008. Neurobili ste to, a to nebolo správne. Preto sa vás pýtam: "Kedy Česká republika ratifikuje Lisabonskú zmluvu?"
<P>
Hovorili ste aj o sebadôvere. Zdalo sa mi to arogantné. Česká vláda, prezidenta nevynímajúc, má plné právo hovoriť, čo uzná za vhodné, a konať, ako uzná za vhodné, nesmie však pritom zabúdať na skutočnosť, že zastupuje štát patriaci do Európskej únie a že v súčasnosti hovorí v mene takmer 500 miliónov občanov a 27 členských štátov.
<P>
Preto jednoducho nemôžete ignorovať fakt, že 25 členských štátov už Lisabonskú zmluvu ratifikovalo a že Írsko v súčasnosti plánuje druhé referendum. Našťastie, prieskumy zatiaľ ukazujú, že väčšina sa vyjadrí v prospech tejto zmluvy. Írski občania si uvedomili, že v súčasnom zložitom medzinárodnom prostredí ich skutočnosť, že patria do Európskej únie a do eurozóny, uchránila pred väčšími problémami.
<P>
Teraz už len ostáva, aby Česká republika predniesla vyhlásenie o tom, kedy ratifikuje Lisabonskú zmluvu. Ako uviedol predseda našej skupiny pán Martin Schulz, v tejto chvíli Európa čelí nebývalým problémom, a preto je dôležité, aby vystupovala jednohlasne. A to bude možné docieliť len prostredníctvom Lisabonskej zmluvy.
<SPEAKER ID="052" NAME="Marco Cappato" AFFILIATION="ALDE">
(IT) Vážená pani predsedajúca, vážený pán Topolánek, dámy a páni, hovorili ste, pán Topolánek, o východnom partnerstve. Partnerstvo je pomerne nedávnym vynálezom Európskej únie, ktorý predtým v Európe, akú ju chceli mať zakladajúci otcovia manifestu Ventotene, neexistoval, a neexistoval tu ani v období tesne po druhej svetovej vojne. Tá Európa svojim susedom, vrátane susedov v strednej a východnej Európe, poskytla vyhliadky na pristúpenie k EÚ. Európa pôsobila ako mierový faktor nie preto, že poskytovala svojim susedom vyhliadky na partnerstvo, ale preto, že im ponúkla perspektívne členstvo, ponúkla im, aby sa stali súčasťou EÚ.
<P>
Keď už hovoríme o tých "bariérach", francúzske predsedníctvo, ktoré predchádzalo tomu vášmu, malo veľmi jasné stanovisko v tom, že chcelo dosiahnuť presné vymedzenie hraníc Európy, a to predovšetkým zatvorením dverí do EÚ pre Turecko a jasným naznačením svojho zámeru uzavrieť hranice EÚ. Výsledkom však je, že v okolí Európskej únie, kde sa v predchádzajúcich desaťročiach nachádzali nádejné krajiny, ako tá vaša, sa dnes na Blízkom východe, v balkánskych krajinách, v krajinách Kaukazu, Uralu a Maghrebu vedú vojny a vládne tam napätie.
<P>
Výzva, ktorú by sme vám my, radikálna strana zameraná proti násiliu, chceli adresovať, je, aby ste ešte raz zvážili súrnu potrebu Spojených štátov európskych otvárať sa členstvu a členom, a nie zmäteným partnerským vzťahom. Také partnerstvo totiž vylučuje tú najdôležitejšiu vec: existenciu občianskych a politických práv v Európe a na hraniciach Európy.
<SPEAKER ID="053" NAME="Gunnar Hökmark" AFFILIATION="PPE-DE">
Vážená pani predsedajúca, chcel by som pánovi úradujúcemu predsedovi Rady zablahoželať k tomu, že jeho predsedníctvo sa pri riešení mnohých problémov ukázalo ako veľmi schopné.
<P>
Mnohí Švédi majú stále pocit, že Praha leží východne od Štokholmu, a to ako dôsledok dedičstva politickej geografie v minulom storočí. Tak to však nie je a vaše predsedníctvo, pán úradujúci predseda, určite umiestni Českú republiku na našej mentálnej mape tam, kde skutočne leží, na svoje miesto v srdci Európy, a to z hľadiska minulosti, ako aj budúcnosti.
<P>
Zároveň by som chcel vyjadriť nádej, že správnym spôsobom vydláždite cestu pre švédske predsedníctvo, a to jednak v oblasti problémov týkajúcich sa zmeny klímy a konkurencieschopnosti, pri ktorých je veľmi dôležité, aby ste dokázali, že hospodárske problémy budeme riešiť otvorene, bez protekcionizmu a s dynamikou otvoreného hospodárstva; a jednak aj v oblasti energetických otázok, kde budete zohrávať rozhodujúcu úlohu, pretože ste na to v skutočne vhodnej pozícii. Obdobie, ktoré prežívame, zdôrazňuje potrebu reforiem a zmeny.
<P>
Podľa môjho názoru je celkom správne, ak poviem, že solidárnosť a bezpečnosť v súvislosti s energetikou znamená, že musíme reformovať a prehlbovať európsky vnútorný trh s energiou. Ak to nezabezpečíme, budeme musieť z viacerých strán čeliť hrozbám a pokusom o narušenie našej jednoty, o naše rozdelenie. Jedným z cieľov by malo byť, aby sme zabezpečili, že nikto nebude môcť riadiť dodávku alebo výrobu plynu či elektriny súčasne s jej distribúciou; že budeme mať jeden spoločný trh. Ak sa vám to podarí dosiahnuť v priebehu vášho predsedníctva, bude to strategickým krokom vpred. A dúfam, že o šesť mesiacov vám k tomu budeme môcť všetci blahopriať.
<SPEAKER ID="054" NAME="Maria Berger" AFFILIATION="PSE">
(DE) Vážená pani predsedajúca, pán úradujúci predseda Rady, ja a niektorí moji, tu prítomní, kolegovia, sme patrili k skupine poslancov zo spoločného parlamentného výboru, ktorí v období do roku 2004 výrazne podporovali snahy Českej republiky o získanie členstva v EÚ. Preto skutočnosť, že tu dnes môžeme prvýkrát privítať české predsedníctvo, robí z dneška výnimočný deň aj pre iných, nielen pre českých poslancov. Ako rakúska poslankyňa, by som ešte mohla dodať, že nebolo vždy veľmi populárne viesť v Rakúsku kampaň za pristúpenie Českej republiky do EÚ. Budeme teda určite patriť medzi tých, ktorí české predsedníctvo osobitne podporia, a nemajú v úmysle prikladať veľký význam "rozbehovým” problémom. Pomerne jednostranné počiatočné stanovisko v súvislosti s konfliktom v pásme Gazy a názor českého prezidenta, že sociálne a environmentálne normy sú postavené príliš vysoko, už boli spomenuté. Z rakúskeho nazerania na vec môžem povedať, že sa nás najviac dotkla chápavá reakcia na plán Slovenska opätovne uviesť do prevádzky Bohunice, čo by znamenalo jasné porušenie existujúcich zákonov EÚ.
<P>
Vynikajúci filozof a spisovateľ, Jiří Gruša, napísal knihu s názvom "Návod na použitie Čiech a Prahy", ktorú môžem svojim kolegom poslancom iba odporučiť ako výborné a veľmi humorné čítanie. Zatiaľ neexistuje žiaden návod na použitie Európy v písomnej podobe, ak by sa však mal jedného dňa nejaký vydať, všetkým novým predsedníctvam by patrila dobrá rada, aby neodmietali podporu, ktorú im ponúkajú kolegovia poslanci v Parlamente alebo vlády susedných štátov.
<SPEAKER ID="055" NAME="Othmar Karas" AFFILIATION="PPE-DE">
(DE) Vážená pani predsedajúca. Pán úradujúci predseda, nesiete mimoriadnu zodpovednosť. České predsedníctvo Rady má za sebou nie veľmi hladký štart - české umelecké dielo provokovalo a vzbudzovalo pohoršenie - ale jeho vážna snaha postaviť sa pevne na vlastné nohy a niesť zodpovednosť za celú Úniu bola zjavne viditeľná už skôr, nielen dnes. Zdá sa, že české predsedníctvo je dobre pripravené. Jeho program obsahuje správne priority. Následne sa však bude posudzovať aj rozhodnosť, osobné nasadenie a európske zmýšľanie, s ktorými sa tieto priority uplatňujú, ako aj miera úspešnosti.
<P>
Predseda Komisie, pán Barroso, povedal, že sa EÚ v priebehu najbližších šiestich mesiacov podrobí skúške. České predsedníctvo Rady a česká vláda sa podrobia skúške z európskej politiky. V tejto skúške môžeme uspieť, iba ak preto urobíme, čo je v našich silách. Z tohto dôvodu vás žiadam, prestaňte hrať tento zápas vnútorná politika verzus európska politika, a zaťažovať svoje predsedníctvo v Rade vnútropolitickými problémami. Mali by ste občanom svojej krajiny dať jasne najavo svoje presvedčenie, že v súvislosti so sporom o plyn, otázkou pásma Gazy, konaním Slovenska vzhľadom na Bohunice a finančnou krízou, by Lisabonská zmluva posilnila vašu úlohu a umožnila vám vykonávať ju vo väčšom súlade s ostatnými európskymi inštitúciami.
<P>
Európska únia je spoločenstvo založené na hodnotách a spoločnom právnom systéme. Áno, máme tu pravidlá a každý, kto ich porušuje, kto nedodržiava svoje sľuby, tým preukazuje nedostatok solidarity. Napriek všetkým naším rozdielom, nás zjednocuje spoločenstvo založené na hodnotách, náš spoločný právny systém, naše politické ciele.
<P>
Preto by som vás chcel vyzvať: neskrývajte sa za Írsko, urobte krok vpred a ratifikujte Lisabonskú zmluvu ešte pred Dňom Európy 2009, pred koncom svojho predsedníctva v Rade. Budeme vás posudzovať podľa vašich činov, a nie podľa poznámok prednesených vaším prezidentom v Českej republike.
<SPEAKER ID="056" NAME="Gary Titley" AFFILIATION="PSE">
Vážená pani predsedajúca, zaujalo ma, keď český úradujúci predseda povedal, že sa opozícia pokúša "torpédovať" české predsedníctvo, pretože z môjho uhla pohľadu už samotný český prezident veľmi úspešne torpéduje české predsedníctvo.
<P>
Zaznamenal som vyhlásenia českého predsedníctva, že robí všetko preto, aby sa Európska únia rozšírila a umožnila pristúpenie Chorvátska. Ak pre to robí všetko, prečo teda nemôže ratifikovať Lisabonskú zmluvu? Koniec koncov, české predsedníctvo s ratifikáciou súhlasilo a preto by malo svoje záväzky aj splniť.
<P>
Musíme byť k sebe úprimní: nie je to práve slávny začiatok predsedníctva. Český prezident označuje balík opatrení na boj proti klimatickým zmenám za zbytočne prepychový. Český minister financií označuje plán hospodárskej obnovy za plán pripomínajúci obdobie komunizmu. Takisto je tu to takzvané umelecké dielo - ktoré urazilo všetkých, ale najmä Bulharov - a prvé vyhlásenie o kríze v pásme Gazy, ktoré sa o niekoľko hodín neskôr muselo odvolať.
<P>
Takže v tejto chvíli potrebujeme predovšetkým vedenie, a z toho, čo som doposiaľ videl, som pochopil, že čím skôr budeme mať stáleho predsedu Rady, tým lepšie, pretože jedine koherentnou činnosťou Európskej únie sa nám podarí docieliť bezpečnosť v Európe, vplyv EÚ vo svete a hospodársku obnovu. Poskytnite nám teda nejaké vedenie.
<P>
(Predsedajúca prerušila rečníka.)
<SPEAKER ID="057" NAME="Josef Zieleniec" AFFILIATION="PPE-DE">
(CS) Vážená pani predsedajúca, české predsedníctvo si zasluhuje uznanie za to, akú aktívnu úlohu zohralo pri urovnávaní sporu v súvislosti s dodávkou plynu do Čiech. Bolo by však veľkou chybou, keby sme sa teraz odvrátili, a nevenovali pozornosť riešeniu dlhodobých príčin uvedeného problému.
<P>
Pôvod tohto sporu jednoznačne spočíva v ruskej snahe rozšíriť sféru svojho vplyvu na Ukrajinu a do strednej Európy. Cieľom EÚ preto musí byť, aby nespúšťala Ukrajinu zo zreteľa. To však nebude možné, ak Ukrajina neprestane sponzorovať nepriehľadné transakcie a držať sa "susedských cien", ktoré neodrážajú trhovú realitu a ktoré Ukrajinu držia v politickej závislosti od Ruska.
<P>
Medzi priority českého predsedníctva patrí aj energetická bezpečnosť a posilnenie Východného partnerstva. Zásadným aspektom tohto partnerstva musí byť pomoc Ukrajine, aby čo najrýchlejšie nastavila ceny energie, dohodnuté v rámci dlhodobých zmlúv.
<P>
Predsedníctvo by taktiež malo v Kyjeve vyvinúť účinný tlak na odstránenie nepriehľadných hospodárskych štruktúr, ktoré podkopávajú snahy o reformy a o vytvorenie právneho štátu. Iba silným tlakom na Ukrajinu a aktívnou spoluprácou môžeme docieliť upustenie od krátkodobých, a často osobných, záujmov v prospech skutočnej nezávislosti od Ruska a vznik právneho štátu, bez všadeprítomnej korupcie. Kým sa nevyčistí stôl s Ukrajinou, nemôžeme od EÚ očakávať, že bude účinne reagovať na čoraz asertívnejšiu politiku zo strany Ruska voči krajinám strednej a východnej Európy.
<P>
Správny čas na začatie úzkej spolupráce medzi EÚ a Ukrajinou nastane hneď potom, ako sa podarí zažehnať plynovú krízu. Ak sa českému predsedníctvu v mene EÚ nepodarí vyvinúť dostatočný nátlak na ukrajinských predstaviteľov, staneme sa čoskoro svedkami nielen mrazivých dní bez plynu, s nemalými dôsledkami na hospodárstvo členských štátov, ale predovšetkým nebezpečného posunu geopolitických vzťahov v strednej a východnej Európe.
<SPEAKER ID="058" NAME="Proinsias De Rossa" AFFILIATION="PSE">
Vážená pani predsedajúca, ako všetci v tomto Parlamente, aj ja želám úradujúcemu českému predsedníctvu len to najlepšie. Predsa však, pán úradujúci predseda Rady, mnou dnes predpoludním otriasla vaša neprístojná poznámka, že Lisabonská zmluva je horšia ako Zmluva z Nice. Nielen, že je táto poznámka nepravdivá, ale je aj rozvratnícka, a znamená porušenie dôvery. Mali by ste vážne pouvažovať nad odvolaním poznámok, ktoré ste dnes predpoludním predniesli na tému Lisabonskej zmluvy.
<P>
Potrebujeme jednotnejšiu, demokratickú a efektívnu Úniu, ktorú nám ponúka Lisabonská zmluva, aby sme mohli čeliť týmto početným problémom, pretože ktorýkoľvek z nich môže náš svet vtiahnuť do konfliktu: sú nimi energetická bezpečnosť, zmena klímy, hospodárska a finančná kríza a mnohé vojny v mnohých regiónoch. Ako úradujúci predseda Rady musíte plniť úlohu sprostredkovateľa a vodcu Európy založenej na spoločných hodnotách solidarity - vo vnútorných aj vonkajších záležitostiach - na sociálnom trhovom hospodárstve, mnohostrannosti, rovnosti medzi mužmi a ženami, kam patrí aj právo mužov a žien na spoločné plnenie úloh rodičovstva.
<P>
Pán úradujúci predseda, svoje konzervatívne a neoliberálne názory musíte teraz na šesť mesiacov odložiť nabok, inak budete v priebehu nasledujúcich šiestich mesiacov v neustálom konflikte s týmto Parlamentom. Írsko pravdepodobne na jeseň tohto roku vyhlási referendum o objasnenej Lisabonskej zmluve. Budem tvrdo pracovať na tom, aby bol výsledok tohto referenda pozitívny pre Írsko aj pre Európu. Svojimi dnešnými poznámkami ste mi túto úlohu výrazne sťažili. Ak referendum neprejde, vážený pane, zrejme vám drvivá väčšina Európanov nepoďakuje.
<P>
(Predsedajúca prerušila rečníka.)
<SPEAKER ID="059" NAME="Jerzy Buzek" AFFILIATION="PPE-DE">
(PL) Vážená pani predsedajúca, pán úradujúci predseda, pán predseda Komisie, rád by som sa osobitne poďakoval pánovi úradujúcemu predsedovi, že sa tejto funkcie ujal, a zároveň mu zablahoželal k tomu, ako úspešne zvládol tieto zložité prvé dva týždne predsedníctva. Veľmi dobre rozumiem vašim slovám, keď hovoríte o národnej identite, o identite, ktorú sme si my, krajiny medzi východom a západom Európy, úspešne vybudovali.
<P>
Rád by som upriamil vašu pozornosť na záležitosť, ktorá bude, podľa môjho názoru, v priebehu týchto šiestich mesiacov zohrávať rozhodujúcu úlohu: je ňou tretí energetický balík. Tento balík sa v prvom rade zaoberá spoločným energetickým trhom, celoeurópskou agentúrou pre spoluprácu medzi vnútroštátnymi regulátormi, cezhraničnými prepojeniami a spoločnými investíciami, a teda aj integráciou. Inými slovami je tento balík o energetickej solidarite a bezpečných dodávkach energie.
<P>
Po druhé, tento tretí energetický balík, prináša aj liberalizáciu, spravodlivú reguláciu prístupu k sieťam, a teda konkurenciu na trhu, čo znamená nižšie náklady a menej intenzívne poškodzovanie životného prostredia i lacnejšiu energiu pre spotrebiteľov a teda aj pre hospodárstvo, čo v konečnom dôsledku pomôže pri zvládaní krízy.
<P>
No a po tretie, tretí energetický balík zabezpečí spravodlivé pravidlá pre pôsobenie štátov mimo našich trhov, spoločné stratégie pre zásobovanie krajín EÚ, ako aj možnosť prepravy cez tretie krajiny. V kontexte Východného partnerstva EÚ a východnej dimenzie, hovorí tretí energetický balík jasne sám za seba.
<P>
Tretí energetický balík môže priniesť úžitok každej z troch hlavných priorít vášho predsedníctva - energetike, hospodárstvu aj európskej východnej dimenzii. Žiadam vás preto, aby ste túto prioritu naďalej uplatňovali a plne...
<P>
(Predsedajúca prerušila rečníka.)
<SPEAKER ID="060" NAME="Jan Andersson" AFFILIATION="PSE">
(SV) Vážená pani predsedajúca, aj ja by som rád privítal české predsedníctvo. Počas tohto predsedníctva bude náš hospodársky rast nízky a nezamestnanosť bude stúpať. Sme v ťažkej hospodárskej situácii. Minulý týždeň som čítal o riešeniach pána prezidenta Klausa vo Financial Times a vôbec s nimi nesúhlasím. Hovorí, že musíme znížiť svoje ambície z hľadiska environmentálnej a klimatickej politiky, ako aj svoje ambície z hľadiska sociálnej politiky. Táto cesta je absolútne nesprávna. Ak má byť Európa v budúcnosti schopná konkurencie, musíme investovať do modernej ekologickej technológie. Musíme investovať do modernej infraštruktúry, aby bola naša spoločnosť dlhodobo udržateľná, a rovnako aj do aktívnej klimatickej politiky. To umožní zvýšiť mieru hospodárskeho rastu a zvýšiť zamestnanosť.
<P>
Situácia v sociálnej politike je podobná. Je treba investovať do sociálnej politiky so spravodlivými pracovnými podmienkami, rovnakým zaobchádzaním so zamestnancami, dobrým pracovným prostredím, a podobne. Výsledkom nebude nižší hospodársky rast, ale hospodársky rast, ktorý bude dlhodobo udržateľný.
<P>
Napokon by som chcel spomenúť rodinnú politiku. Rodinná politika, o ktorej som čítal vo vašom programe, je staromódna. Moderná rodinná politika je o rovnakom podiele zodpovednosti mužov a žien za deti, aj za prácu. Vo svojom programe uvádzate úplne inú cestu.
<SPEAKER ID="061" NAME="Rumiana Jeleva" AFFILIATION="PPE-DE">
(BG) Ďakujem, vážená pani predsedajúca. Ako bulharská poslankyňa vítam skutočnosť, že české predsedníctvo zahŕňa energetiku a energetickú bezpečnosť medzi svoje kľúčové priority. Počas ostatných niekoľkých dní sa mnoho členských štátov EÚ stalo rukojemníkmi v spore medzi Ukrajinou a Ruskom. Len v Bulharsku ostalo viac ako 160 000 domácností bez kúrenia. Bulharská vláda, žiaľ, nebola schopná pomôcť svojim občanom v tejto kríze. Bulharsko je jediným štátom EÚ, ktorý nemá alternatívne zdroje, dodávateľov ani zásoby plynu. Musíme si z tohto prípadu vziať ponaučenie.
<P>
Vážení kolegovia poslanci, myslím, že hovorím za celý Parlament, ak poviem, že nemôžeme nechať európskych občanov, aby platili za politické hry medzi krajinami, ktoré využívajú svoje energetické zdroje ako politické nástroje. Preto si myslím, že v energetickom sektore potrebujeme trvalo udržateľné riešenia. Potrebujeme spoločnú európsku energetickú politiku. Jedným z dôležitých bodov je zlepšiť energetickú infraštruktúru. Keď hovoríme o európskej energetickej solidarite, myslíme tým spoločné energetické projekty v Európskej únii a potrebu vyhýbať sa, v súčasnosti bežne používaným, dvojstranným dohodám.
<P>
Tiež by som chcela veriť, že v dohľadnej dobe bude v Európe možné vybudovať celoeurópske jadrové zariadenia, v rámci spoločných projektov, na ktorých sa zúčastnia členské štáty. V tejto súvislosti vítam aj skutočnosť, že české predsedníctvo považuje rozširovanie foriem spolupráce so štátmi južného Kaukazu, Balkánu a Ukrajiny za ďalšiu kľúčovú prioritu. Jedine ak zaujmeme integrovaný prístup a zohľadníme záujmy a príležitosti vychádzajúce z týchto záujmov členských štátov a krajín v spomenutých regiónoch, môžeme s istotou prekonať krízy a zabrániť ich ďalšiemu vzniku, vzniku kríz ako tá plynová, ktorú sme práve zažili. Musíme okamžite prijať opatrenia a urobiť to, čo je pre Európsku úniu najlepšie. Naša potreba prijať konkrétne kroky zamerané na zavedenie spoločnej európskej energetickej politiky, je v súčasnosti väčšia ako kedykoľvek predtým.
<P>
Želám českému predsedníctvu veľa úspechov.
<SPEAKER ID="062" NAME="Katalin Lévai" AFFILIATION="PSE">
(HU) Vážená pani predsedajúca, pán premiér, české predsedníctvo si zvolilo myšlienku "Európa bez hraníc" za svoje motto, pričom si za svoje najhlavnejšie priority stanovilo otázky energetickej politiky a hospodárskej stability. Rada by som zdôraznila, aké dôležité je zahrnúť ďalšiu prioritu, a tou je európsky občan.
<P>
Naliehavo žiadam, aby sa viac pozornosti venovalo problémom, ktoré priamo ovplyvňujú každodenné životy občanov. Väčší dôraz by sa mal klásť na zlepšenie súčasného stavu európskych sociálnych programov, na záruky európskej solidarity, rovnosť príležitostí a uplatňovanie menšinovej politiky. Súhlasím s tými, ktorí naliehajú, aby bola ratifikovaná Lisabonská zmluva.
<P>
Občania musia byť užšie zapojení do európskej politiky, pretože si myslím, že nedostatok sociálnych balíkov a účinnej komunikácie, vedie k čoraz výraznejšej strate dôvery v európske inštitúcie. Som presvedčená, že vzdelávanie má osobitný význam...
<P>
(Predsedajúca prerušila rečníčku.)
<SPEAKER ID="063" NAME="Zuzana Roithová" AFFILIATION="PPE-DE">
(CS) Vážený pán úradujúci predseda Rady, dámy a páni, začiatok českého predsedníctva poznačil konflikt v pásme Gazy a energetická kríza. Po vlne pohŕdavých a nedôverčivých poznámok, či je Česká republika schopná viesť Úniu, Európa a ostatné časti sveta prekvapene sledujú, ako zodpovedne a efektívne konalo České predsedníctvo v súvislosti s riešením týchto nečakaných kríz. Kladiem si však otázku, či boli skutočne také nečakané, a oceňujem, že ich česká vláda začala riešiť už na Vianoce, pretože francúzskemu predsedníctvu sa ich nepodarilo utlmiť už v začiatkoch.
<P>
Bola by som rada, keby ste rovnako neohrozene začali rokovania s Čínou, ktorá vedome porušuje pravidlá svetového obchodu tým, že podporuje nečestnú hospodársku súťaž a ohrozuje zdravie Európanov tým, že nás neprestajne zasypáva falšovanými a nebezpečnými výrobkami. V súčasnosti majú, napríklad, európski rodičia problém nájsť pre svoje deti topánky, ktoré nepredstavujú zdravotné riziko, a doteraz tomuto problému Rada a Komisia venovali len málo pozornosti.
<P>
Vítam preto skutočnosť, že medzi svojimi prioritami uvádzate aj "Európu vo svete". Ubezpečujem vás, že Európa je veľmi otvorená svetovému obchodu, ale žiadnemu predsedovi Rady sa doposiaľ nepodarilo zaistiť reciprocitu a otvoriť čínsky trh európskym výrobcom. Dúfam, že vy a váš výborný tím budete mať väčší úspech.
<P>
Pán úradujúci predseda Rady, blahoželám vám, že ste predstavili skutočne vysokokvalitný a realistický program pre Európu, a zároveň aj k vášmu osobnému rastu. Hoci ste lídrom politickej strany, z ktorej niektorí súčasní ministri hlasovali v roku 2003 proti nášmu pristúpeniu do Únie, darí sa vám na európskej scéne mimoriadne dobre. Ja len dúfam, že budeme svedkom podobného názorového dozrievania vašich straníckych kolegov aj vo vzťahu k Lisabonskej zmluve.
<P>
Média informujú o tom, že Íri pod tlakom finančnej krízy lepšie chápu Lisabonskú zmluvu, a to, že ide o užitočný nástroj vytvorený na lepšie zvládnutie ťažkých období. Dúfam, že aj vy začnete na Lisabonskú zmluvu nazerať ako na pozitívnu vec, aj keby to malo znamenať, že si číslo pána prezidenta Klausa vymažete z mobilu. Všetkým nám želám, aby české predsedníctvo bolo úspešné, a to napriek pluralite našich názorov.
<SPEAKER ID="064" NAME="Katerina Batzeli" AFFILIATION="PSE">
(EL) Vážená pani predsedajúca, pán premiér, okrem otázky zahraničnej politiky, opatrení na zvládnutie hospodárskej krízy a ratifikácie Lisabonskej zmluvy, musia byť jednou zo základných priorít Európskej únie mladí ľudia. Čítala som o tejto priorite vo vašom programe. Myslím si, že by váš program mal byť integrovanejší a aktívnejší v otázke mladých ľudí.
<P>
Na presvedčenie mladých ľudí už nestačia vyhlásenia a sľuby. V štáte, ktorý kolabuje a nie je schopný riešiť hospodársku krízu, sa necítia bezpečne. Neakceptujú vzdelávacie systémy, ktoré ich posielajú na pracovný trh plný nezamestnanosti a spoločenského pohŕdania. Neakceptujú euroskepticizmus, strach z Európy. V ratifikácii Lisabonskej zmluvy vidia problém. Denne prichádzajú do konfliktov. Predstavujú generáciu, ktorá rozumie, čo sa myslí pod...
<P>
(Predsedajúca prerušila rečníčku.)
<SPEAKER ID="065" NAME="John Bowis" AFFILIATION="PPE-DE">
Vážená pani predsedajúca, rád by som pánovi úradujúcemu predsedovi povedal, že jeho krajinu pre mňa symbolizujú dvaja ľudia: Franz Kafka a Jan Palach. Obaja zosobňujú boj za slobodu a demokraciu a dokázali, že takýto boj môže často sprevádzať frustrácia, bolesť a obeť.
<P>
Preto si myslím, pán úradujúci predseda, že budete mať osobitný pohľad na boj v pásme Gazy a že budete rozumieť bolesti a frustrácii, ktoré prežívajú ľudia v Gaze a v Izraeli. Dúfam teda, že urobíte všetko preto, aby prestalo vraždenie, ku ktorému tam dochádza.
<P>
Takisto dúfam, že sa vám podarí osloviť amerického prezidenta v súvislosti s otázkami zmeny klímy a presvedčíte ho, aby sa zúčastnil na konferencii v Kodani.
<P>
Vo svojej krajine budete mať šancu dosiahnuť ciele v súvislosti s ostatnými legislatívnymi návrhmi tohto Parlamentu - a zdôrazňujem nové príležitosti pre občanov, ktoré budú vyplývať predovšetkým z cezhraničnej zdravotnej starostlivosti, viem, totiž, že sa tento bod nachádza vo vašom programe.
<P>
Spomenuli ste voľný pohyb znalostí. V žiadnej oblasti nie je taký dôležitý ako v lekárskej vede a platí to aj pre duševné zdravie. Mal som to šťastie, že som mohol podporovať určité činnosti týkajúce sa reforiem v oblasti duševného zdravia v Českej republike. Viem, že budete chcieť šíriť tieto reformy ďalej, nielen vo svojej krajine, ale aj po celej Európe. Bol by som rád, keby ste sa v myšlienkach vrátili späť do júna, keď sme vypracovali Európsky pakt za duševné zdravie. V tejto chvíli sa na vašom zozname nenachádza. Dúfam však, že zabezpečíte, aby sa vo vašom programe objavil ako bod, na ktorom treba ďalej pracovať. Je totiž našou úlohou - vašou úlohou - aby sme vo svojej komunite poskytli pomoc najmä zraniteľným ľuďom, ktorí pomoc a podporu potrebujú. Viem, že preto urobíte, čo je vo vašich silách, a v tomto úsilí vám prajem všetko dobré.
<P>
(potlesk)
<SPEAKER ID="066" NAME="Józef Pinior" AFFILIATION="PSE">
(PL) Rád by som začal pripomenutím stretnutia poľsko-československého podzemného opozičného hnutia, ktoré pred 21 rokmi zorganizovala Solidarita v Krkonošiach na poľsko-československých hraniciach.
<P>
Česká republika je prvou z krajín strednej a východnej Európy, ktorá sa ujala predsedníctva v Európskej únii. To zaväzuje, pán predseda. Česi stoja na čele Európskej únie v duchu tradície boja krajín strednej a východnej Európy za odstránenie železnej opony a vytvorenie zoskupení demokratických spoločností na európskom kontinente. Preto zdôrazňujem zvláštny intelektuálny a politický význam českého predsedníctva.
<P>
Z množstva priorít je tou hlavnou dokončenie ratifikácie Lisabonskej zmluvy a posilnenie spoločnej európskej zahraničnej politiky. Ďalšou veľmi významnou úlohou zostáva príprava stratégie transatlantických vzťahov po zvolení nového amerického prezidenta. A na záver by som rád prezidentovi Václavovi Havlovi zaželal rýchle uzdravenie po nedávnej operácii.
<SPEAKER ID="067" NAME="Mihael Brejc" AFFILIATION="PPE-DE">
(SL) České predsedníctvo vyjadrilo svoju pripravenosť zasiahnuť a prelomiť patovú situáciu v otázke vstupu Chorvátska do Európskej únie. Pán predseda, dovoľte, aby som vám v tejto súvislosti pripomenul, že každá kandidátska krajina je povinná doručiť dôveryhodné dokumenty. Ak tieto dokumenty dôveryhodné nie sú, bolo by na to treba príslušnú krajinu upozorniť.
<P>
Konkrétne v prípade Chorvátska, táto si krajina na mapách vyznačila spornú hranicu. Namiesto informácie o tom, že tá a tá časť hranice je sporná, ju jednoducho vyznačila tak, ako ju sama vníma. Takýto dokument nemôžeme prirodzene považovať za dôveryhodný, pretože medzi dva štáty vnáša spory, ktoré bude treba vyriešiť inde. Ide o bilaterálny spor medzi dvoma štátmi, inak dobrými susedmi s výbornými vzťahmi. Napriek tomu majú spor, ktorý bude treba vyriešiť inde. Preto by som chcel zdôrazniť, že Slovinsko sa nespráva nezodpovedne, ak tvrdí, že chorvátske dokumenty nie sú dôveryhodné. Slovinsko vlastne poukazuje na to, že členské štáty sú povinné upozorniť kandidátsku krajinu na skutočnosť, že má doručiť dokumenty, ktoré sú v súlade s normami Európskej únie.
<P>
Ako to vyriešiť? Predložilo sa tu už množstvo návrhov a ja verím, že české predsedníctvo sa rovnako pokúsi prísť s vhodným návrhom. Riešením pre Chorvátsko môže byť prijatie vládneho alebo parlamentného rozhodnutia, ktorým sa jasne stanoví, že ide o hranice orientačné, provizórne, alebo sa inak jasne určí, že tieto hranice sú dočasné a zatiaľ neboli vymedzené. Myslím, že práve takto by sme sa mohli posunúť o kúsok vpred a umožniť Chorvátsku čo najskôr vstúpiť do Európskej únie, čo by bolo aj v záujme Slovinska.
<P>
Na záver mi dovoľte popriať vám veľa úspechov na čele Rady Európskej únie.
<SPEAKER ID="068" NAME="Richard Falbr" AFFILIATION="PSE">
(CS) Na hlavu úradujúceho predsedu Rady sa zniesla kritika, no ja sa k nej úmyselne nepridám. V českých rozprávkach zvyčajne máme na hrade múdreho kráľa, ktorý nikoho neprovokuje, neuráža a nerobí zo seba odborníka na všetko. Na Pražskom hrade to tak nie je. Nič však nie je dokonalé. Napriek tomu verím, že sa úradujúci predseda Rady s týmto hendikepom vyrovná a splní, čo nám dnes sľúbil. Poznám ho už takmer 20 rokov a s potešením sledujem, ako členstvo v Európskej únii povzbudilo jeho politický rast. Držím mu palce, pretože ako vravia Španieli: "Con mi patria, con razón o sin ella" a Angličania: "Good or bad, my country", ja vravím: "So svojou vlasťou v dobrom i v zlom".
<SPEAKER ID="069" NAME="Zita Pleštinská" AFFILIATION="PPE-DE">
- (SK) Úvodom svojho vystúpenia chcem vyjadriť radosť, že naša bratská Česká republika hneď na začiatku svojho predsedníctva vyvrátila pochybnosti o schopnosti nového členského štátu viesť a spravovať záležitosti Európskej únie.
<P>
České predsedníctvo dokázalo, že vie reagovať a konať v kritických situáciách, akými sú vojna v Gaze a zastavenie dodávok plynu z Ruska do EÚ. Ako zástupkyňa Slovenska, ktoré odoberá takmer 97 % plynu z Ruska a je spolu s Bulharskom v najkritickejšej situácii, by som chcela oceniť osobnú zaangažovanosť premiéra Mirka Topolánka pri vyjednávaní s ruskou a ukrajinskou stranou. Pán premiér, Slovensko stále nemá plyn, a preto potrebuje vašu aktívnu pomoc aj naďalej. Európa potrebuje spoločnú energetickú politiku, potrebuje zlepšiť svoju vyjednávaciu pozíciu v energetickej oblasti.
<P>
Francúzsko začalo svoje predsedníctvo rusko-gruzínskym konfliktom, české predsedníctvo sa musí vyrovnať s obchodno-politickým sporom medzi Ruskom a Ukrajinou. Pevne verím, že dozrel čas poučiť sa z týchto udalostí. Dôležité je identifikovať oblasti, kde je EÚ závislá od Ruska, a zároveň i oblasti, kde je Rusko závislé od EÚ. Vzťahy s Ruskom sú dôležité, avšak je neprípustné, aby Rusko plyn zneužívalo ako politickú zbraň. Je potrebné urýchlene sa zaoberať otázkou diverzifikácie zdrojov energetických surovín a výstavbou plynovodu Nabucco. Pán premiér, Slovensko je v mimoriadnej situácii a vidí vo vás spojenca v otázke strategického rozhodnutia o Jaslovských Bohuniciach. Rovnako prosím o pomoc aj vás, pán Barroso,ako predsedu Európskej komisie.
<P>
Osobne si myslím, že ešte vždy existujú veľké rezervy pri napĺňaní slobody pohybu osôb, a preto vítam motto českého predsedníctva: Európa bez bariér.
<P>
Prajem českému predsedníctvu, aby svoj program 3E úspešne naplnilo a priblížilo EÚ k dosiahnutiu lisabonských cieľov.
<SPEAKER ID="070" NAME="Miloš Koterec" AFFILIATION="PSE">
Vážený pán premiér, ako bývalý krajan vás s potešením vítam na pôde Európskeho parlamentu a želám vám veľa šťastia pri napĺňaní predsavzatí, ktoré ste nám predstavili.
<P>
Vaše 3E priority určite zahŕňajú aktuálne problémy Európskej únie, ale verím, že v časti ekonomika nezabudnete ani na jej sociálne aspekty, také dôležité pre veľkú väčšinu občanov EÚ. Keď som vás videl na oslavách prijatia eura na Slovensku, bol som rád, že EÚ má v novom úradujúcom predsedovi Rady podporovateľa tesnejšej integrácie krajín Únie. Ešte viac ma však, rovnako ako väčšinu tohto Parlamentu, poteší, ak prispejete k ratifikácii Lisabonskej zmluvy v Českej republike. Bez nej sa aj priority, ktoré ste si vytýčili, budú ťažko napĺňať. Ak chceme, aby EÚ bola, ako ste spomenuli, nielen platcom, ale aj hráčom vo svete, musíme urobiť tento krok.
<P>
Pán premiér, ako bolo viackrát povedané, dôležitým momentom počas vášho predsedníctva budú európske voľby. Účasť na nich bude významná pre ďalších päť rokov politiky EÚ, a tu môže hmatateľná podpora Rady zohrať veľkú úlohu. Keď Slovensko vypadne na majstrovstvách sveta v hokeji a Česká republika sa kvalifikuje ďalej...
<P>
(Predsedajúca prerušila rečníka.)
<SPEAKER ID="071" NAME="Tunne Kelam" AFFILIATION="PPE-DE">
Vážená pani predsedajúca, rád by som vyjadril českému predsedníctvu čo najsrdečnejšiu podporu Estónska. Skutočné zvýšenie konkurencieschopnosti je spolu so štyrmi základnými slobodami najlepším liekom na hospodársku krízu. Vážený úradujúci predseda Rady, podporujem vašu myšlienku rozvíjania plnohodnotného partnerstva s Východom. Teraz už chápeme, aké dôležité je presadzovať v krajinách ako Ukrajina či Gruzínsko princípy právneho štátu a demokracie.
<P>
V septembri minulého roku Európsky parlament navrhol vyhlásiť 23. august za deň spoločnej spomienky na obete komunizmu a nacizmu. Veríme, že sa vám podarí presvedčiť všetkých 27 vlád, aby, počínajúc budúcim augustom, oficiálne slávili tento deň. Takisto očakávame, že nás povediete k morálnemu a politickému zhodnoteniu zločinov spáchaných totalitným komunizmom.
<P>
(Predsedajúca prerušila rečníka.)
<SPEAKER ID="072" NAME="Silvia-Adriana Ţicău" AFFILIATION="PSE">
(RO) "Ekonomika, energetika a Európska únia vo svete." To je motto českého predsedníctva v EÚ. Občania Európy očakávajú, že ich európske inštitúcie ochránia pred krízami a zlepšia kvalitu ich života. Plán Európskej únie na ozdravenie hospodárstva, zlepšenie energetickej účinnosti a zabezpečenie dodávok energie v súčasnosti patria k prioritám Európanov.
<P>
Vyzývam české predsedníctvo, aby aj napriek blížiacim sa európskym voľbám, alebo práve preto, ukázalo víziu, politickú vôľu a predovšetkým oddanosť občanom Európy. Spolu dokážeme dosiahnuť dohodu už v prvom čítaní smernice o energetickej hospodárnosti budov. Ubezpečujem vás, že Európsky parlament a Európska komisia sú pripravení podporiť vás, aby sa smernica o energetickej hospodárnosti budov stala jedným z úspechov českého predsedníctva.
<SPEAKER ID="073" NAME="Marios Matsakis" AFFILIATION="ALDE">
Vážená pani predsedajúca, po traumatickej skúsenosti s ruským komunizmom v minulosti dnes Česká republika prešla k ďalšiemu extrému, keď vytvorila pevné spojenectvo s USA a sľúbila im poslušnosť. Túto skutočnosť ste, pán úradujúci predseda Rady, jasne demonštrovali nielen svojím postojom v otázke Gazy a Lisabonskej zmluvy, ale aj rozhodnutím vašej vlády o rozmiestnení amerických rakiet na českej pôde. Vaša ochota verne slúžiť washingtonskej administratíve za cenu ohrozenia mieru v Európe je neakceptovateľná a podozrivá.
<P>
Vaša krajina je dnes súčasťou Európskej únie, nie Spojených štátov, preto by sa vaša vláda mala podľa toho správať. Satelitné štáty Ameriky nemajú v našej Únii miesto. Musíte sa teda rozhodnúť: EÚ alebo USA? Nemôžete mať oboje!
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Vážená pani predsedajúca, vážený pán úradujúci predseda Rady, české predsedníctvo je po mnohých rokoch prvým, ktoré vyčlenilo ten starý vtip, Európsku ústavu, známu aj ako Lisabonská zmluva, zo svojho programu. Tento realistický prístup nás napĺňa optimizmom a ukazuje vašu úctu k demokracii a zásade jednohlasnosti.
<P>
České predsedníctvo sa rozhodlo sústrediť na najnaliehavejšie problémy dneška vrátane konfliktu v Gaze a energetickej bezpečnosti. Pôvodne neplánovalo vstupovať do plynového konfliktu medzi Ruskom a Ukrajinou. Keď však tento konflikt začal ovplyvňovať veľký počet členských štátov, pán Topolánek sa rozhodol sprostredkovať dohodu. Je samozrejmé, že za šesť mesiacov sa predsedníctvu nepodarí dosiahnuť všetky ciele, ktoré si predsavzalo. Už prvé dva týždne však ukázali, že tu máme rozhodné predsedníctvo aj napriek Kasandriným proroctvám niektorých politikov v tomto parlamente. V mene delegácie...
<P>
(Predsedajúca prerušila rečníka.)
<SPEAKER ID="075" NAME="Dimitar Stoyanov" AFFILIATION="NI">
(BG) Ďakujem vám, pani predsedajúca. Dopočul som sa, že za podpory českého predsedníctva vystavili v Bruseli čosi ako umelecké dielo, kde moju krajinu Bulharsko zobrazili ako záchod. Je to hlboká urážka, ktorá je v rozpore s tradíciami Európskej únie, založenými na partnerstve a vzájomnom rešpekte. Preto trváme na tom, aby české predsedníctvo tento obraz okamžite odstránilo. Nemôžeme tolerovať, aby sa ktokoľvek opovážil takto uraziť jeden z členských štátov. Ak tento obraz nebude okamžite odstránený, spolu s kolegami tam pôjdeme a odstránime ho vlastnými rukami.
<SPEAKER ID="076" NAME="Mirek Topolánek">
úradujúci predseda Rady. - (CS) Ďakujem za slovo. Svoj záverečný prejav by som rád začal poďakovaním za všetky vaše názory. Pripravili ste mi veľmi vrúcne privítanie, ktoré som ani neočakával. Chcel by som súčasne poznamenať, že naše predsedníctvo, ako aj ja z pozície predsedu Európskej rady, budeme počas celého polroka v úzkom kontakte a úzkej spolupráci s Európskou komisiou. Prvých štrnásť dní ukázalo, že práve nepretržitý, každodenný a naozaj veľmi aktívny kontakt nielen s Josém Manuelom Barrosom, ale s celou Komisiou, zaistil náš spoločný postup pri riešení problémov, ktoré nás na začiatku roku postihli. Nemyslím však len na spoluprácu s Európskym parlamentom, ale hlavne na našu komunikáciu s Európskou komisiou pri hľadaní riešení operatívnych problémov. Rád by som sa za to pánovi predsedovi Barrosovi poďakoval.
<P>
Keď som sem šiel, zaprisahal som sa, že nebudem žartovať. Jediný vtip, ktorý som predsa len povedal a ktorému by sa u nás všetci smiali, sa smiechu nedočkal. Nevadí. Budem to skúšať znova a znova. Možno sa to raz podarí preložiť správne aj do nemčiny a všetci si porozumieme.
<P>
Lisabonská zmluva nemôže byť mantra. Musí byť prostriedkom, nie cieľom. Je to prostriedok na zlepšenie fungovania Európskej únie. V žiadnom prípade si ju nesmieme vynucovať. Každý štát má vlastné nástroje a pravidlá hry, ktorými dosiahne jej ratifikáciu. To, že som túto zmluvu podpísal, ešte neznamená, že budem ovplyvňovať rozhodnutie oboch komôr Českého parlamentu, ktoré rozhodujú samostatne a slobodne samy za seba. Takisto nemienime dopredu ovplyvňovať rozhodnutia írskeho ľudu. Nie je možné vynútiť si akýmkoľvek spôsobom platnosť tejto zmluvy, hoci si myslím, že táto zmluva je v tejto chvíli potrebná a uľahčí fungovanie Európskej únie. Tým som túto vec ukončil a viac sa k tomu nebudem vyjadrovať, pretože svoj osobný postoj som už prezentoval.
<P>
Páčil sa mi citát pána poslanca Kirkhopa. Budem parafrázovať iný Churchillov citát, ktorý vyjadruje to, čo si o súčasnej dobe myslím: "Zajtra nemôže prísť žiadna ďalšia kríza, môj diár je už totiž plný." Myslím si, že to, s čím sme sa počas prvých týždňov museli vyrovnať, dokazuje, že sme si správne stanovili svoje priority a že sme na to boli dobre pripravení. Otázku plynu sme, mimochodom, začali riešiť už počas francúzskeho predsedníctva v polovici decembra.
<P>
Ospravedlňujem sa všetkým poslancom, ktorým neodpoviem na ich konkrétne otázky. Pokúsim sa diskusiu trochu zovšeobecniť a pokúsim sa naznačiť skôr všeobecný postoj k riešeniu týchto konkrétnych problémov.
<P>
Otázka pašovania ľudí, drog, detí, obchodovania s deťmi a podobne. Rovnaká diskusia o miere slobody a bezpečnosti, aká prebieha v tomto parlamente, prebieha i v Českej republike a radi by sme urýchlili prijímanie smerníc alebo celý legislatívny plán v rámci rozhodnutí Rady o boji proti pašovaniu ľudí. Chcem tým povedať iba to, že sme pripravení a chceme riešiť jednotlivé aspekty týchto problémov.
<P>
Veľká diskusia o plynovode Nabucco. Otvorene si povedzme, že Nabucco bude alternatívou k ostatným tranzitným trasám iba v prípade, že bude využívať alternatívne zdroje. A pokiaľ ide o diskusiu o Ukrajine, môj český kolega Josef Zieleniec to povedal úplne jasne: tento problém je politický a geopolitický. Domnievam sa, že pokiaľ teraz nedáme Ukrajine šancu napraviť vnútorné problémy, pokiaľ neobmedzíme správanie jednotlivých hráčov - či už osôb alebo firiem na plynárenskom trhu, tak môžeme o Ukrajinu v jej proeurópskom smerovaní prísť, čo je, samozrejme, geopolitický problém. Môžeme len špekulovať o tom, aké sú ciele celej krízy. Či ide iba o krátkodobé zvýšenie ceny alebo o oveľa väčší tlak na budovanie Nordstreamu, alternatívnej severnej trasy, alebo možno skutočne ide o zamedzenie európskeho smerovania Ukrajiny. Každopádne ide o veci súvisiace s problémom, ktorý nie je len krátkodobý a netýka sa iba energetiky.
<P>
Keby som mal reagovať na odporúčania, či má byť Európa liberálnejšia alebo socialistickejšia, pokúsil by som sa ešte o jeden žart a povedal by som, že navrhujem kompromis. Mala by byť liberálno-konzervatívna, ale to je už naozaj môj posledný žart.
<P>
Pokiaľ ide o smerovanie Českej republiky a prijatie eura, 1. januára som vyhlásil, že 1. novembra tohto roku oznámi Česká republika termín vstupu. Moja vláda je prvou vládou, ktorá splní maastrichtské kritériá. Nepozerám sa na to ako na preteky. Slovenským kolegom blahoželám. My si počkáme na to, akým spôsobom ovplyvní finančná kríza plnenie pravidiel Paktu stability a rastu a plnenie fakticky všetkých pravidiel, ktorými sa eurozóna riadi. Obávam sa, a to platí aj pre riešenie finančnej krízy, že oslabovanie vlastných pravidiel Európskej únie je deštruktívne. A preto, keď hovoríme o Európe pravidiel, budeme, samozrejme, trvať na dodržiavaní smerníc týkajúcich sa štátnej pomoci a hospodárskej súťaže, a toto bude jedno z kritérií posudzovania všetkých návrhov na riešenie finančnej krízy. Pravidlá platia v dobrých aj zlých časoch, a platia pre všetkých. Táto rovnosť musí byť absolútna.
<P>
Ešte poznámka k "Európe bez bariér". Áno, chápe sa to minimálne v troch významoch. V tom ekonomickom je to odstraňovanie bariér vnútorného trhu. V tom mentálnom, psychologickom, odstraňovanie bariér v hlavách jednotlivých Európanov, čo je cieľom novo pristupujúcich štátov. A je to aj odstraňovanie bariér vonkajších, zamedzenie protekcionizmu, skutočná liberalizácia svetového obchodu ako jeden z nástrojov riešenia krízy, zvyšovania dopytu a faktické napĺňanie záverov stretnutia G20 vo Washingtone.
<P>
Chcel by som možno povedať jednu vec, ktorá sa ma osobne dotýka a ktorá sa už dostala do médií. Václav Havel je vážne chorý a je v nemocnici. Je to človek, ktorý symbolizuje našu prednovembrovú, ale i ponovembrovú orientáciu, a to nielen Českej republiky. V podstate symbolizuje pád železnej opony. Bol to prvý Čech, ktorý vystúpil v tomto Európskom parlamente, a ja by som mu v mene nás všetkých chcel zaželať skoré uzdravenie.
<P>
Mám ešte niekoľko celkom konkrétnych reakcií na jedného z poslancov tohto zhromaždenia. Dojali ma obavy kolegu Roučka o českú vládu. Mohol by som vymenovať minimálne šesť príkladov z posledných desiatich až pätnástich rokov, keď štáty, ktoré predsedali Európskej únii, zápasili s množstvom vnútorných problémov, no ich predsedníctvo bolo úspešné. Napríklad Belgicko v čase, keď vstupovala do platnosti Maastrichtská zmluva a menilo sa štátne usporiadanie. Samotné predsedníctvo tým napriek tomu nebolo ovplyvnené. V čase francúzskeho predsedníctva, keď sa Európska únia rozširovala o Švédsko, Fínsko a Rakúsko, došlo v krajine k vnútropolitickej kríze. Alebo v čase Amsterdamskej zmluvy v roku 1999 počas nemeckého predsedníctva, keď mal Gerhard Schröder veľké problémy a Lafontaine opustil jeho stranu. Či v čase zavedenia eura počas španielskeho predsedníctva Josého Maríu Aznara. Alebo počas írskeho predsedníctva. A mohol by som pokračovať. Nerobte si starosti s vnútornými problémami českej politiky. České predsedníctvo tým nebude ovplyvnené.
<P>
Pokiaľ ide o jadrové fórum, nemôže tu prebiehať diskusia o jadrovej energii, v ktorej by sa spor medzi zelenými, liberálmi, konzervatívcami a tak ďalej mal skončiť akýmsi vynúteným výsledkom. Práve jadrové fórum, ktoré usporadúvame v spolupráci s Európskou komisiou a ktoré sa koná v Bratislave a Prahe, by malo odštartovať novú diskusiu o bezpečnosti, o príležitostiach, o rizikách, o potrebnosti a o všetkom tom, z čoho sa v ostatných rokoch stalo tak trochu tabu. Odblokovanie tohto tabu je práve cieľom tohto slovensko-českého jadrového fóra. Je zrejmé, prečo je premiér Fico na Ukrajine a v Moskve. Problémy Bulharska a Slovenska sú kritické. Sú to krajiny, ktoré sú stopercentne závislé od dodávok plynu z Ukrajiny. Bulharsko dokáže čerpať zo zásobníkov iba tretinu potrebného výkonu. Slovensko už obmedzilo výrobu v tisíckach podnikov, vyhorela mu tepelná elektráreň v Novákoch a ocitlo sa v skutočne kritickej situácii. S Róbertom Ficom som v každodennom kontakte a podporujem jeho misiu, i keď si nemyslím, že bude mať v danej chvíli výsledok. Musíme byť podstatne tvrdší k obidvom hráčom, k Ukrajine i Rusku, k Naftogazu i Gazpromu. Domnievam sa, že ďalšie kroky musia byť oveľa efektívnejšie a tvrdšie, ako zo strany Európskej komisie, tak zo strany českého predsedníctva. Musíme hľadať nástroje, aby sme preklenuli niektoré technické problémy. Nie je možné, aby z úplne banálneho dôvodu (tým je používanie technologického plynu) neboli spustené dodávky. V tomto zmysle podnikneme ďalšie kroky.
<P>
O Balkáne a s ním súvisiacich problémoch sa tu veľa nehovorilo. Mnohé otázky boli orientované týmto smerom. Pán kolega Peterle dobre vie, že na to, aby sa odblokovali kapitoly chorvátskeho prístupového procesu, musí dôjsť k vyriešeniu slovinsko-chorvátskeho bilaterálneho sporu. Nejde o spor európsky, aj keď vlastne začína zasahovať do prístupových rozhovorov. V tomto zmysle moje kontakty s oboma premiérmi a oboma prezidentmi, spolu s mojím osobným vstupom do tohto problému, možno pomôžu vyriešiť slovinsko-chorvátske hraničné problémy.
<P>
Je toho ešte veľa, čo by som chcel povedať, no pokúsim sa vás ďalej nezdržiavať. Pokúsim sa umožniť vaše ďalšie rokovanie. Úplne na záver chcem povedať, že si veľmi vážime príležitosť začleniť sa do spoločenstva štátov vybudovaného na hodnotách a základoch, ktoré môžeme po novembri 1989 aj my opäť považovať za svoje hodnoty a svoje ciele. Ceníme si aj príležitosť predsedať celému tomuto spoločenstvu. Moja generácia, ktorá mala v roku 1989 33 rokov, nikdy nepredpokladala, že sa raz dožije niečo takého jedinečného. Veľmi si vážime aj to, že môžeme riešiť množstvo problémov. Najviac zo všetkého si však ceníme vnútornú slobodnú diskusiu. Práve táto sloboda nám umožňuje vyjadriť problémy v spektre názorov, ktoré prispejú k ich vyriešeniu. Môžem tu jednoznačne vyhlásiť, že už Tomáš Garrigue Masaryk povedal: "Demokracia je diskusia". Rád budem pokračovať v šľapajach prvého československého prezidenta a som úplne otvorený diskusii. Dnes vám ďakujem za pozornosť a teším sa na budúce stretnutie.
<SPEAKER ID="077" NAME="José Manuel Barroso">
predseda Komisie. - Vážená pani predsedajúca, bola to veľmi zaujímavá diskusia. Povzbudilo ma, že sme si navzájom porozumeli v otázkach náročných úloh, a vo všeobecnosti prejavená podpora českému predsedníctvu. Znovu opakujem svoje želanie lojálne, konštruktívne a v najlepšom duchu spolupracovať s našimi českými priateľmi. Ich úspech je zároveň úspechom Európy.
<P>
Niektorí z vás už zdôraznili, že je to posledné predsedníctvo pred voľbami do Európskeho parlamentu. Domnievam sa, že je veľmi dôležité, aby sme počas nasledujúcich troch mesiacov všetci ukázali, akú významnú úlohu majú naše inštitúcie pre blaho, prosperitu a súdržnosť našich občanov.
<P>
Veľmi dôležité je komunikovať, ale to nemôžu robiť len európske inštitúcie či členské štáty. Musíme to urobiť spolu v duchu pravého partnerstva. Mnohé z toho, čo sa v týchto mesiacoch udeje, bude veľmi dôležité pre budúcnosť Európy, ako aj pre rešpektovanie našich inštitúcií v celej Európe.
<P>
Rád by som tento čas využil na zodpovedanie niekoľkých konkrétnych otázok, ktoré ste mi položili najmä v súvislosti s energetikou. Áno, potrebujeme urýchlenú revíziu smernice o opatreniach na zaistenie bezpečnosti dodávok zemného plynu. Komisia to uznala, keď v novembri minulého roka predložila svoj strategický prieskum energetickej politiky, a pracujeme na plné obrátky, aby sme legislatívny návrh predložili Európskemu parlamentu a Rade čo najskôr. Áno, pokiaľ ide o energetickú bezpečnosť v Európe, potrebujeme dosiahnuť väčší pokrok a viac solidarity. To bolo podstatou nášho strategického prieskumu energetickej politiky, ktorý sme nedávno predložili.
<P>
Rád by som znova využil túto príležitosť a požiadal členské štáty a európske inštitúcie, aby aktívnejšie pracovali na mechanizmoch európskej energetickej solidarity. Áno, potrebujeme urýchliť aj investície do energetickej infraštruktúry, prepojení a energetickej účinnosti. Taký obrovský význam tomu prikladáme preto, lebo sme na tieto účely vyčlenili z rozpočtu Spoločenstva 5 miliárd EUR.
<P>
Vyzývam vás, Parlament i české predsedníctvo, aby sa to čo najskôr uviedlo do praxe. Áno, oživenie hospodárstva musí sprevádzať inteligentný ekologický rast, aby sme z tejto krízy vyšli silnejší. Predložili sme návrhy, aby sme urýchlili využívanie štrukturálnych fondov na tieto účely. Finančné prostriedky potrebujeme na rozvoj energetickej účinnosti a energetických prepojení a koordináciou národných podporných programov zosúladíme aj úsilie jednotlivých štátov v tomto smere, v súlade so závermi Európskej rady.
<P>
Dovoľte mi ešte povedať, že zvládnutie hospodárskej krízy a nasmerovanie Európy späť k udržateľnému rastu si vyžiada rešpektovanie pravidiel Spoločenstva o rovnakých príležitostiach. Európa musí pokračovať v uľahčovaní účasti mužov i žien na rozvíjaní hospodárstva, ako aj pomáhať pri spájaní rodinného a pracovného života.
<P>
Ešte krátka zmienka o Lisabonskej zmluve, ktorú tu mnohí z vás spomínali: viac než kedykoľvek predtým potrebujeme, aby túto zmluvu ratifikovali všetky členské štáty. Áno, musíme rešpektovať všetky národné ratifikačné procesy, no keď zmluvu v mene štátu podpíše vláda, ide o dôležitý záväzok, že zmluva vstúpi do platnosti.
<P>
(potlesk)
<P>
Mnohí z vás hovorili o českom predsedníctve a o jeho význame. Ako niektorí z vás povedali - pán Nassauer, pán Brok a ďalší, obrovský význam má už samotný fakt, že tu české predsedníctvo vôbec máme. Po prvý raz prevzal zodpovednosť za predsedanie Európskej rade bývalý štát Varšavskej zmluvy. Keď sa nad tým zamyslíme, uvedomíme si, aký to je obrovský úspech. 20 rokov po páde železnej opony stojí Česká republika v čele Európskej rady. Pán premiér Topolánek a vicepremiér Vondra spolupracujú na plnení tejto povinnosti. Plne dôverujem v to, čo ste si predsavzali.
<P>
Dovoľte mi, aby som sa s vami podelil o skúsenosť, ktorú som nadobudol minulý rok počas portugalského predsedníctva. Portugalský premiér Sokrates a ja sme boli v Zittau, na hraniciach medzi Českou republikou, Poľskom a Nemeckom a v tej chvíli som na pánovi premiérovi Topolánkovi videl, aké pocity prežíva. Táto hranica v minulosti rozdeľovala Európanov na dve svetové strany, no teraz sa stala rázcestím, po ktorom slobodne prechádzajú občania všetkých troch krajín. Bola to veľká chvíľa a veľký úspech, na ktorý by sme mali byť hrdí. Preto pevne verím, že je veľmi dôležité brániť naše hodnoty a dosiahnuť tak úspech tohto predsedníctva.
<P>
Niektorí z vás spomenuli, že je dôležité, aby Česká republika uspela, pretože je to malá krajina. Prepáčte, no Česká republika malou krajinou nie je, dokonca ani z pohľadu Európy. Vlastne je to niekedy prejavom komplexu menejcennosti, keď niektoré z členských štátov považujeme za malé krajiny. Dovoľte, aby som vám pripomenul slová Paula-Henriho Spaaka, jedného zo zakladateľov nášho európskeho projektu, ktorý povedal: V Európskej únii už nie sú malé a veľké krajiny, môžeme tvrdiť, že ani jedna krajina nie je veľká. Problém je, že si to niektoré z nich ešte nevšimli.
<P>
Keď sa tak pozrieme na zvyšok sveta, keď vidíme rozsah Americkej vyspelosti v oblasti obrany a v technológiách, keď vidíme ohromnú geografickú rozľahlosť Ruska či ohromné demografické rozmery Číny a Indie - môžeme povedať, že v Európe sú nejaké veľké krajiny?
<P>
V Európe už nie sú veľké krajiny. Z hľadiska dôstojnosti sú všetky veľké. Pre Európsku komisiu sú si všetky členské štáty z hľadiska dôstojnosti úplne rovné, ale ak chceme byť veľkí vo svete, potrebujeme silnú Európsku úniu. Musíme konať spoločne, musíme využívať vplyv všetkých našich inštitúcií, a ak budeme spolupracovať, skutočne sa nám podarí čosi vo svete zmeniť. Preto potrebujeme Lisabonskú zmluvu. Preto potrebujeme spoločný cieľ. Preto potrebujeme silné inštitúcie. Želám českému predsedníctvu všetko najlepšie.
<P>
(súvislý potlesk)
<SPEAKER ID="078" NAME="Predsedajúca">
Rozprava sa skončila.
<P>
Nasleduje hlasovanie.
<P>
Písomné vyhlásenia (článok 142)
<SPEAKER ID="079" NAME="Gerard Batten  " AFFILIATION="IND/DEM">
písomne. - Niektorí z nás sa už veľmi tešia na februárový prejav prezidenta Klausa. Aké osviežujúce bude počúvať človeka, ktorý je taký inteligentný a čestný, že pochybuje o ideologických ortodoxných názoroch neustále sa zbližujúcej Európskej únie a o zmene klímy.
<P>
Prezident Klaus mal pravdu, keď porovnával Európsku úniu s bývalým Sovietskym zväzom. Môj priateľ hrdinský ruský disident Vladimir Bukovskij hovorí o Európskej únii toto: "Žijem už nejaký čas vo vašej budúcnosti, a nefunguje to." Pán Bukovskij má pravdu, EÚ je istou formou mäkšieho komunizmu.
<P>
Môžeme len dúfať, že české predsedníctvo bude trochu skeptickejšie k veľkému európskemu projektu než niektoré predchádzajúce predsedníctva. Jedno však Česi urobiť môžu, a to oddialiť ratifikáciu Lisabonskej zmluvy až na obdobie po druhom írskom referende. Potom, keď Íri druhý raz povedia "nie" ústave, ktorá zlyhala, môžu Česi uznať demokratické rozhodnutie jediného štátu EÚ, ktorý umožnil referendum a zastavil Lisabonskú zmluvu odmietnutím jej ratifikácie. Dúfajme, že pán prezident Klaus je tým správnym človekom, ktorý to dokáže.
<SPEAKER ID="080" NAME="Alessandro Battilocchio  " LANGUAGE="IT">
Ďakujem, vážená pani predsedajúca, a Českej republike úprimne želám mnoho úspechov v jej práci. Začiatok jej predsedníctva nesprevádzajú dobré znamenia: jej fundamentálny euroskepticizmus, ktorý v nedávnej minulosti sprevádzal mnoho Českých činov (do dnešného dňa napríklad nedokázali ratifikovať Lisabonskú zmluvu), nenecháva pokojných dokonca ani optimistov. Vyhlásenie úradujúceho predsedu Rady k otázke Gazy ukázalo nedostatok inštitucionálneho citu: rokovacie pozície by mali byť schválené ostatnými 26 členskými štátmi. Okrem toho skutočnosť, že sa ešte nestretol so Skupinou socialistov v Európskom parlamente, vysiela veľmi zlý signál: ešte nikdy sa nestalo, aby si úradujúci predseda Rady nenašiel čas a neviedol dialóg s početnou politickou skupinou v Parlamente. Vážená pani predsedajúca, dúfame, že budeme prekvapení účinným rozhodným konaním: v takom prípade budeme mať po šiestich mesiacoch intelektuálnu odvahu oceniť ho.
<SPEAKER ID="081" NAME="Ilda Figueiredo  " LANGUAGE="PT">
České predsedníctvo si stanovilo tri priority: hospodárstvo, energetiku a zahraničné vzťahy. Predložený program českého predsedníctva tak sledoval už známe línie, no mal aj niekoľko osobitostí, najmä v súvislosti s ratifikáciou Lisabonskej zmluvy. Český premiér potvrdil potrebu rešpektovať zvrchovanosť írskych občanov. Dokonca predpokladal, že ak by sa referendum bolo konalo v Českej republike, bolo by sa mohlo skončiť rovnakým výsledkom ako v Írsku, čím pripustil, že návrh Zmluvy možno zamietnuť.
<P>
V súvislosti s plynovou krízou medzi Ruskom a Ukrajinou považoval za vinníkov obe krajiny, zdôraznil hospodárske, strategické a politické dôvody ich konania a podporil ráznejší zásah Európskej únie, pritom však nepredložil žiadne konkrétne návrhy.
<P>
Pokiaľ ide o sociálno-ekonomické otázky, nepredložil nič odlišné, čo znamená, že zastáva neo-liberálne postoje, návrhy, ktoré Európsky parlament zamietol v súvislosti so smernicou o pracovnom čase, s Paktom stability a rastu a s neo-liberálnou lisabonskou stratégiou. Úplne ignoroval hospodársku krízu a jej vážne dôsledky na sociálnu oblasť.
<P>
Rovnako vyjadrujeme hlboké poľutovanie nad tým, že v súvislosti s vojnovými zločinmi, ktoré Izrael naďalej pácha na Palestínčanoch, nepovedal v podstate nič.
<SPEAKER ID="082" NAME="Genowefa Grabowska  " LANGUAGE="PL">
České predsedníctvo prišlo v náročnom období pre celú EÚ. Finančná kríza, energetická kríza a hospodárska recesia ju skúšajú viac než kedykoľvek predtým v jej päťdesiatšesťročnej histórii. A navyše, máme tu júnové voľby do Európskeho parlamentu a najnovšie aj vojenský konflikt v pásme Gazy. Osobne ľutujem, že Čechom chýbajú vhodné nástroje na riešenie týchto problémov. Ľutujem, že sa ešte vždy nepodarilo uviesť do života Lisabonskú zmluvu reformujúcu EÚ.
<P>
To je dôvodom chýbajúcej spoločnej zahraničnej politiky: nejestvuje tu systém na prijímanie rozhodnutí a členské štáty nezaväzuje zásada energetickej solidarity. Do značnej miery má na tom podiel aj prezident Václav Klaus, ktorého názory na zmenu klímy, reformu EÚ a euro sú zvláštne, ak nie nepriateľské. Preto žiadam českú vládu a premiéra Mirka Topolánka, aby v čo najväčšej miere obmedzili Klausove verejné vyhlásenia o záležitostiach EÚ. Je to pre jeho vlastné dobro a taktiež v našom spoločnom záujme.
<P>
České priority 3E - ekonomika, energetika a energetické vzťahy - v kocke vyjadrujú potreby Európy. Preto verím, že sa naplnia sľuby pána Schwarzenberga a Česi významne "posunú Európske záležitosti vpred", pritom však "nebudú najslabšími žiakmi v triede". Z celého srdca želám nášmu južnému susedovi úspešné predsedníctvo!
<SPEAKER ID="083" NAME="Gábor Harangozó  " AFFILIATION="PSE">
písomne. - Plán hospodárskej obnovy, odsúhlasený v decembri, je významným krokom správnym smerom v snahe poradiť si so súčasným hospodárskym útlmom. Teraz treba rýchlo a účinne realizovať jeho konkrétne aspekty. Z tohto hľadiska by mala Únia vyvinúť maximálne úsilie pri zjednodušovaní prístupu k dostupným zdrojom. Preto by sme mali, kým sa neobnoví dôvera v náš finančný trh, hlavne vylepšovať a zjednodušovať opatrenia, aby sa urýchlila implementácia programov zo štrukturálnych fondov a Kohézneho fondu. Kohézna politika je najúčinnejším nástrojom solidarity v Únii a zohráva významnú úlohu pri odstraňovaní negatívnych následkov globálnej krízy. Okrem toho mi dovoľte uvítať medzi prioritami nového českého predsedníctva vôľu iniciovať diskusiu o prehodnotení znevýhodnených oblastí v súlade s oznámením Komisie. Presnejšie vymedzenie týchto oblastí skutočne pomôže lepšie riešiť ich potreby, rozvíjať potenciál ich rozvoja, a tak pôsobiť v súlade s cieľmi sociálnej, územnej a hospodárskej konvergencie v celej Únii. Skutočne potrebujeme zintenzívniť naše úsilie, aby sme zabránili negatívnym následkom krízy, a to nielen z hľadiska hospodárstva, ale aj našich občanov, najmä tých najzraniteľnejších.
<SPEAKER ID="084" NAME="Mieczysław Edmund Janowski  " LANGUAGE="PL">
Rád by som poďakoval úradujúcemu predsedovi Rady Mirkovi Topolánkovi za predstavenie priorít českého predsedníctva. Tri E - ekonomiku, energetiku a Európu vo svete, ktoré budú tvoriť rámec predsedníctva Spoločenstva, budú sťažovať ďalšie neplánované vonkajšie udalosti: Gaza a plyn.
<P>
Problém v Gaze má politické rozmery. Súčasný vojenský konflikt však posunul do popredia humanitárne problémy. Zomierajú tam ľudia! Nielen ozbrojenci z Hamasu, ktorí vojenský konflikt vyprovokovali, ale aj nevinné deti, ženy a muži. EÚ v súčinnosti s OSN musí urobiť všetko, čo sa dá, aby našla riešenie tohto krvavého konfliktu. Židia a Palestínčania vedia žiť bok po boku v mieri. Nepoľavujte, prosím, v úsilí o dosiahnutie tohto cieľa.
<P>
Plynová kríza zasiahla mnoho európskych štátov. Spor medzi dvoma spoločnosťami, jednou ruskou a druhou ukrajinskou, prerástol do sporu medzi dvoma krajinami. Občania mnohých krajín teraz preto veľmi trpia, keďže im zastavili prísun energií uprostred krutej zimy. Z toho vyplynuli aj značné hospodárskej straty, pretože plyn potrebujú aj vo výrobe. Preto je najvyšší čas vytvoriť v rámci EÚ rozsiahly systém na dodávky plynu a ropy, ktorý by profitoval z množstva zdrojov. Musíme taktiež urýchlene hľadať nové energetické zdroje a využívať modernizované metódy splyňovania uhlia. Poľsko už v tomto smere podniká kroky.
<P>
Našim českým priateľom zo srdca želám úspech pri plnení cieľov EÚ.
<SPEAKER ID="085" NAME="Magda Kósáné Kovács  " LANGUAGE="HU">
České predsedníctvo sa nachádza v náročnej situácii. Je ťažké po prvý raz prevziať opraty moci po predsedníctve, ktoré si vyslúžilo povesť jedného z motorov Európy a už niekoľkokrát kormidlovalo loď Únie. Situáciu im sťažuje finančná kríza, ktorej následky pociťujeme v celej Európe až teraz. Je to náročné aj preto, že musia bojovať nielen s extrémnymi euroskeptikmi na pôde Parlamentu, ale aj s vysokými politickými predstaviteľmi vo svojej vlasti.
<P>
Bez ohľadu na to sa zdá, že program Českého predsedníctva sa snaží zachovať v Európskej únii rovnováhu. Vznešeným cieľom motta: "Európa bez bariér" dáva do popredia nielen problém zvládnutia hospodárskej krízy, ale účinne nadväzuje aj na dlhodobé zásady EÚ. Česká republika je prvou krajinou strednej a východnej Európy, ktorá sa vyznačuje všetkými spoločnými znakmi nových členských štátov EÚ. Z toho vyplýva, že program českého predsedníctva sa pokúša vyvážene reprezentovať požiadavky nových členských štátov.
<P>
Sme potešení, že české predsedníctvo reagovalo na hospodársku krízu sústredením sa na rozvoj vnútornej pracovnej sily a presadzovaním vertikálnej mobility.
<P>
Zároveň by som rada upriamila pozornosť predsedníctva na potrebu zlepšenia situácie v najzaostalejších oblastiach a na rómsku menšinu. Ide tu skutočne o sociálne a hospodárske problémy na európskej úrovni, ktoré prekračujú hranice.
<P>
Popri využívaní práce imigrantov môže problém starnúcej populácie EÚ a z nej vyplývajúce sociálne napätie z dlhodobého hľadiska vyriešiť rozvoj vnútornej pracovnej sily reprezentovanej občanmi s nedostatočnými znalosťami a zručnosťami.
<SPEAKER ID="086" NAME="Iosif Matula  " LANGUAGE="RO">
Chcem zagratulovať Českej republike k prevzatiu predsedníctva v Európskej únii. Rád by som vyjadril aj uznanie, že sa jej podarilo pripraviť osemnásťmesačný program v rámci spolupráce s Francúzskom, ktoré zastávalo predsednícky post v Európskej únii predtým, a so Švédskom, ktoré prevezme predsedníctvo EÚ v druhej polovici tohto roka.
<P>
Problémy, s ktorými zápasilo toto predsedníctvo hneď od začiatku, ako vojna v Gaze, prerušenie dodávok ruského plynu, o hospodárskej kríze ani nehovoriac, potvrdili, že priority, ktoré si stanovila Česká republika, majú skutočný význam.
<P>
Spomedzi troch priorít, ktoré ohlásilo české predsedníctvo - energetika, ekonomika a Európa vo svete - by som sa rád pristavil pri časti energetika. Osobne sa domnievam, že Európa potrebuje jednotnú energetickú politiku, aby sme tak predišli obrovskej závislosti od zdrojov z jedinej oblasti.
<P>
V tejto súvislosti podporujem potrebu vytvárania vzťahov s novými dodávateľmi, ako aj význam investícií do nekonvenčných technológií výroby energie. Potrebujeme zlepšiť dopravnú infraštruktúru a venovať veľkú pozornosť výstavbe trasy pre plynovod Nabucco. Takisto si myslím, že veľký význam má i skrátenie schvaľovacích postupov pre projekty zamerané na hľadanie alternatívnych a nekonvenčných zdrojov energie.
<SPEAKER ID="087" NAME="Mary Lou McDonald  " AFFILIATION="GUE/NGL">
písomne. - Európskej rade sa do dnešného dňa nepodarilo vyriešiť skutočné problémy stojace za írskym odmietnutím Lisabonskej zmluvy, a preto je možné, že sa dočkáme druhého "nie".
<P>
České predsedníctvo si uvedomilo reálnosť druhého odmietnutia a snaží sa pripraviť na možnosť, že Lisabonská zmluva nevstúpi do platnosti. Snaží sa pripraviť "plán B" pre voľby novej Komisie podľa pravidiel Zmluvy z Nice. Ohlásená myšlienka voľby Komisie zloženej z 26 komisárov a jedného vysokého predstaviteľa EÚ pre spoločnú zahraničnú a bezpečnostnú politiku z 27. členského štátu je jedinou možnosťou, ako tento problém riešiť.
<P>
Občania v celej EÚ si uvedomujú, že Lisabonská zmluva nie je všeliekom, za ktorý ju vydávajú jej najhorlivejší podporovatelia. Práve naopak: môže prispieť k prehĺbeniu hospodárskych a sociálnych problémov, ktoré musíme riešiť.
<P>
Pokiaľ ide o krízu v Gaze, reakcia českého predsedníctva mala veľmi ďaleko k tomu, čo je potrebné. EÚ musí podniknúť spoločné kroky na podporu práv obliehaných Palestínčanov a pokúsiť sa ukončiť krviprelievanie.
<SPEAKER ID="088" NAME="Rareş-Lucian Niculescu  " LANGUAGE="RO">
Česká republika, ktorá sa 1. januára 2009 ujala predsedníctva v Rade Európskej únie, musí spolu s ďalšími štátmi, ktoré vstúpili do EÚ v roku 2004 a neskôr, riešiť problémy spojené s dezolátnym stavom tepelnej izolácie veľkého množstva obytných budov.
<P>
Nemali by sme zabúdať na toto: obnovou vykurovacích systémov týchto budov sa dá dosiahnuť výrazná úspora energie a nákladov na kúrenie pre občanov. V tejto oblasti zároveň máme len obmedzené možnosti investícií zo štrukturálnych fondov či Kohézneho fondu. Preto sa domnievam, že české predsedníctvo Rady by malo túto problematiku začleniť medzi svoje priority.
<P>
Po druhé, v súvislosti s európskym zatykačom urobila Česká republika na základe článku 32 rámcového rozhodnutia vyhlásenie, podľa ktorého sa vydávacie konanie vzťahuje "len na skutky spáchané po 1. novembri 2004". Podobné nariadenia platia aj v iných európskych štátoch. Tieto prípady však podrývajú vieru občanov v efektívnosť európskych politík v boji proti zločinu. Predsedníctvo Rady poskytuje pre Českú republiku dobrú príležitosť na prehodnotenie týchto vyhlásení.
<SPEAKER ID="089" NAME="Athanasios Pafilis  " AFFILIATION="GUE/NGL">
písomne. - (EL) Vyhlásenia českého predsedu vlády a predsedu Európskej komisie a celková rozprava v Európskom parlamente o programe českého predsedníctva v EÚ sú len pokračovaním protiľudovej politiky predchádzajúcich predsedníctiev. Vyslali správu, že útok kapitálu na pracujúcich, na obyčajných ľudí, bude pokračovať s rovnakou intenzitou. Imperialistická rola EÚ sa posilní, ako to hneď na začiatku svojho mandátu dalo najavo české predsedníctvo vyjadrením podpory zločineckému imperialistickému útoku Izraela na Gazu a legitimizovaním barbarského zabíjania Palestínčanov s plnou podporou USA a v súlade s plánom USA/NATO/východnej Európy pre "nový Blízky východ".
<P>
Program českého predsedníctva signalizuje ďalšie zintenzívnenie protiľudových útokov zo strany EÚ v snahe presunúť dôsledky krízy kapitalistického systému na pracujúcich a na chudobné ľudové vrstvy, zvýšenie agresivity EÚ proti ľuďom, imperialistické zasahovanie a zdokonaľovanie jej schopnosti vojenskej intervencie na celom svete.
<P>
Na agresivitu EÚ treba zareagovať protiútokom. Pre ľudí je cestou vpred odpor, neposlušnosť a rozchod s reakcionárskou politikou EÚ a s EÚ samotnou.
<SPEAKER ID="090" NAME="Maria Petre  " LANGUAGE="RO">
Svoj prejav by som chcela začať tým, že znovu upozorním na to, o čom som už hovorila v pondelok pri otvorení plenárneho zasadania. Ste predsedajúcou krajinou EÚ v dobe, ktorá má pre nás zvláštny význam. Tento rok uplynie 20 rokov od pádu železnej opony. V pondelok som povedala, že pre nás, ale najmä pre milióny občanov, ktorí nás sem vyslali, bolo týchto 20 rokov do istej miery obdobím čakania a do istej miery aj obdobím zmierovania sa. Možno bolo normálne, že sme sa nevedeli rýchlejšie zbaviť 50-ročného bremena, ktoré nás delilo od zvyšku Európy.
<P>
Chcela som vystúpiť, aby som vám zablahoželala k vytýčeniu tretej priority, Európa vo svete, ale najmä k tomu, že k Východnému partnerstvu pristupujete ako k priorite. História našich krajín, Rumunska a Českej republiky, má spoločné dva výrazné rysy: rok 1968 a Pražskú jar, ktorá pre nás Rumunov, žijúcich pod najkrutejšou komunistickou diktatúrou, znamenala lúč svetla, ktorý nás viedol na ceste k slobode.
<P>
Ako rumunská poslankyňa EP by som vás chcela požiadať, aby ste Východnému partnerstvu dali špecifický, konkrétny obsah. V tomto regióne sú milióny občanov, ktorí potrebujú znova oživiť túto nádej tým, že si v nadchádzajúcich mesiacoch znova symbolicky pripomenú udalosti Pražskej jari. Tak vy, ako aj ja máme príležitosť naplno si uvedomiť význam tohto očakávania.
<SPEAKER ID="091" NAME="Czesław Adam Siekierski  " AFFILIATION="PPE-DE">
písomne. - (PL) Máme pred sebou šesť mesiacov českého predsedníctva Európskej únie, predsedníctva, ktoré, ako je už teraz jasné, nebude jednoduché. Dve veľké krízy, ktorým sme museli v posledných týždňoch čeliť, nám ukázali, že dobré vedenie Európskej únie zahŕňa nielen dôkladne pripravené programy, ale nadovšetko schopnosť rýchlo a vhodne reagovať na zložité problémy. Je to niečo, na čo by mal každý členský štát pripravujúci sa na predsedníctvo EÚ pamätať.
<P>
České predsedníctvo nasleduje po veľmi dynamickom a ambicióznom francúzskom predsedníctve. Je nepravdepodobné, že sa tieto predsedníctva nebudú porovnávať. Podľa mňa sú však české inštitúcie na túto úlohu dobre pripravené a české predsedníctvo bude príkladom toho, ako aj malá krajina, ktorá sa k Spoločenstvu pripojila len nedávno, dokáže tomuto Spoločenstvu zabezpečiť potrebné vedenie. A nemali by im v tom brániť ani politické spory na domácom poli.
<P>
Chcel by som apelovať na predsedníctvo, aby časť svojej pozornosti venovalo každodenným problémom. Veľké, ambiciózne plány sú dôležité a potrebné, ale veľmi často vzdialené zornému poľu bežných občanov. A je dôležité, aby dnes, v predvečer parlamentných volieb, ľudia v Európskej únii cítili, že Spoločenstvo bolo vytvorené pre nich, pre svojich občanov, že je tu preto, aby zlepšilo ich každodenný život. Takže veľkolepé vízie - áno, ale cez prizmu každodenného života.
<P>
Želám vám veľa úspechov!
<SPEAKER ID="092" NAME="Petya Stavreva  " LANGUAGE="BG">
Česká republika sa ujíma kormidla EÚ v dobe, keď Európa čelí problémom globálnej finančnej krízy, prerušenia dodávok ruského plynu a konfliktu v Gaze.
<P>
Verím, že ambiciózny program českého predsedníctva sa podarí naplniť prostredníctvom úzkej spolupráce medzi Európskym parlamentom a Európskou komisiou. Európa musí naďalej zaujímať aktívny postoj ku všetkým bodom Agendy občanov EÚ. V tejto chvíli je obzvlášť aktuálna otázka energetickej bezpečnosti a treba vyburcovať snahy všetkých členských štátov. Prerušenie dodávok ruského plynu európskym spotrebiteľom pri teplotách pod bodom mrazu, ktoré Európu paralyzovalo, dodáva koncepcii energetickej bezpečnosti nový rozmer. Táto krízová situácia vytvára potrebu obmedziť závislosť členských štátov od dodávok ruského plynu a hľadať iné možnosti.
<P>
Občania zjednotenej Európy očakávajú, že české predsedníctvo zaujme aktívny postoj a zapojí sa do riešenia tohto problému, ktorý už dávno prerástol hranice obchodného sporu medzi Ruskom a Ukrajinou.
<P>
Želám predsedníctvu veľa úspechov.
<SPEAKER ID="093" NAME="Theodor Dumitru Stolojan  " AFFILIATION="PPE-DE">
písomne. - (RO) Vítam skutočnosť, že české predsedníctvo definovalo otázku energetiky ako prioritu.
<P>
Neprijateľné udalosti posledných týždňov týkajúce sa bezpečnosti dodávok zemného plynu do niektorých členských štátov EÚ znova ukázali potrebu európskej energetickej politiky uplatňovanej prostredníctvom jasne vymedzených európskych projektov podporovaných z finančných prostriedkov EÚ. Vnútorný trh zemného plynu v EÚ môže normálne fungovať, len ak sa urýchlene vybudujú kapacity na skladovanie zemného plynu vrátane skvapalneného plynu a zrýchli sa realizácia projektu Nabucco.
<SPEAKER ID="094" NAME="Margie Sudre  " AFFILIATION="PPE-DE">
písomne. - (FR) Chcela by som zaželať všetko najlepšie českej vláde, ktorá predsedá Únii v chúlostivej situácii v dôsledku zložitej domácej politickej situácie a obzvlášť znepokojivého medzinárodného kontextu.
<P>
České predsedníctvo musí byť rozhodné a dynamické, rovnako ako predsedníctvo stelesnené Nikolasom Sarkozym v priebehu uplynulých šiestich mesiacov, aby sa aktívne pričinilo o okamžité zastavenie bojov v Gaze a udržalo si vysoké politické tempo plynúce z prípravného pracovného programu vypracovaného spoločne Francúzskom a Švédskom, ktoré Česko na čele Rady vystrieda.
<P>
Tvárou v tvár hospodárskej kríze by sa mal začať bezodkladne realizovať koordinovaný plán hospodárskej obnovy dvadsaťsedmičky na ochranu priemyslu, konkurencieschopnosti a európskych pracovných miest. Európa má v rukách podstatnú časť riešenia tejto krízy a české predsedníctvo to musí pomôcť dokázať.
<P>
Vítam snahu českého predsedu vlády o to, aby jeho krajina ratifikovala Lisabonskú zmluvu do konca tohto predsedníctva. Z hospodárskej, diplomatickej a inštitucionálnej krízy oslabujúcej Európu môžu samotní Európania ovplyvniť len tú poslednú. České predsedníctvo musí Únii pomôcť k úspechu, aby boli zabezpečené vyhliadky našich spoluobčanov do budúcnosti.
