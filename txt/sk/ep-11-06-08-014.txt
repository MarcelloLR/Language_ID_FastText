<CHAPTER ID="014">
Vzťahy EÚ s Mongolskom (rozprava) 
<SPEAKER ID="717" NAME="Predsedajúca">
Ďalším bodom je otázka na ústne zodpovedanie o vzťahoch EÚ s Mongolskom, ktorú Komisii predložili Paolo Bartolozzi, Vito Bonsignore, Mario Mauro, Gabriele Albertini, Roberta Angelilliová, Aldo Patriciello, Lara Comiová, Giovanni Collino, Salvatore Iacolino, Raffaele Baldassarre, Cristiana Muscardiniová, Barbara Materová, Erminia Mazzoniová, Sergio Paolo Francesco Silvestris, Carlo Fidanza, Iva Zanicchiová, Alfredo Pallone, Licia Ronzulliová, Antonio Cancian, Alfredo Antoniozzi, Giovanni La Via, Marco Scurria, Sergio Berlato, Amalia Sartoriová, Elisabetta Gardiniová, Potito Salatto, Alfreds Rubiks, Bart Staes, Britta Thomsenová, Piotr Borys, Joachim Zeller, Niccolò Rinaldi, Bogdan Kazimierz Marcinkiewicz, Jaromír Kohlíček, Hannes Swoboda, Vilja Savisaarová-Toomastová, Herbert Dorfmann, Jarosław Kalinowski, Kyriacos Triantaphyllides, Béla Kovács, Inese Vaidereová, Elisabeth Jeggleová, Ivari Padar, Vilija Blinkevičiūtėová, Rolandas Paksas a Ivars Godmanis - B7-0410/2011).
<SPEAKER ID="718" NAME="Paolo Bartolozzi">
autor. - (IT) Delegácia pre vzťahy so Strednou Áziou a Mongolskom, ktorej mám tú česť predsedať, bola len pred tromi týždňami v Mongolsku na ôsmom medziparlamentnom stretnutí Európskeho parlamentu a parlamentu Mongolska. Bola to veľmi užitočná a zaujímavá skúsenosť. Mongolsko je krajina, ktorá si zaslúži, aby sme ju lepšie spoznali, a v tomto Parlamente nie je veľa príležitostí venovať jej takú pozornosť, akú by rozhodne mala mať.
<P>
Je to krajina vyznačujúca sa pluralitným parlamentným systémom, deľbou moci, pomerne slobodnou možnosťou verejne vyjadriť svoj názor a úrovňou ochrany ľudských práv, ktorá vyniká v porovnaní so situáciou v mnohých iných krajinách regiónu. Je to i krajina s rozvojovými problémami, bojujúca so zložitou situáciou v oblasti životného prostredia a pokračujúcim rozširovaním púští. Okrem toho bola nedávno zasiahnutá extrémnymi výkyvmi počasia. Zároveň je to krajina veľmi bohatá na prírodné zdroje ako meď, zlato, urán a vzácne zeminy, čo by mohlo v nie príliš vzdialenej budúcnosti prilákať značný prílev kapitálu.
<P>
Domnievam sa, že pre všetky tieto spomenuté dôvody je dôležité, aby sme Mongolsku v tejto rozhodujúcej fáze jeho rozvoja vyslali podporný signál a aby sme podporili posilnenie demokracie a právneho štátu, ako i parlamentnej kontroly, aby sa finančné prostriedky, ktoré bude mať Mongolsko k dispozícii, mohli využiť v prospech ľudu.
<P>
Musíme povzbudiť Mongolsko v jeho snahe rozvinúť užšie vzťahy s Európskou úniou a vyzvať ho, aby prijalo naše normy a predpisy v oblasti priemyslu. Mali by sme Mongolsku pomôcť nasmerovať sa k trhovému hospodárstvu a intenzívnejším hospodárskym a obchodným vzťahom, ktoré je možné vytvoriť v ovzduší právnej istoty a rozvoja právneho štátu. Dohoda o partnerstve a spolupráci, ktorá sa medzi Európskou úniou a Mongolskom uzatvára, zohrá v tejto súvislosti rozhodujúcu úlohu.
<P>
Toto sú všetko dôvody, pre ktoré sme spolu so 45 ďalšími poslancami predložili túto otázku na ústne zodpovedanie. Touto otázkou žiadame Komisiu, aby nám poskytla ďalšie podrobnosti o hlavných charakteristikách tejto dohody a predpokladaný termín jej ratifikácie. Podotýkam, že táto dohoda už bola parafovaná, ale v súčasnosti je jej podpísanie na mŕtvom bode očividne pre pochybnosti členského štátu o právnom základe niektorých jej ustanovení.
<P>
Okrem toho sa chceme Komisie spýtať na možnosť otvorenia delegácie Európskej únie v Ulánbátare v blízkej budúcnosti. Takáto iniciatíva by mohla skutočne významne pomôcť ďalšiemu prehlbovaniu našej politickej a hospodárskej spolupráce s touto krajinou.
<SPEAKER ID="719" NAME="Štefan Füle">
člen Komisie. - Teší ma, že môžem vystúpiť v tomto Parlamente na tému vzťahov medzi EÚ a Mongolskom.
<P>
Je veľmi vhodný čas na diskusiu o Mongolsku. Mongolsko sa ako 19. najväčšia krajina sveta nachádza na strategickej križovatke medzi rýchlo rastúcimi trhmi Číny a Ruska. Je to mladá a pulzujúca krajina s dlhou, hrdou tradíciou a históriu. Mongolsko robí značný pokrok na svojej zvolenej ceste k demokracii. Chcem zablahoželať Mongolsku k pokojným voľbám, k jeho aktívnej občianskej spoločnosti a slobodným médiám. To sú skutočne míľniky na ceste Mongolska k politickému pluralizmu.
<P>
Európska únia víta najmä moratórium na trest smrti, ktoré vyhlásil mongolský prezident, proti čomu sa postavila domáca opozícia z niektorých kruhov.
<P>
Európska únia je na žiadosť Mongolska pripravená podeliť sa o svoje skúsenosti, najmä pokiaľ ide o prijímanie a preberanie európskych princípov, noriem a zásad. Preto ma teší, že môžem potvrdiť zaradenie Mongolska ako pilotnej krajiny do rámca podpory Európskej únie pri budovaní demokracie. To znamená, že mu poskytneme väčšiu finančnú a technickú pomoc.
<P>
Rád by som túto príležitosť využil i na to, aby som Mongolsku zablahoželal k tohtoročnému 100. výročiu demokratického hnutia v Mongolsku a k jeho predsedníctvu v Spoločenstve demokracií.
<P>
Dovoľte, aby som teraz prešiel k vyhliadkam Mongolska v oblasti hospodárskeho rozvoja. Mongolsko sa nachádza na hospodárskej križovatke, keď sa mení z prevažne pastierskej a kočovnej spoločnosti na hospodárstvo založené na nerastných surovinách. Obrovské nerastné zásoby sú pre Mongolsko doslova neopakovateľnou príležitosťou zabezpečiť svojmu obyvateľstvu väčšiu prosperitu a blahobyt. Dúfame, že tieto nevyužité prírodné zdroje budú skôr požehnaním a nie prekliatím, ako sa to stalo v niektorých krajinách.
<P>
V oblasti medzinárodných vzťahov oceňujeme účasť mongolských vojakov v mierových misiách Organizácie Spojených národov v celom svete. Mongolskí vojaci slúžia v Sierra Leone, Konžskej demokratickej republike, Sudáne, Západnej Sahare a Čade. Chcel by som zdôrazniť, že úsilie Mongolska pomôcť stabilizovať Afganistan je vysoko cenené.
<P>
Pokiaľ ide o prístup Mongolska k vzťahom s Európskou úniou, som predovšetkým spokojný s tým, že rokovania o dohode o partnerstve a spolupráci, ktorá nahrádza dohodu o obchode a spolupráci z roku 1993, sa ukončili do jedného roka a dohoda bola parafovaná 20. decembra 2010 v Ulánbátare. Táto dohoda otvára strategickú kapitolu v našich vzťahoch.
<P>
Vysoká predstaviteľka a podpredsedníčka barónka Ashtonová uvítala dohodu o partnerstve a spolupráci ako ďalší odrazový mostík k posilneniu politickej a hospodárskej spolupráce Európskej únie a jej členských štátov s Mongolskom.
<P>
S dohodou o partnerstve a spolupráci budeme spoločne postupovať ako rovnocenní partneri pri spolupráci v širokej škále oblastí: od politických záležitostí, akými sú boj s terorizmom či podpora ľudských práv, až po obchod a investovanie do kľúčových oblastí, akými sú suroviny.
<P>
Veríme, že keď členské štáty schvália text dohody, budeme môcť v Bruseli privítať mongolského premiéra, aby podpísal dohodu s barónkou Ashtonovou.
<P>
Vzhľadom na ďalšie prehlbovanie vzájomnej politickej a hospodárskej spolupráce a na nadobudnutie platnosti Lisabonskej zmluvy prichádza do úvahy otvorenie delegácie Európskej únie v Ulánbátare. Európska služba pre vonkajšiu činnosť v súčasnosti prehodnocuje zastúpenia Európskej únie vo svete. Dúfam, že sa podarí prekonať finančné a personálne prekážky, aby sa mohla otvoriť plnohodnotná delegácia Európskej únie v Ulánbátare.
<P>
Ďakujem veľmi pekne za vašu pozornosť. Rád si vypočujem vaše pripomienky a názory.
<SPEAKER ID="720" NAME="Miroslav Mikolášik" LANGUAGE="SK">
Vzťahy Európskej únie s Mongolskom sa počas posledných dvoch desaťročí pozitívne rozvinuli, a to predovšetkým v súvislosti s postupnou demokratizáciou, modernizáciou Mongolska.
<P>
Bližšia spolupráca s Európskou úniou však závisí od upevnenia dôvery v dlhodobú stabilitu politického režimu Mongolska pomocou prehĺbenia ľudsko-právnych záruk a atribútov právneho štátu, samozrejme za predpokladu správneho fungovania justičného systému a odstraňovania korupcie vo verejnej sfére.
<P>
Smerovanie k skutočnému trhovému hospodárstvu musí byť taktiež sprevádzané pokračovaním reštrukturalizácií, reformami v oblasti obchodného a investičného práva a zvýšením podielu súkromného sektoru na ekonomike. Za pozitívny fakt považujem, že krajina prijala zákon na ochranu hospodárskej súťaže, ktorý má za cieľ zabrániť zneužívaniu dominantného postavenia súkromných alebo štátnych firiem a vytváraniu kartelových dohôd na úkor ostatných podnikov a spotrebiteľov. Pevne verím, že reformy povedú k prilákaniu zahraničných investorov a k následnému zvýšeniu blahobytu obyvateľov Mongolska, ktorí hlavne na vidieku naďalej trpia núdzou vzhľadom na svoju závislosť na poľnohospodárstve.
<P>
Na záver by som chcel povedať, vážení kolegovia a kolegyne, že veľmi podporujem, a pán Komisár Füle to aj naznačil myslím v takom pozitívnom tóne, ja naozaj podporujem zriadenie stálej delegácie Európskej únie v Mongolsku, pretože verím v potenciál rozvíjania politických a obchodných vzťahov, keď opomenieme aj tú významnú skutočnosť ohromnej zásobárne surovín v tejto krajine, ktorá je strategicky postavená medzi Čínou a Ruskom, a myslím si teda, že tie politické a obchodné vzťahy medzi Úniou a jej členskými štátmi a Mongolskom by sa mali ďalej rozvíjať.
<SPEAKER ID="721" NAME="Kristiina Ojuland">
v mene skupiny ALDE. - Mongolsko je bohaté na nerastné zdroje ako meď, uhlie, volfrám, cín a zlato. To ho robí nesmierne príťažlivým hospodárskym partnerom.
<P>
Pri presadzovaní našich hospodárskych záujmov by sme si však mali klásť podmienky, aby sme podnietili Mongolsko k začatiu prepotrebných reforiem. Mongolsko má vážne problémy s prebujnenou korupciou, nevyhovujúcou správou vecí verejných a nedostatočnou medzinárodnou spoluprácou.
<P>
Okrem toho sú tu niektoré naliehavé záležitosti týkajúce sa správy jeho prírodných zdrojov. V súčasnosti je nerastné bohatstvo Mongolska nekompromisne drancované mnohými zahraničnými spoločnosťami s požehnaním mongolskej vlády. To vedie k situácii, že Mongoli nemajú úžitok z prírodného bohatstva krajiny. Musia pracovať vo veľmi zlých pracovných podmienkach, pričom niektorí pracovníci napríklad ťažia zlato pomocou ortuti. Ortuťové výpary týmto pracovníkom spôsobujú nezvratné poškodenie zdravia. Ale to nie je všetko. Mnoho detí sa v Mongolsku rodí s deformáciami a neliečiteľnými chorobami v dôsledku škodlivých podmienok na pracovisku.
<P>
Mongolské hospodárstvo tiež čelí problémom spôsobeným nielen vývoznými clami a zákazom dovozu, ktoré na krajinu uvalili Rusko a Čína, ale i technickými nedostatkami.
<P>
Hospodárske zvieratá predstavujú 80 % mongolskej poľnohospodárskej produkcie, ale mäso nemožno vyviesť, pretože krajina nemá dostatočné vybavenie na kontrolu kvality.
<P>
Ak nám záleží na presadení dohody o partnerstve a spolupráci, mali by sme Mongolsku pomôcť prekonať problémy, s ktorými táto krajina zápasí, s cieľom vybudovať sociálne, ekonomicky a ekologicky udržateľné vzťahy.
<SPEAKER ID="722" NAME="Béla Kovács" AFFILIATION="NI">
(HU) Tiež som bol pred tromi týždňami členom delegácie vyslanej do Ulánbátaru, ktorá tam uskutočňovala svoje ôsme stretnutie. Mal som možnosť na vlastné oči vidieť, že politický systém a spoločnosť v Mongolsku sa stávajú demokratickejšími. K značnému pokroku došlo v oblasti ľudských práv. Zúčastnili sme sa stretnutia s občianskymi združeniami, ktoré potvrdili, že ich už mongolská vláda uznala. Uznáva sa teraz už i sloboda médií, čo je v každom prípade vítané. Podpísanie dohody o partnerstve a spolupráci je mimoriadne dôležité, pretože sa v Mongolsku v rámci nej môžu zaviesť európske normy. Okrem toho pretvorenie zastúpenia EÚ, ktoré teraz funguje ako technická kancelária, je absolútne nevyhnutné pre zlepšenie vzťahov medzi oboma krajinami.
<SPEAKER ID="723" NAME="Joachim Zeller" AFFILIATION="PPE">
(DE) Som veľmi vďačný pánovi Bartolozzimu za to, že dal podnet na túto otázku, čím sa Mongolsko stalo témou na rozpravu v Európskom parlamente. Kým rôznymi aspektmi niekdajších sovietskych štátov Strednej Ázie sa Parlament už zaoberal, Mongolsku a situácii v ňom sa dostala len veľmi malá pozornosť.
<P>
Celkom nezaslúžene, keďže ako štát bývalého komunistického bloku si Mongolsko veľmi skoro vydobylo svoju nezávislosť a vydalo sa na cestu demokratizácie svojej spoločnosti. Mongolsko prijalo demokratickú ústavu už v roku 1992. Odvtedy sa konalo množstvo volieb, ktoré sa podľa pozorovateľov uskutočnili väčšinou demokraticky a korektne, čo sa v štátoch tohto regiónu v žiadnom prípade nedá považovať za samozrejmosť.
<P>
Mongolská vláda sa niekoľko rokov pomocou zákona snaží bojovať s korupciou a v roku 2010 schválila moratórium na trest smrti, čo sa doteraz nepodarilo ani niektorým popredným demokratickým krajinám. A predsa, tri milióny ľudí, ktorí žijú v tejto rozľahlej krajine s krutými poveternostnými podmienkami, znášajú dôsledky stále prebiehajúceho procesu transformácie. Obyvateľstvo tejto krajiny, žijúce doteraz prevažne kočovným spôsobom života, zaplavuje nemnohé mestá, ktoré v krajine sú, ktoré však na to nemajú vyhovujúcu infraštruktúru.
<P>
Nerastné bohatstvo krajiny sa nevyužíva spôsobom, ktorý je šetrný k životnému prostrediu. Problémy s energiou komplikujú občiansky a hospodársky život. Mongolsku, vtesnanému medzi jeho veľkých susedov Rusko a Čínu, hrozí, že sa od týchto krajín stane ešte závislejším ako predtým. Úsilie a úspechy Mongolska pri demokratizácii jeho spoločnosti, a v tomto vidím pohár skôr poloplný ako poloprázdny, by mali byť uznané, pretože sú príkladom pre zvyšok regiónu a ukazujú, čo sa dá dosiahnuť napriek neľahkej minulosti.
<P>
Mongolsko by malo naďalej od nás dostávať podporu nielen v rámci programov pomoci, ale i priamou prítomnosťou Európskej únie v mongolskej metropole prostredníctvom samostatnej delegácie ako symbol toho, že Európe nie je osud Mongolska ľahostajný. O európske záujmy by sa už viac nemala starať delegácia v Pekingu. Veľmi ma mrzí, že Konferencia predsedov nebola pripravená zdôrazniť to ešte viac schválením parlamentného uznesenia.
<SPEAKER ID="724" NAME="Niccolò Rinaldi" AFFILIATION="ALDE">
(IT) Okrem otvorenia delegácie v Ulánbátare, čo už dlhšie nemôžeme odkladať v neposlednom rade preto, že rozvíjať vzťahy z Pekingu je zlé zo symbolických dôvodov, a okrem dlho očakávanej dohody o partnerstve sme si všetci vedomí nerastného bohatstva tejto krajiny i jej slabých stránok, pokiaľ ide o sociálnu spravodlivosť, hoci si Mongolsko vytvorilo svoj vlastný spôsob demokratickej súdržnosti.
<P>
Osobitne sa chcem Komisie spýtať, kde by malo byť Mongolsko z geostrategického hľadiska zaradené: nie je to krajina patriaca do stredoázijskej stratégie. Domnievam sa však, že niektoré opatrenia tejto stratégie by sa azda mohli rozšíriť na Mongolsko so zreteľom na jeho kultúrne dejiny podobné kultúrnym dejinám ostatných krajín. Mongolsko má tiež v súčasnosti štatút pozorovateľa v Organizácii pre bezpečnosť a spoluprácu v Európe a Európska únia skúma možnosti ako mu pomôcť stať sa riadnym členom vzhľadom na kultúrnu spojitosť medzi Európou a Mongolskom.
<SPEAKER ID="725" NAME="Elena Băsescu" AFFILIATION="PPE">
(RO) V prvom rade by som tiež chcela zablahoželať kolegovi pánovi Bartolozzimu k tejto iniciatíve. Vzťahy medzi EÚ a Mongolskom sa musia prehodnotiť ratifikáciou Dohody o partnerstve a spolupráci. Tento dokument upevní vzťahy medzi oboma stranami a podporí hospodárske reformy.
<P>
Mongolsko ponúka značný potenciál, pokiaľ ide o energetické zdroje a obchod. Vzťahy s EÚ boli doteraz založené len na ustanoveniach obchodnej dohody z roku 1993. To je dôvod, prečo sú čísla o obchodnom obrate značne nízke. V oblasti kultúry boli problémy organizovať výmenné pobyty študentov. Rozšírenie programov, ako je Erasmus, do tohto regiónu by tiež zlepšilo túto oblasť spolupráce. Domnievam sa, že je potrebné zriadiť delegáciu EÚ pre lepšiu koordináciu týchto činností. To umožní priamy kontakt s úradmi pri zabezpečovaní účinného uplatňovania dohody o partnerstve a spolupráci.
<SPEAKER ID="726" NAME="Andreas Mölzer" AFFILIATION="NI">
(DE) Je známe, že provincia Vnútorné Mongolsko je bohatá na uhlie a zemný plyn. I keď čínske zákony hovoria, že právo na nerastnú ťažbu majú domorodí Mongoli, skutočnosť je, zdá sa, tak trocha iná. Kritizovalo sa, že čínske podniky pohlcujú obrovské množstvo podzemnej vody ťažbou uhlia, ktorá je náročná na spotrebu vody. To spôsobuje rozširovanie stepí. Okrem toho zaznela kritika, že preprava uhlia poškodzuje pastviny.
<P>
Aktuálne protesty Mongolov predstavujú vzplanutie ďalšieho dlho tlejúceho etnického konfliktu v Číne, ktorý nasledoval po povstaní Tibeťanov v roku 2008 a moslimských Ujgurov v roku 2009. Vzhľadom na chronický nedostatok vody v Číne a jej obrovskú potrebu surovín sa dá očakávať, že sa mongolský konflikt bude naďalej stupňovať. Partnerstvo s Mongolskom, ktoré trvá dlhé roky, znamená, že je tým zasiahnutá aj EÚ, a tá rozhodne musí zdvojnásobiť svoje úsilie s ohľadom na ochranu ľudských práv a práv menšín.
<SPEAKER ID="727" NAME="Štefan Füle">
člen Komisie. - Chcel by som sa poďakovať všetkým váženým poslancom za ich cenné príspevky k téme Mongolska. Bola to krátka, ale veľmi zaujímavá diskusia o dvojstranných vzťahoch s týmto čoraz dôležitejším partnerom Európskej únie.
<P>
Dovoľte, aby som v reakcii na jednu či dve otázky, ktoré zazneli v rozprave, uviedol, že dohoda o partnerstve a spolupráci zahŕňa spoluprácu v štyroch hlavných oblastiach: po prvé, základné normy a pravidlá; po druhé, udržateľný rozvoj vrátane životného prostredia a sociálneho rozvoja; po tretie, obchod a investície s osobitným zreteľom na nerastné suroviny a napokon spravodlivosť a sloboda vrátane otázky migrácie.
<P>
Pokiaľ ide o časovú postupnosť, text dohody bol predložený členským štátom Európskej únie, ktoré budú musieť odsúhlasiť jej podpis. Výbor dolnej komory britského parlamentu pre európske záležitosti v súčasnosti preveruje výnimku Veľkej Británie týkajúcu sa spravodlivosti a vnútorných záležitostí, ktorá sa vzťahuje na množstvo dohôd o partnerstve a spolupráci.
<P>
Nechcem hovoriť v mene britskej dolnej snemovne, ale tento proces by mal trvať šesť až osem týždňov. Takže by nás to mohlo priviesť k prípadnému podpisu dohody v septembri na ďalšom spoločnom výbore EÚ - Mongolsko.
<P>
Hoci Európsku úniu a Mongolsko oddeľujú veľké vzdialenosti a ich skúsenosť s politickými systémami je odlišná, obaja majú spoločnú tradíciu tolerancie, otvorenosti a rovnoprávnosti. Nadobudnutím účinnosti dohody o partnerstve a spolupráci sa Európska únia pre Mongolsko stane akýmsi "tretím partnerom" nielen slovami, ale i činmi.
<P>
Na záver mi dovoľte, aby som sa vrátil k inej konkrétnej otázke, ktorú som opomenul. Zajtra sa vo Viedni uskutoční mimoriadne stretnutie Stálej rady Organizácie pre bezpečnosť a spoluprácu v Európe. Členským štátom sa prihovorí mongolský minister zahraničných vecí a obchodu. Mám pred sebou návrh stanoviska EÚ. Dnes môžem povedať len toľko, že uvítame snahu Mongolska zintenzívniť vzťahy s Organizáciou pre bezpečnosť a spoluprácu v Európe. Zajtra sa rozhodneme, či máme poskytnúť nejaké ďalšie podrobnosti.
<P>
Napĺňaním svojich záväzkov, a dovoľte, aby som to zdôraznil, má Mongolsko silný potenciál byť dobrým príkladom vo svojom regióne.
<SPEAKER ID="728" NAME="Predsedajúca">
Rozprava sa skončila.
