<CHAPTER ID="020">
Normy environmentálnej kvality v oblasti vodohospodárskej politiky (rozprava) 
<SPEAKER ID="095" NAME="Predsedajúca">
Ďalším bodom je rozprava o odporúčaní pani Anne Laperrouze v mene Výboru pre životné prostredie, verejné zdravie a bezpečnosť potravín na druhé čítanie spoločnej pozície Rady v otázke prijatia smernice Európskeho parlamentu a Rady o normách environmentálnej kvality v oblasti vodohospodárskej politiky a zmene a doplnení smerníc 82/176/EHS, 83/513/EHS, 84/156/EHS, 84/491/EHS, 86/280/EHS a 2000/60/ES (č. 11486/3/2007 - C6-0055/2008 -.
<SPEAKER ID="096" NAME="Anne Laperrouze" LANGUAGE="FR">
Vážená pani predsedajúca, vážený pán komisár, dámy a páni, správa, ktorú dnes predstavujeme na druhé čítanie, je výsledkom tímovej práce, vďaka ktorej sme dosiahli dohodu so slovinským predsedníctvom a Európskou komisiou. Pre mňa bolo skutočným potešením pracovať na nájdení kompromisu so spoluspravodajcami z politických skupín. Mala som šťastie, že som mala kompetentných a skúsených kolegov, ktorí veľmi pozorne počúvali a boli prítomní na rokovaniach. Chcem im týmto veľmi srdečne poďakovať a tiež chcem poďakovať sekretariátu Výboru pre životné prostredie, verejné zdravie a bezpečnosť potravín, poradcom politickej skupiny a svojmu asistentovi, Sylvainovi Maréchalovi.
<P>
Používam frázu tímová práca, pretože sme odviedli kvalitnú prácu spolu so zástupcami slovinského predsedníctva, ktorí prihliadali na odporúčania Parlamentu, a so zástupcami Európskej komisie, ktorí nám poskytli odpovede, ktoré nám uľahčili pochopenie tohto návrhu smernice. Myslím, že môžeme všetci uznať ovocie našej spolupráce v kompromisných pozmeňujúcich a doplňujúcich návrhoch, ktoré budú predložené na zajtrajšie hlasovanie. Takže ďakujem všetkým za pomoc, ktorú mi poskytli v práci spravodajkyne o tejto technickej dokumentácii.
<P>
A dostávam sa k podstate. V rámcovej smernici o vodohospodárstve sa stanovuje stratégia boja s chemickým znečistením vôd. Tento návrh vedľajšej smernice má za cieľ stanovením environmentálnych noriem kvality zabezpečiť vysokú úroveň ochrany proti rizikám, ktoré pre vodné prostredie predstavujú určité chemické látky.
<P>
Dovoľte mi zdôrazniť hlavné výhody tohto kompromisného textu. Zaviedli sme dve hlavné zásady: zásadu znečisťovateľ platí a zásadu prioritnej nápravy pri zdroji. Najvýznamnejšími sú praktické aspekty. Napríklad prechodné oblasti prekročenia, definované po novom ako zóny miešania, už nie sú viac jednoducho stanovenými zónami, ale slúžia ako nástroj na zdôraznenie problému, po ktorom sa nápravné opatrenia musia prijať v členských štátoch.
<P>
Hlavným cieľom tejto smernice je harmonizovať normy na úrovni Spoločenstva. Samozrejme, táto záležitosť by preto mala byť na Komisii, ktorá definuje usmernenia pre harmonizáciu súpisov, emisií, prietokov a zón miešania. A to sme dosiahli. Podarilo sa nám tiež zabezpečiť väčšie zohľadňovanie stavu útvarov cezhraničných povrchových vôd medzi členskými štátmi, ale aj z tretích krajín.
<P>
Čo sa týka ďalších látok, Parlament dúfal, že sa pridá ich úplný počet. Na základe predbežného filtrovania Komisia vybrala 13 látok, ktoré považuje za problematické. Tento kompromis jasne stanovuje, že na základe vedeckých údajov bude mať Komisia 24 mesiacov na vyhlásenie konečnej klasifikácie a navrhnutie relevantných limitných hodnôt. To znamená veľký pokrok, pretože týmito látkami sú najmä PCB, voľný kyanid, EDTA, dioxíny a bisfenoly.
<P>
V chúlostivej otázke usadenín a bioty a bez vedeckého konsenzu sa stanovuje kompromis, že ich musia monitorovať členské štáty s cieľom vyhodnotiť dlhodobé trendy látok, ktoré sa v nich akumulujú.
<P>
A nakoniec, prekvapení, že návrh neobsahuje žiadne nové opatrenia na monitorovanie emisií, zabezpečili poslanci EP kompromis, ktorým sa v článku 7 stanovuje, že Komisia bude na základe správ z členských štátov hodnotiť účinnosť existujúcich právnych predpisov a pokrok v znižovaní rozsahu zón miešania a potom predkladať pozmeňujúce a doplňujúce návrhy alebo navrhovať príslušné právne predpisy.
<P>
Vzhľadom na tieto zlepšenia žiadam poslancov, aby tento kompromisný balíček podporili.
<SPEAKER ID="098" NAME="Stavros Dimas" LANGUAGE="EL">
Vážený pán predsedajúci, dámy a páni, dnes diskutujeme o jednej z najvýznamnejších výziev politiky životného prostredia, ktorou je ochrana našich zdrojov vody pre dobro naše a dobro budúcich generácií.
<P>
Dovoľte mi začať blahoželaním spravodajkyni, pani Laperrouzovej, a Výboru pre životné prostredie, verejné zdravie a bezpečnosť potravín k vynikajúcej práci, ktorú odviedli a k spolupráci na tejto smernici.
<P>
Ako si určite spomínate, v rámcovej smernici o vode, ktorá je základným právnym nástrojom politiky EÚ v oblasti ochrany vody, sa pripúšťa, že budú potrebné ďalšie právne predpisy týkajúce sa dvoch otázok: normy EÚ pre kvalitu podzemných vôd a normy EÚ pre kvalitu prioritných látok v povrchových vodách.
<P>
Smernica o podzemných vodách bola schválená na konci roku 2006 prostredníctvom zmierovacieho konania. Dnes sa má Európsky parlament v druhom čítaní rozhodnúť o navrhovanej smernici o normách environmentálnej kvality pre prioritné látky v povrchových vodách. V tejto smernici sa stanovujú harmonizované normy kvality pre 33 uvedených látok, s cieľom vyjadriť základnú koncepciu dobrej kvality vody v stanovených číselných hodnotách vychádzajúcich z najlepších dostupných vedeckých údajov a poznatkov. Prostredníctvom tejto smernice sa teda prispeje k dosiahnutiu vysokej úrovne ochrany vodného životného prostredia a ľudského zdravia. Toto je, okrem iného, cieľom rámcovej smernice o vode.
<P>
Komisia je odhodlaná starostlivo sledovať presadzovanie tejto smernice a rámcovej smernice o vode. Rovnako hodlá monitorovať a hodnotiť dostupné informácie o prítomnosti a vplyve látok, ktoré neboli zahrnuté do zoznamu prioritných látok alebo do zoznamu prioritných nebezpečných látok. Podľa potreby hodlá predložiť návrhy na prijatie ďalších potrebných opatrení.
<P>
Počas procesu rokovaní prispeli zásahy Parlamentu v rôznych významných oblastiach k zabezpečeniu ambicióznej povahy cieľov, ktoré pôvodne navrhovala Komisia. Vzťahuje sa to najmä na kľúčové body, akými sú budúca revízia zoznamu prioritných látok, ktorý je v súčasnosti jasne prepojený s environmentálnymi normami kvality, pričom táto revízia bude navrhnutá do dvoch rokov po nadobudnutí účinnosti tejto smernice; zoznam látok navrhovaných na preskúmanie potom, čo bude zrevidovaný existujúci zoznam a kritériá súpisu emisií, vypúšťania a únikov a kritériá pre zmiešavacie zóny.
<P>
Dovoľte mi tiež v krátkosti spomenúť otázku kontroly emisie škodlivín. Ako iste viete, v rámcovej smernici o vode sa stanovuje prístup prepájajúci kontroly emisií s environmentálnymi normami kvality. Na kontroly emisií sa do veľkej miery vzťahujú existujúce právne predpisy Spoločenstva. Okrem kontroly emisií stanovenej v smerniciach o čistení komunálnych odpadových vôd, znečistení dusičnanmi z poľnohospodárskych zdrojov a integrovanej prevencii a kontrole znečistenia (smernice, ktoré nadobudli účinnosť skôr, ako bola v roku 2000 schválená rámcová smernica o vode), Komisia prijala alebo navrhla viac ako 30 právnych nástrojov Spoločenstva. Dovoľte mi spomenúť niektoré z nich ako príklad. Nariadenie REACH, nariadenie o perzistentných organických znečisťujúcich látkach, smernica o banskom odpade a obmedzenia používania látok, na ktoré sa vzťahuje smernica o pesticídoch a smernica o obmedzení šírenia a používania niektorých nebezpečných látok.
<P>
Preto sa domnievame, že členské štáty disponujú dostatočným množstvom právnych nástrojov určených na dosiahnutie cieľov rámcovej smernice o vode.
<P>
Okrem toho Komisia zhodnotí potrebu ďalších kontrolných opatrení na úrovni Spoločenstva a, ak to bude potrebné, predloží návrhy potom, čo zreviduje zoznam prioritných látok. Komisia tiež zhodnotí potrebu klasifikácie prioritných látok ako prioritných nebezpečných látok, pričom zohľadní nové informácie, ktoré budú dostupné a najnovší vývoj v rozsahu pôsobnosti nariadenia REACH.
<P>
Dovoľte mi ešte raz vyjadriť spokojnosť s prácou, ktorú sme spoločne odviedli, najmä teda s prácou pani spravodajkyne. Opätovne potvrdzujem plnú podporu Komisie kompromisnému balíku opatrení, na ktorom sme sa dohodli v oblasti tohto veľmi dôležitého právneho nástroja v druhom čítaní.
<SPEAKER ID="099" NAME="Robert Sturdy">
v mene skupiny PPE-DE. - Vážený pán predsedajúci, chcel by som pogratulovať pani Laperrouzovej. Je veľmi vynikajúcou spravodajkyňou a veľmi dobre sa mi s ňou spolupracovalo. Teší má, že Komisia vyhlásila, že túto správu schváli.
<P>
Navrhovaná smernica a nebudem opakovať všetky skutočnosti, ktoré spomenula pani Laperrouzová, avšak chcel by som len dodať niekoľko vlastných poznámok - ktorá je dcérskou smernicou rámcovej smernice o vode - predstavuje poslednú časť právnych predpisov pre dobrú kvalitu vody v rôznych členských štátoch. Spoločne s pani spravodajkyňou, Radou a Komisiou sme veľa diskutovali a domnievam sa, že sme sa v konečnom dôsledku dohodli na kompromisnom balíku, s ktorým všetci súhlasíme. Naliehavo každého, podobne ako pani spravodajkyňa, vyzývam, aby hlasoval v jeho prospech. Domnievam sa, že ide o vyvážený balík. Bude chránené životné prostredie, zvýši sa kvalita vody pre občanov a hospodárske zaťaženie bude udržané v rozumnej miere a domnievam sa, že to je tiež dôležité. Prostredníctvom rokovaní sme sa zapojili do mnohých diskusií s MVO a priemyslom a prišli sme s návrhom, ktorý je vynikajúci.
<P>
V návrhu sa stanovuje obmedzenie koncentrácie chemických látok, nebezpečných skupín vrátane ťažkých kovov, niektorých pesticídov a iných nebezpečných chemických látok v povrchových vodách. Vo veľkej miere je tento návrh založený na zásade preventívnych opatrení. Ako povedala pani spravodajkyňa, členské štáty môžu určiť zmiešavacie zóny, kde koncentrácie chemických látok môžu za určitých okolností presiahnuť príslušné environmentálne normy kvality, avšak samozrejme budú musieť byť starostlivo monitorované. Máme zóny, ktoré môžu byť určené ako zmiešavacie zóny v cezhraničných vodných útvaroch. Ide o vynikajúci právny predpis. Uvádza sa v ňom, že členské štáty zhromažďujú informácie vrátane máp. Domnievam sa, že môže byť komplikované získať mapy, avšak napriek tomu to vyriešime. Stanovuje sa tu vypracovanie plánov pre správu povodí, bagrovanie a lodnú dopravu, keďže dokonca aj tieto vedú k vypúšťaniu a emisiám. Dnes môže dôjsť k únikom prioritných látok za predpokladu, že dosiahnu výšku stanovenú v rámcovej smernici o vode.
<P>
Vážené dámy a páni, na záver by som chcel dodať jednu myšlienku. Voda je základom života - táto smernica je tak nesmierne dôležitá. Dokonca aj na Marse je voda základom života.
<SPEAKER ID="100" NAME="Marie-Noëlle Lienemann">
v mene skupiny PSE. - (FR) Vážený pán predsedajúci, pán komisár, dámy a páni, dovoľte mi poďakovať pani Laperrouzovej a všetkým tieňovým spravodajcom, ako aj slovinskému predsedníctvu za prácu, ktorú sme odviedli.
<P>
Táto smernica je poslednou dcérskou smernicou rámcovej smernice o vode a bolo pre nás veľmi dôležité dosiahnuť kompromis, ktorý predstavuje skutočný pokrok, pokiaľ ide o naše ambície v boji proti znečisteniu, a najmä proti znečisteniu vody chemickými látkami. Z každodenných správ je jasné, ako veľmi prítomnosť PCB poškodzuje naše zdroje vody v Spoločenstve.
<P>
Pani Laperrouzová vymenovala všetky body, v rámci ktorých sme dosiahli pokrok. Samozrejme, ako je to vždy v prípade kompromisu, chceli sme dosiahnuť viac, avšak domnievam sa, že sme zabezpečili dobrý základ. Celkom jednoducho budeme naďalej ostražití, pretože teraz bude veľa závisieť od Komisie a dúfame, že keď príjme opatrenia na podporu zistení vedeckých odborníkov, bude veľmi ambiciózna pri klasifikácii budúcich prioritných látok a prioritných nebezpečných látok, známych ako 13 látok, ktoré by mali byť vo veľmi blízkej budúcnosti klasifikované. Rovnako sa budeme snažiť zabezpečiť, aby neistota, ktorá v súčasnosti vládne vo vedeckých kruhoch, pokiaľ ide o sedimenty a živé organizmy neviedla k oslabeniu záujmu, čo by z dlhodobého hľadiska oslobodilo Európsku úniu od snáh pochopiť a skvalitniť tieto živé organizmy a sedimenty.
<P>
A na záver, existuje potreba zlepšenia zmiešavacích zón a znalosti znečisťujúcich látok a zdrojov znečistenia spolu s potrebou monitorovania emisií. Zabezpečíme, že Parlament bude naďalej ostražitý a ďakujem pánovi komisárovi za to, že zdôraznil, že okrem ustanovení v kompromisnom návrhu, o ktorom budeme hlasovať, Komisia chcela zdôrazniť vykonávanie rámcovej smernice o vode a predložiť nám, ak to bude potrebné a ak sa vyskytne oneskorenie v členských štátoch či pochybnosti, doplnkové opatrenia určené na zabezpečenie, že do roku 2015 skutočne dosiahneme environmentálne prijateľnú kvalitu vody v súlade s našim hlasovaním v roku 2000.
<SPEAKER ID="101" NAME="Chris Davies, v">
mene skupiny ALDE. - Vážený pán predsedajúci, pani spravodajkyňa je členkou mojej skupiny a blízkou spolupracovníčkou, a preto tento Parlament pochopí, ak budem presadzovať jej dohodu. Možno sme mohli urobiť viac, možno nejaká ďalšia chemická látka mohla byť začlenená do balíku, avšak vedecké stanovisko je polarizované a politická vôľa vždy nie je silná. Slovami predchádzajúcej spravodajkyne je tento balík možné označiť za dohodu, ktorá je taká dobrá ako sa v tejto situácii podarilo dosiahnuť.
<P>
Domnievam sa, že politika vodného hospodárstva je jedným z úspechov európskej politiky životného prostredia. Domnievam sa, že by sme mali vzdať hold práci Komisie, ktorú počas rokov odvádzala a samozrejme pani Lienemannovej za jej prácu na rámcovej smernici o vode pred asi siedmimi rokmi. Aj keď nejde o žiadne cezhraničné záležitosti, kolektívne odhodlanie riešiť problém znečisťovania v minulosti, ako aj v súčasnosti, viedlo k investíciám na zabezpečenie zlepšenia kvality vody, ktoré vo veľkej miere prevýšili to, čo by sa dosiahlo, keby členské štáty museli konať samostatne v izolácii. Právne predpisy, ktoré sme zaviedli sú v tejto otázke jednoznačné. Znečistenie sa dá určiť a zmerať. Požiadavky na jeho prevenciu je možné presadzovať a tieto právne predpisy nás opäť približujú k zavedeniu ďalších zákazov v oblasti chemických látok, pesticídov, znečisťujúcich látok, ktoré predstavujú nebezpečenstvo pre vodný a samozrejme aj ľudský život.
<P>
Vidíme však aj správy od Európskej environmentálnej agentúry o tom, že existuje množstvo prípadov, keď členské štáty stále nepresadzujú právne predpisy tak účinne a primerane, ako by mali. A tak by som na margo dohody v rámci tohto Parlamentu o povahe týchto právnych predpisov a pozitívneho smeru, ktorým Európa kráča v oblasti kvality vody dodal, aby sme sa tiež pozreli na Komisiu a povedali: "Máte právomoci prešetrovať, konať a presadzovať, prosím využite ich."
<SPEAKER ID="102" NAME="Margrete Auken">
v mene skupiny Verts/ALE. - (DA) Vážený pán predsedajúci, tiež by som chcela pani Laperrouzovej poďakovať za jej priateľskú spoluprácu a ochotu. Skutočne sa preukázalo možným zachovať zdanie pozitívneho výsledku z prvého čítania napriek všetkému, avšak opäť to, o čom tu dnes hlasujeme, je len slabým odvarom. O väčšinu z dosiahnutých výsledkov sme prišli v dôsledku lobovania agrochemického priemyslu a to menej účinné sa roztratilo medzi verejnými regulačnými orgánmi. Návrh, o ktorom dnes diskutujeme, je smutným torzom.
<P>
Spoločným prvoradým cieľom je postupne zlepšiť kvalitu vody v európskych riekach a jazerách. Musí sa obmedziť hojnosť využívania pesticídov v poľnohospodárstve, ako aj priemyselné vypúšťanie toxických látok a pokiaľ ide o množstvo prioritných látok alebo prioritných nebezpečných látok povolených vo vodách, musia sa presadzovať prísne požiadavky. Slabosť tejto správy spočíva v tom, že neexistuje žiadna skutočná politická vôľa kontrolovať žiadne ďalšie chemické látky. Už je zrejmé, že súčasný systém, v rámci ktorého sa látky uvedené na zozname majú preskúmať a do ktorého sa majú pridať nové, funguje prinajlepšom veľmi pomaly. Ak by sa zásada prevencie mala uplatňovať poriadne, muselo by byť preskúmaných ešte niekoľko iných látok, avšak my si túto príležitosť nechávame utiecť.
<P>
Okrem toho nie je jasné, čo spôsobí, že chemická látka bude vyhlásená za takú nebezpečnú, aby bola celkovo zakázaná. Máme istý počet chemických látok, ktoré sú veľmi pravdepodobne veľmi nebezpečné a napriek tomu sa Komisia bráni ich konečnému zákazu. To je neprijateľné. Ak je chemická látka nebezpečná, je nebezpečná. Musíme sledovať, či Komisia skúma tieto chemické látky alebo či naďalej odďaľuje prijatie stanoviska, pričom to ospravedlňuje nedostatkom údajov. Ak je to tak, mala by tieto údaje získať.
<P>
Existujú isté zlepšenia. Napríklad krajiny dnes musia mapovať zdroje znečistenia a musia do nich zahrnúť aj koncentrácie sedimentu a živých organizmov. Okrem toho Komisia nesmie čakať až do roku 2025, ako hodlá, s preskúmaním situácie. K takémuto preskúmaniu musí pristúpiť v roku 2018.
<P>
Áno, hlasujeme v prospech tejto správy. Sme vďační za malé prejavy láskavosti prijaté po zamietnutí v prvom čítaní.
<SPEAKER ID="103" NAME="Wiesław Stefan Kuc">
v mene skupiny UEN. - (PL) Vážený pán predsedajúci, existujú tisícky zdrojov kontaminácie povrchových a podzemných vôd, nie sú to len poľnohospodárstvo a potravinársky priemysel, bane a chemické továrne, ale aj domácnosti.
<P>
Všade, kde nie sú nainštalované čističky odpadových vôd, vypúšťame do našich vzácnych zdrojov vody čoraz viac jedu. Skládky sú zdrojom mnohých toxických látok a biologické čističky odpadových vôd nedokážu očistiť vodu, ktorá z nich prichádza, keďže samotné baktérie sa otrávia. Skládky na dne jazier a umelých nádrží tiež uchovávajú toxické látky. Ako ich vyčistiť? To je problém. Ak sa presunú do morí a oceánov, poškodia celý svet a toto sa deje. Čističky týchto skládok budú veľmi finančne náročné a neexistujú technológie, ktoré by to umožňovali.
<P>
Tiež by som chcel pripomenúť tisícky ton zastaraných pesticídov, ktoré systematicky znečisťujú vodu a dostali sa do hĺbky 1 000 metrov. Z tohto dôvodu sa naša skupina domnieva, že napriek nákladom by sa smernica vo väčšej miere mala venovať ochrane vody.
<SPEAKER ID="104" NAME="Jens Holm">
, v mene skupiny GUE/NGL. - (SV) Cieľom tejto smernice bolo stanoviť environmentálne normy kvality v prípade množstva nebezpečných chemických látok, a tým chrániť zdroje vody pred chemickými a inými škodlivými látkami. Bohužiaľ zástupcovia záujmových skupín šikovne ovplyvnili Európsku komisiu, ako aj Radu ministrov. A bohužiaľ z textu, ktorý sa teraz dostal do druhého čítania, zmizli všetky dobré úmysly. Jedným príkladom tejto čistky je skutočnosť, že len 11 z 29 chemických látok, v prípade ktorých sme chceli kontrolné právomoci Parlamentu, sú dnes klasifikované ako nebezpečné látky. Nebude stanovená žiadna konkrétna požiadavka pre členské štáty, aby splnili ciele týkajúce sa obmedzenia. V každom prípade je však tento kompromisný návrh lepší ako návrh, ktorý pôvodne predložila Komisia. Preto ho členovia skupiny GUE/NGL podporujú, avšak uisťujem vás, že budeme túto záležitosť podrobne sledovať a budeme sa snažiť zabezpečiť, aby boli vodné toky v budúcnosti lepšie chránené. Keď nastane čas na preskúmanie, dúfame, že dôjde k ďalšiemu sprísneniu. Mám na pána komisára Dimasa, ktorý je tu dnes prítomný, jednu otázku. Ako by ste sa zachovali, keby jednotlivé členské štáty chceli zájsť ďalej a prijať širšie opatrenia ako tie, ktoré sú stanovené v smernici? Ak by jednotlivý členský štát hodlal klasifikovať viac chemických látok ako uvádza zoznam tohto kompromisného návrhu, dovolili by ste mu pokročiť v tejto oblasti a prijať prísnejšie právne predpisy?
<SPEAKER ID="105" NAME="Johannes Blokland">
v mene skupiny IND/DEM. - (NL) Vážený pán predsedajúci, v prvom rade by som chcel poďakovať spravodajkyni, pani Laperrouzovej, za všetku prácu, ktorú odviedla počas rokovaní s Radou.
<P>
Domnievam sa, že sme dospeli k veľmi uspokojivému kompromisnému balíku noriem pre kvalitu vody. Osobitne ma teší, že bola zachovaná koncepcia zmiešavacích zón. V tejto súvislosti by som mal jednu otázku na pána komisára Dimasa.
<P>
Z hľadiska realizovateľnosti je to veľmi dôležitá koncepcia, samozrejme, za predpokladu, že výrazným spôsobom nepoškodí životné prostredie. V rámcovej smernici o vode sa vyzýva k obmedzeniu úsilia o čistenie pitnej vody. Normy pre pitnú vodu sú prísnejšie než normy kvality vody. Existujú rôzne zariadenia na zhromažďovanie pitnej vody z povrchovej vody a v praxi sa môže stať, že takéto zariadenie bude umiestnené relatívne blízko k zdroju znečistenia, pričom sa toto zariadenie môže nachádzať v zmiešavacej zóne a úsilie o čistenie vody spoločnosťami zabezpečujúcimi čistenie vody sa zvyšuje. Môže ma pán komisár Dimas ubezpečiť, že urobí všetko, čo bude v jeho silách, aby sa predišlo tomu, že zmiešavacie zóny budú predstavovať problémy pre zariadenia na zhromažďovanie pitnej vody?
<SPEAKER ID="106" NAME="Richard Seeber" AFFILIATION="PPE-DE">
(DE) Vážený pán predsedajúci, tiež by som sa chcel poďakovať pani spravodajkyni a Komisii za veľmi konštruktívnu prácu, ktorú na tomto návrhu odviedli.
<P>
Chcel by som tomuto Parlamentu pripomenúť, že ide o kompromisný balík. Ide o veľmi jasný kompromis, o ktorom sa tu rokovalo a je určite ďalším kúskom skladačky pre vynikajúcu kvalitu vody v Európe. Chcel by som zdôrazniť, že Európa je kontinentom alebo politickým subjektom, ktorého životné prostredie predstavuje veľkú zásobáreň a ktorý stanovuje veľmi prísne normy. Možno sme mohli spoločný cieľ dosiahnuť rýchlejšie, avšak ak Európu porovnáme s inými časťami sveta, musíme uznať, že sme dosiahli veľmi vysokú úroveň a že si ju musíme zachovať a ďalej zvyšovať.
<P>
V tejto súvislosti by som chcel pripomenúť Komisii, že musíme byť účinní pri predaji týchto úspechov, ktoré sme nepochybne dosiahli v oblasti európskej politiky životného prostredia, a najmä v oblasti politiky vodného hospodárstva. Referendum v Írsku osobitne dokazuje, že sa nám tieto úspechy nepodarilo sprostredkovať občanom. Európa je v oblasti životného prostredia nesmierne úspešná, avšak len malá časť jej obyvateľov si uvedomuje toto jej vedúce postavenie. Môže byť pravdepodobné, že kvôli vplyvu zástupcov záujmových skupín sme o časť z kompromisného znenia textu prišli, avšak sú tu aj iní zástupcovia záujmových skupín, ktorí pomohli zabezpečiť, že v návrhu sa skutočne stanovuje potreba veľkého úsilia na strane priemyselných spoločností, poľnohospodárov a iných znečisťovateľov.
<P>
V tejto súvislosti mi dovoľte pripomenúť vám, že voda je určite jedným zo živlov, ktorým by sme v budúcnosti mali venovať viac politickej pozornosti. Musím požiadať pána komisára, aby sledoval budúci vývoj v oblasti politiky vodného hospodárstva, pretože najmä v dôsledku zmeny klímy budeme konfrontovaní s novými problémami a význam vody pre hospodárstvo a ľudský život bude prudko narastať.
<P>
Celkovo ide o vyvážený kompromis a chcel by som požiadať všetkým kolegov, aby ho podporili. Nebolo možné dosiahnuť viac.
<SPEAKER ID="107" NAME="Dorette Corbey" AFFILIATION="PSE">
(NL) Vážený pán predsedajúci, chcela by som poďakovať spravodajkyni, pani Laperrouzovej, za jej prácu, ktorá viedla k uspokojivej dohode v druhom čítaní. Čistá povrchová voda je, samozrejme, veľmi dôležitá. Pravidelne sa k nám dostávajú správy o zvýšenom objeme ortuti a iných škodlivých látok v rybách. Nie je to zdravé pre ľudí a životné prostredie a jednoznačne s tým musíme niečo urobiť. Výsledok rokovaní, o ktorom diskutujeme, predstavuje správnu rovnováhu medzi ochranou životného prostredia na jednej strane a na druhej strane nákladovú účinnosť pre podniky, spoločnosti pôsobiace v odvetví vodného hospodárstva a vlády. Európsky parlament úspešne presadil množstvo zlepšení. A teda zmiešavacie zóny umiestnené v blízkosti miesta vypúšťania, kde je povolená vyššia miera znečistenia, musia byť jasne označené a členské štáty musia uviesť, akým spôsobom môžu obmedziť zmiešavacie zóny v budúcnosti.
<P>
Parlament tiež disponuje politikou do budúcnosti. Chemické látky, ktoré by mohli byť škodlivé musia byť uvedené na osobitnom zozname a podrobené ďalšiemu preskúmaniu. S takýmto prístupom vo veľmi veľkej miere súhlasím.
<P>
Rovnako podporujem otázku, ktorú pánovi komisárovi Dimasovi položil pán Blokland a ktorá sa týka miest vypúšťania a zariadení na zhromažďovanie pitnej vody v zmiešavacích zónach.
<P>
Tiež by som chcela upozorniť na množstvo opatrení týkajúcich sa zdrojov, najmä v blízkosti nemocníc, a na nepoužité lieky. Predstavuje to ďalšiu dôležitú oblasť, ktorú bude potrebné v budúcnosti preskúmať.
<SPEAKER ID="108" NAME="Hiltrud Breyer" AFFILIATION="Verts/ALE">
(DE) Vážený pán predsedajúci, voda je najvzácnejšia zo všetkých zdrojov a nesmieme dopustiť, aby jej zdroje vyschli tým, že neprijeme ambicióznu politiku v oblasti vodného hospodárstva. Je veľmi poľutovaniahodné, že energia, s akou Európsky parlament diskutoval v prvom čítaní o ochrane našich zdrojov vody vyprchala zdvojením zoznamu nebezpečných látok, ktoré podliehajú kontrole a povinnosťou členských štátov EÚ obmedziť svoje škodlivé emisie. Výsledkom je teda premárnená šanca urobiť viac na ochranu našich vôd. V súvislosti s ochranou vody je dôležité zabezpečiť konzistentnosť v rámci rôznych oblastí právnych predpisov. Musíme zakázať karcinogénne látky, mutagénne a pre reprodukčný systém toxické pesticídy a endokrinné disruptory. Z tohto dôvodu považujem za poľutovaniahodné, že Komisia neustále zohráva úlohu prekladiska na úkor životného prostredia a verejného zdravia. V roku 2006 Komisia vyhlásila, že vo svojom návrhu nástroja environmentálnej kvality nehodlá predložiť žiadne návrhy na zníženie objemu toxicity prioritných nebezpečných látok. Mali by byť predložené v rámci REACH a v rámci právnych predpisov o pesticídoch. Avšak k čomu došlo? Bola to naša parlamentná správa, návrh tohto Parlamentu, ktorým sa zaviedol súlad s rámcovou smernicou o vode a s právnymi predpismi o znečisťujúcich látkach. Parlament tak urobil, a nie Komisia, ktorá to prisľúbila.
<P>
Našou požiadavkou je teda, aby žiadne z pesticídov uvedených na zozname prioritných nebezpečných látok neboli povolené. Najjednoduchšie riešenie je zabezpečiť, aby sa tieto nebezpečné látky nemohli vôbec dostať do vody.
<SPEAKER ID="109" NAME="Cristina Gutiérrez-Cortines" AFFILIATION="PPE-DE">
(ES) Vážený pán predsedajúci, chcela by som pogratulovať pani Laperrouzovej, ktorá nesmierne ťažko pracovala s ostatnými kolegami v mojej skupine a s Parlamentom ako takým na dosiahnutí dohody a formulácii konsenzu.
<P>
Táto smernica ma veľmi teší, keďže sa venuje viacerým významným záležitostiam. Ako povedala pani Lienemannová, udržateľnosť je v prvom rade procesom a vodné hospodárstvo, zlepšenie kvality vody a politika vodného hospodárstva sú súčasťou procesu, s ktorým sme začali pred mnohými rokmi. Predovšetkým ide o proces, ktorý musí byť realistický, pretože musí byť zavedený do praxe.
<P>
Je oveľa jednoduchšie právne predpisy prijímať ako ich vykonávať. Je oveľa lacnejšie právne predpisy prijímať ako ich vykonávať. Zakázať niečo nestojí nič. Avšak vykonávanie znamená, že podniky, poľnohospodári a miestne zastupiteľstvá musia zaviesť politiky do praxe, čo nie je vždy jednoduché.
<P>
Domnievam sa, že ide o významný krok vpred, avšak musíme byť realistickí, pretože ako sme napríklad videli vo včerajšom referende, nie vždy je ľahké byť Európanom. Stojí to peniaze a úsilie a o to sa práve teraz snažíme, najmä vzhľadom na to, že ide o politiku, ktorá sa uplatňuje v celej Európe.
<P>
Politika vodného hospodárstva sa musí vykonávať v celej Európe, a preto musíme čeliť neskutočne komplexným situáciám, ktoré ovplyvňujú mnohé faktory vrátane veľmi dôležitých geofyzikálnych faktorov.
<P>
Chcela by som spomenúť dva ďalšie aspekty tejto smernice, ktoré, ako sa domnievam, predstavujú krok vpred. V prvom rade sa od vlád vyžaduje oveľa väčšia transparentnosť. Záležitosti súvisiace s vodou vždy boli trošku netransparentné. V rámci Európskeho fóra o vode je jedným z našich cieľov transparentnosť pri poskytovaní informácií verejnosti a v súčasnosti sa vážne zameriavame na náš záväzok k transparentnosti informovania verejnosti.
<P>
Rovnaké pravidlá sa vzťahujú na indikátory vrátane mäkkýšov a ja by som chcela zdôrazniť význam analýzy vody pre zdravie.
<SPEAKER ID="110" NAME="Justas Vincas Paleckis" AFFILIATION="PSE">
(LT) Chcel by som pogratulovať spravodajkyni a vyjadriť svoju plnú podporu myšlienke, že potrebujeme prísnejšie pravidlá týkajúce sa kvality povrchovej vody a účinnosti hodnotenia právnych predpisov Spoločenstva.
<P>
Malé krajiny EÚ, ktoré sa nachádzajú pri vonkajších hraniciach, čelia veľmi citlivému problému, ktorým je kontaminácia vody z krajín susediacich s EÚ. Nie je ani prianím, ani zámerom EÚ zabarikádovať sa za "železnú oponu", pokiaľ ide o ekológiu a iné záležitosti. Z tohto dôvodu je rovnako dôležité znížiť objem kontaminácie v rámci krajín EÚ, ako aj v susedstve EÚ. V pozmeňujúcom a doplňujúcom návrhu č. 26 sa zdôrazňuje povinnosť Komisie rok po nadobudnutí účinnosti smernice predložiť podrobnú správu o situácii týkajúcej sa znečistenia pochádzajúceho z tretích krajín. Komisia by sa mala snažiť viac, aby povzbudila ďalšie vykonávanie environmentálnych záväzkov počas rokovaní so susednými krajinami. Ide o záležitosť veľkého významu pre krajiny, ktoré sa o povodie delia s krajinami susediacimi s EÚ.
<SPEAKER ID="111" NAME="Christa Klaß" AFFILIATION="PPE-DE">
(DE) Vážený pán predsedajúci, pán komisár, dámy a páni, "Voda je život" alebo "Voda je cenná ako diamanty". To boli slogany a motivácia pri zavádzaní rámcovej smernice o vode v roku 2000. Smernica o environmentálnych normách kvality v oblasti politiky vodného hospodárstva je dnes posledným veľkým dcérskym nástrojom rámcovej smernice o vode. Jej cieľom je stanoviť environmentálne normy kvality pre prioritné látky a prioritné nebezpečné látky, s cieľom zabezpečiť, aby naša voda, zdroj života, bola veľmi účinne ochránená pred nebezpečenstvom a pod veľmi účinnou ochranou si predstavuje ochranu, ktorá je potrebná a možná na základe najnovších vedeckých poznatkov.
<P>
Podľa môjho názoru to však tiež znamená, že ochrana vody je trvalou úlohou. Musíme neustále politicky sledovať vývoj v oblasti vedeckých štúdií a zistení, s cieľom prispôsobovať sa novým objavom a zaručiť ochranu vody v každom čase a za každých okolností v súlade s najnovšími poznatkami vedy a techniky. Nesmie sa už nikdy zopakovať to, čo sa stalo v tomto prípade. Situácia, keď si Komisia nesplnila svoju úlohu a nechala čas plynúť bez toho, aby niečo urobila. Zoznam prioritných nebezpečných látok sa musí neustále skúmať a bezodkladne kontrolovať. Neschopnosť Komisie konať nás v Parlamente povzbudila k tomu, aby sme sa ujali iniciatívy a navrhli druhý zoznam, zoznam látok, ktoré si vyžadujú kontrolu na základe najnovších zistení. Látky uvedené na tomto zozname nie sú predčasne klasifikované alebo predčasne zhodnotené. Rovnako by mal poskytnúť možnosť zbaviť chemické látky podozrenia. Samozrejme, chemické látky nesmú byť do takéhoto zoznamu zaradené len z rozmaru. Skupina PPE-DE vyzýva k rýchlejšej a prioritnej klasifikácii chemických látok, v prípade ktorých sú už dnes dostupné údaje, ktoré upozorňujú na vysokú mieru nebezpečenstva. Podľa nášho názoru šesť mesiacov postačí.
<P>
Veľmi dúfam, pán komisár, že 24 mesačné časové obdobie, ktoré sa dnes stanovuje nebude vyčerpané, pretože vždy musí byť možné bezodkladne konať v prípadoch bezpečnostných otázok. En bloc podporujeme kompromis, ku ktorému dospela pani Laperrouzová.
<SPEAKER ID="112" NAME="Péter Olajos" AFFILIATION="PPE-DE">
(HU) Ďakujem vám, pán predsedajúci. Väčšina európskych riek preteká cez niekoľko krajín, ktoré čerpajú výhody zo zdrojov, ktoré rieka poskytuje a delia sa o zodpovednosť, ktorá z tejto skutočnosti vyplýva. Kvalita vody, ktorú členský štát dostane, závisí od krajiny nachádzajúcej sa na hornom toku rieky. Napríklad Dunaj preteká cez sedem krajín, Drava cez šesť a Rýn a Tisa cez päť. Predstavuje to veľkú výzvu a vyzýva na širokú spoluprácu. Dúfame, že prijatie tohto právneho predpisu pomôže prispieť k likvidácii peny, ktorá sa na rieke Raba tvorí už sedem rokov. V súčasnosti sa kúpanie v jedinej skutočnej maďarskej rieke odporúča len, ak máte oblečené jedny z plaviek, ktorých obrázky boli rozdané poslancom tohto Parlamentu, a ktoré možno vidieť v brožúrkach a na plagátoch. Rieka Raba, samozrejme, funguje len ako istý druh lakmusového papierika ukazujúceho, že niečo nie je v poriadku so súčasnými právnymi predpismi, pretože ak by každý dodržiaval všetky právne obmedzenia a na rieke sa napriek tomu nachádza hustá pena, potom je niečo v týchto právnych predpisoch nesprávne. Z tohto dôvodu ich musíme zmeniť, a preto vás žiadam, aby ste zajtra hlasovali v prospech kompromisného balíka.
<SPEAKER ID="113" NAME="Gyula Hegyi" AFFILIATION="PSE">
(HU) Moji kolegovia poslanci už vyhlásili, že sladká voda je možno najcennejším zdrojom 21. storočia a nemožno s týmto tvrdením nesúhlasiť. Rovnako je pravdou, že v Európe je situácia v zásade dobrá, pokiaľ ide o kvalitu a kvantitu sladkej vody. Chcel by som vás upozorniť na otázku, ktorá tu ešte nebola nastolená, konkrétne na skutočnosť, že v dôsledku zmeny klímy sa zrážková krivka a s ňou aj distribučná krivka sladkej vody, ktorá môže byť zo zrážok získaná, v čoraz väčšej miere dostáva do extrémnych hodnôt. Znamená to, že v celej Európe dochádza k dlhým horúcim letám a k prívalovým dažďom. V prvom rade a okrem všetkých environmentálnych záujmov, o ktorých sme diskutovali, preto tiež potrebujeme systém na hospodárenie s vodnými zdrojmi, v rámci ktorého sa na rozdiel od súčasného systému, zachytáva voda a umožňuje sa jej uskladnenie a použitie počas suchých rokov. Rovnako je životne podstatné, aby sa z tejto skutočnosti stala európska politika, pretože by nám to umožnilo udržať objem sladkej vody v Európe, jej kvalita bude medzitým zabezpečená právnymi predpismi. Ďakujem.
<SPEAKER ID="114" NAME="Marios Matsakis" AFFILIATION="ALDE">
Vážený pán predsedajúci, k znečisteniu vody dochádza v riekach, v jazerách a v pôde, avšak môže k nemu dôjsť aj počas prepravy. Miera tohto nebezpečenstva sa nedávno zvýšila pôsobením sucha, ktoré zasiahlo južnú Európu, kde bolo veľké množstvo ropných tankerov transformovaných na prepravu pitnej vody. V tejto oblasti možno chýba vedecké stanovisko. Chcel by som požiadať pána komisára, aby zabezpečil, že takáto preprava bude úplne bezpečná a že nebude dochádzať k znečisteniu aromatickými uhľovodíkmi, ktoré, ako všetci vieme, môžu spôsobiť vážne poškodenie ľudského zdravia, ako aj zdravia zvierat.
<SPEAKER ID="115" NAME="Stavros Dimas" LANGUAGE="EL">
Vážený pán predsedajúci, okrem bodov, ktoré som spomenul vo svojom úvodnom príspevku by som chcel dodať, že navrhovaná smernica tiež prispieva k procesu zjednodušenia právnych predpisov EÚ o vode.
<P>
Spomeniete si, že už v rámcovej smernici o vode sú zahrnuté ustanovenia týkajúce sa zrušenia siedmich predchádzajúcich právnych aktov zo 70. a 80. rokov. Touto smernicou sa zruší ďalších päť smerníc, a zároveň sa zjednoduší predkladanie správ o vode v rámci novozavedeného Európskeho informačného systému o vode (WISE). Týmto spôsobom si vybudujeme lepšiu vedomostnú základňu pre rozhodovanie na politickej a technickej úrovni.
<P>
Rovnako si spomeniete na to, že Parlament pripísal osobitný význam cieľu obmedzenia používania alebo postupného zrušenia používania určitých chemických látok začlenených do rámcovej smernice o vode. Plánovaný súpis, ktorého súčasťou budú mapy, bude potrebným zdrojom informácií pre všetkých. Bude slúžiť ako nástroj hodnotenia na šetrenia Komisie týkajúce sa monitorovania plnenia environmentálneho cieľa postupného obmedzovania či postupného zrušenia používania chemických látok.
<P>
Rámcová smernica o vode a jej dcérska smernica poskytnú pevný, predvídateľný a dlhodobý základ pre rozhodovanie na každej úrovni, od povodia a miestnej úrovne až po európsku úroveň. Je to osobitne významné pri vypracúvaní plánov vodohospodárskeho manažmentu povodí a programov opatrení, ktoré majú byť predložené do decembra 2009. Minulý rok Komisia predložila svoju prvú správu o vykonávaní rámcovej smernice o vode. Do správy bolo zahrnuté hodnotenie výsledkov a nedostatkov. Teraz je úlohou členských štátov, aby včas splnili svoje povinnosti.
<P>
Chcel by som túto príležitosť využiť na to, aby som vám pripomenul, že finančná pomoc EÚ je dostupná v rámci politiky regionálneho rozvoja a kohéznej politiky a v rámci politiky rozvoja vidieka. Je právom a zodpovednosťou členských štátov určiť svoje priority a projekty.
<P>
V článku 7 rámcovej smernice o vode sa stanovujú povinnosti, pokiaľ ide o pitnú vodu a týmto kompromisným návrhom sa nemenia príslušné postupy a ustanovenia.
<P>
Chcel by som zdôrazniť, že členské štáty musia oznámiť svoj súlad s článkom 15 rámcovej smernice o vode a opatrenia, ktoré prijímajú na obmedzenie rozširovania zmiešavacích zón, ako aj medzinárodnú koordináciu určovania zmiešavacích zón. Okrem toho, ak členský štát hodlá stanoviť prísnejšie environmentálne normy, Komisia nebude namietať.
<P>
A na záver by som chcel povedať, že Komisiu teší, že môže vyjadriť svoju plnú podporu kompromisnému balíku, s cieľom dosiahnuť dohodu na tejto smernici v druhom čítaní. V tejto chvíli by som chcel ešte raz poďakovať pani spravodajkyni za jej vynikajúcu prácu.
<P>
Pokiaľ ide o problém, ktorý nastolil pán Matsakis týkajúci sa prepravy vody na Cyprus, viem, že tento problém existuje a na jeho otázku odpoviem neskôr.
<SPEAKER ID="116" NAME="Anne Laperrouze">
spravodajkyňa. - (FR) Vážený pán predsedajúci, dámy a páni, ďakujem vám za vaše príspevky do diskusie. Možno sa opýtate, aké sú naše konečné ciele, ktoré touto smernicou sledujeme. Samozrejme, že sú to ciele zlepšenia kvality plôch povrchovej vody. Nechceme, aby sa v našich vodách nachádzalo olovo, kadmium, nikel, ortuť, rozpúšťadlá alebo iné vysoko toxické a karcinogénne látky, ako napríklad PCB. Pani Lienemannová spomenula reportáž spred dvoch týždňov, v ktorej sa dokázalo, že látky PCB sa biologicky zadržiavali v rybách a ľudia tieto ryby konzumovali. Takáto situácia nie je akceptovateľná a domnievam sa, že európski občania tiež môžu od Európy očakávať, že vyšle jasný signál o tom, že ochraňuje naše životné prostredie, že ochraňuje naše zdravie. Domnievam sa, že budeme schopní túto európsku správu rozšíriť, ak budeme dodržiavať túto rámcovú smernicu o vode spolu s jej dcérskymi smernicami.
<P>
Niektorí poslanci sa vyjadrili, že do zoznamu nebol zaradený dostatočný počet chemických látok, že Parlament urobil v porovnaní s prvým čítaním krok späť. V prvom čítaní sme navrhovali 33 + 28 látok celkovo teda 61 analyzovaných chemických látok. V druhom čítaním sme dospeli k 33 + 13 látok, teda celkovo 46 látok, avšak musíme zdôrazniť, že ide o nebezpečné látky osobitného záujmu, ktoré nesmú byť už dnes prítomné v našich vodách. Ďalším bodom v tejto smernici je skutočnosť, že umožňuje kontrolovať súlad s európskymi právnymi predpismi, a tu mám na mysli vykonávanie nariadenia REACH a smernice o integrovanej prevencii a kontrole znečisťovania. Teraz disponujeme nástrojom na overenie týchto skutočností.
<P>
Pán komisár počul, ako moji kolegovia vyhlásili, že ak Rada a Parlament tento text schvália, bude loptička na jeho strane kurtu. Má pred sebou veľmi veľa práce, vypracovanie množstva analýz a súpisov. Prajem jej veľa šťastia. V každom prípade budeme naďalej tieto právne predpisy monitorovať.
<SPEAKER ID="117" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 17. júna 2008.
