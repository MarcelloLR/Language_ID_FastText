<CHAPTER ID="013">
Demokracia, ľudské práva a nová dohoda o partnerstve a spolupráci medzi Európskou úniou a Vietnamom (rozprava)
<SPEAKER ID="351" NAME="Predsedajúci">
Ďalším bodom programu je rozprava na tieto témy:
<P>
otázka na ústne zodpovedanie, ktorú predložil Marco Cappato v mene skupiny ALDE Rade: Demokracia, ľudské práva a nová dohoda o partnerstve a spolupráci medzi Európskou úniou a Vietnamom (B6-0473/2008) a
<P>
otázka na ústne zodpovedanie, ktorú predložil Marco Pannella v mene skupiny ALDE Komisii: Demokracia, ľudské práva a nová dohoda o partnerstve a spolupráci medzi Európskou úniou a Vietnamom (B6-0474/2008).
<SPEAKER ID="352" NAME="Marco Cappato">
autor. - (IT) Vážený pán predsedajúci, pani komisárka, zástupcovia Rady, dámy a páni, prebiehajú rokovania o novej dohode o spolupráci s Vietnamom a som presvedčený, že je dôležité, aby Parlament bol informovaný o podstate týchto rokovaní, najmä čo sa týka ľudských práv a demokracie.
<P>
Netvrdíme, že prostredníctvom dohôd o spolupráci môžeme zázračne lusknutím prstov dosiahnuť dodržiavanie demokracie a ľudských práv vo Vietname či inde. Európske právne predpisy však od nás vyžadujú odmietnuť vážne a systematické porušovanie ľudských práv a demokracie. Vieme, že nemáme ohromné prostriedky, ktorými by sme ich dodržiavanie nastolili, ale vieme, že opätovné prerokovanie dohôd o spolupráci môže ponúknuť dobrú príležitosť na prinajmenšom istý pokrok pri najzávažnejších a najsystematickejších porušeniach.
<P>
Dúfam, že Parlament v uznesení, ktoré sa bude prijímať zajtra, dokáže predložiť Komisii a Rade niektoré obzvlášť závažné body, ktoré boli vznesené aj pri vypočutí takých osobností, akými sú okrem iných aj Kok Ksor, Vo Van Ai a členovia radikálnej strany zameranej proti násiliu, v Podvýbore pre ľudské práva.
<P>
Po prvé, situácia degarskej menšiny, ktorú tvoria kresťania vo vietnamskej centrálnej vysočine: stále ich po stovkách zatýkajú a medzinárodní pozorovatelia, najmä z Organizácie Spojených národov, stále nemajú voľný prístup do centrálnej vysočiny vo Vietname. K tomu by už nemalo dochádzať, keďže Vietnam je teraz v Bezpečnostnej rade Organizácie Spojených národov: stovky v súčasnosti zadržaných politických väzňov sa musia prepustiť.
<P>
Náboženská sloboda je veľký problém a Vietnam na to musí dať odpoveď skôr, než sa podpíše nová dohoda, a to najmä čo sa týka neuznania Zjednotenej budhistickej cirkvi. Thich Quang Do, vedúci predstaviteľ cirkvi, je stále držaný vo väzbe a neustále dochádza ku konfiškácii pôdy patriacej katolíkom. Nastal čas, aby Vietnam zrušil zákony, ktoré kriminalizujú disent a náboženské aktivity.
<P>
Pani komisárka, pán úradujúci predseda Rady, máme teda osobitú požiadavku: môžeme zabezpečiť, aby sa tieto problémy - prinajmenšom závažné porušenia ľudských práv - vyriešili pred uzavretím novej dohody o spolupráci?
<SPEAKER ID="353" NAME="Jean-Pierre Jouyet" LANGUAGE="FR">
Vážený pán predsedajúci, pani komisárka, dámy a páni, pán Cappato, veľmi sa teším, že som dnes späť medzi vami.
<P>
Situáciu v oblasti ľudských práv vo Vietname sledujeme veľmi pozorne a predsedníctvo len nedávno malo príležitosť znova vyjadriť svoje obavy po vynesení rozsudkov najmä nad dvoma novinármi, ktorí podali správy o prípadoch korupcie. Rada a Komisia udržiavajú pravidelný dialóg s Vietnamom na tému ľudských práv počas rokovaní, ktoré sa konajú dvakrát ročne. Posledná schôdzka, ktorá sa konala v Hanoji 10. júna 2008, nám umožnila venovať sa na jednej strane všeobecnej situácii v oblasti ľudských práv vo Vietname a predovšetkým slobode prejavu, postaveniu menšín a uplatňovaniu trestu smrti, ako aj mnohým individuálnym prípadom.
<P>
Okrem tohto dialógu sa podniká aj množstvo selektívnejších opatrení v súvislosti s jednotlivými prípadmi, kde podľa nás zatykače alebo rozsudky idú proti občianskym právam a medzinárodným záväzkom, konkrétne proti Medzinárodnému dohovoru o občianskych a politických právach, ktorý Vietnam ratifikoval.
<P>
Pri príležitosti Európskeho dňa proti trestu smrti dňa 10. októbra sme vietnamským orgánom znova ozrejmili naše jednoznačné stanovisko na túto tému. Zdalo sa, že náš odkaz prijali a predložili aktuálne prebiehajúcu reformu trestného zákonníka, od ktorej sa očakáva, že zníži počet trestných činov, na ktoré sa vzťahuje trest smrti. To je absolútne minimum, čo mohli urobiť.
<P>
Dámy a páni, ako jasne vidíte, otázka ľudských práv je dôležitý prvok našich vzťahov s Vietnamom. Ide o citlivú otázku. Pán Cappato, spomínali ste situáciu kresťanov v strednom Vietname, čo je vec, voči ktorej sme obzvlášť vnímaví, a ďakujem vám, že ste ju spomenuli. Rád by som podotkol, že Európska únia je jediná sila, ktorá v tejto veci presadzuje takú globálnu a zmysluplnú politiku, čím sa niekedy stávame cieľom kritiky nášho partnera. Chcem to však povedať jasne: túto politiku budeme odhodlane presadzovať.
<P>
Teraz by som rád prešiel k budúcej dohode o partnerstve a spolupráci, ktorej sa týka táto rozprava. V Hanoji v súčasnosti prebieha nové kolo rokovaní a bude pokračovať do 22. októbra. Ako každá dohoda uzavretá Európskou úniou s treťou krajinou, aj táto dohoda musí obsahovať veľmi dôležitú doložku o ľudských právach. Táto doložka bude tvoriť zásadný prvok budúcej dohody, ktorú možno podmieniť alebo dokonca vypovedať, ak ju niektorá strana nebude dodržiavať - a na tomto trvám. V danej fáze rokovaní Vietnam nespochybnil princíp takejto doložky. Znova opakujem, to je minimum, čo mohli urobiť. Zo strany Vietnamu ide o pozitívny signál a praktický záväzok z jeho strany dodržiavať ľudské práva. Európska únia tak bude mať k dispozícii účinný právny nástroj, ako zaručiť dodržiavanie ľudských práv hneď po ratifikovaní dohody.
<P>
Dámy a páni, pán Cappato, súhlasíme s vami, že situácia týkajúca sa ľudských práv vo Vietname sa musí zlepšiť. Domnievame sa, že naša už niekoľkoročná činnosť ju pomáha zlepšiť, ale bez ohľadu na to je naším zámerom podpísať budúcu dohodu o partnerstve a spolupráci, ktorá nám umožní - v tomto prípade aj v iných prípadoch - využiť doložku o ľudských právach tak, aby vznikol najlepší možný rámec riešenia tejto otázky s Vietnamom. Parlament bude, prirodzene, v plnej miere informovaný o vývoji rokovaní, ktoré - pripomínam - v súčasnosti prebiehajú.
<SPEAKER ID="354" NAME="Benita Ferrero-Waldner" LANGUAGE="ES">
Vážený pán predsedajúci, prepáčte, prosím, že som narušila konanie a na chvíľu som počúvala niekoľkých poslancov.
<SPEAKER ID="355" NAME="Predsedajúci">
Pani komisárka, nie je to vaša vina, keď prídu poslanci a rozptyľujú vás niečím nepodstatným z evidentného nedostatku solidarity s poslancom, ktorý má práve prejav. Je to ospravedlnené a práve poslanci si musia uvedomiť, že keď hovorí jeden z nás, nesmú rozptyľovať úradujúceho predsedu Rady ani nikoho, kto vystupuje v mene Komisie. Pokračujte, prosím.
<SPEAKER ID="356" NAME="Benita Ferrero-Waldner" LANGUAGE="FR">
Vážený pán predsedajúci, dámy a páni z Rady a, samozrejme, dámy a páni z Parlamentu, pán Cappato, Komisiu veľmi teší pozornosť, ktorú Parlament venuje rokovaniam o dohode o partnerstve a spolupráci s Vietnamom, ako aj situácii týkajúcej sa ľudských práv v tejto krajine.
<P>
Naša rozprava prebieha v tom najlepšom čase, pretože práve dnes sa v Hanoji konajú rozhovory venované prerokovaniu tejto dohody, ako spomenul náš pán predseda. Môžem povedať, že Európska únia má absolútny záujem o situáciu týkajúcu sa ľudských práv, pokiaľ ide o jej vzťahy s Vietnamom. Je pravda, že táto krajina napriek všetkému dosahuje istý pokrok v tejto oblasti. Myslím tým predovšetkým nedávne úsilie o zníženie rozsahu trestu smrti, napríklad o vytvorenie legislatívneho rámca stanovujúceho podmienky uplatňovania náboženskej slobody a lepšie riadenie otázky etnických menšín, ktoré utiekli do Kambodže a teraz sa vracajú späť.
<P>
A predsa - a v tomto bode máte pravdu - je jasné, že v posledných mesiacoch sa objavili isté znepokojivé tendencie, najmä čo sa týka náboženskej slobody a slobody prejavu. Tieto tendencie ilustruje konkrétne zastrašovanie katolíckej komunity v Hanoji a odsúdenie novinárov z minulého týždňa za pátranie po korupcii.
<P>
Ako som povedala vietnamskému vicepremiérovi pánovi Khiêmovi, keď bol len nedávno, 17. septembra, v Bruseli, pre dlhodobú stabilitu Vietnamu a jeho medzinárodnú dôveryhodnosť by bolo zničujúce, keby súčasné hospodárske a sociálne ťažkosti v tejto krajine viedli k inštinktívnemu návratu k autoritárstvu a represiám.
<P>
Práve naopak, Vietnam teraz viac než kedykoľvek predtým musí vytvoriť mechanizmy umožňujúce pokojné vyjadrenie napätia a sociálnej frustrácie, ktoré krajina pociťuje. Tento odkaz zopakuje aj predseda Barroso tento týždeň pri stretnutí s premiérom Dungom na samite ASEM v Pekingu. Toto bude posolstvo Európskej únie na ďalšie kolo dialógu EÚ a Vietnamu o ľudských právach, ktoré sa uskutoční v decembri tiež v Hanoji. Návrh dohody o partnerstve a spolupráci, ktorý EÚ predložila Vietnamu, potvrdzuje a posilňuje význam, ktorý v našich vzťahoch s touto krajinou prikladáme ľudským právam.
<P>
Aktuálny návrh dohody - ako povedal pán predseda - skutočne obsahuje významnú odkladnú doložku o ľudských právach. Pravidelný dialóg medzi EÚ a Vietnamom konsoliduje pri otázke ľudských práv tým, že jej dodáva právny štatút a umožňuje, aby si Vietnam mohol zabezpečiť národný akčný plán v oblasti ľudských práv. Zahŕňa celý rad podrobných ustanovení o súlade s pracovným právom, o dobrej správe vecí verejných a o podpore právneho štátu. Zároveň obsahuje doložku o Medzinárodnom trestnom súde. Táto dohoda je teda právnym nástrojom a pákou politickej akcie, ktorú podľa mňa potrebujeme s cieľom zvýšiť našu angažovanosť v oblasti ľudských práv a demokratizácie.
<SPEAKER ID="357" NAME="Charles Tannock">
v mene skupiny PPE-DE. - Vážený pán predsedajúci, musím s ľútosťou konštatovať, že ešte stále pochybujem, či doložka o ľudských právach v dohode o spolupráci medzi EÚ a Vietnamom je skutočne hodna papiera, na ktorom je napísaná.
<P>
Šľachetné úmysly uvedené v nej pochopiteľne odrážajú naše spoločné európske hodnoty, ale som presvedčený, že ide len o takú kozmetickú úpravu a pochopiteľný ústupok voči silnej ľudskoprávnej loby v rámci Únie. Čína je dnes napokon druhým najväčším obchodným partnerom EÚ, avšak komunistická diktatúra v Pekingu nevenuje žiadnu pozornosť našim obavám o ľudské práva. Niekedy sa naozaj čudujem, či sa ešte vôbec oplatí otvárať túto otázku.
<P>
Politické represie a porušovanie ľudských práv v Číne majú tendenciu odpútavať našu pozornosť od toho, čo sa deje v susednom Vietname, kde je to rovnako brutálne. Prodemokratickí disidenti a náboženské menšiny sa dostávajú do väzenia, novinári sú zastrašovaní, aby mlčali, a slobody, ktoré tu v Európe berieme za zaručené, ako napríklad necenzurovaný internet, jednoducho neexistujú.
<P>
Preto som minulý rok navrhol spolu s pánom Cappatom a inými, aby Thich Quang Do kandidoval na Nobelovu cenu mieru. Tento odvážny budhistický mních pri svojom boji za náboženskú slobodu a ľudské práva strpel roky obťažovania a väzenia.
<P>
Vietnam stelesňuje dilemu, ktorej čelí Európska únia. Aká by mala byť váha ľudských práv v našich obchodných vzťahoch s tretími krajinami, keďže sú oficiálne spomenuté v dohodách o obchode a partnerstve? A vari môžu byť silnejšie hospodárske väzby ako také pozitívnou silou pre politické a ľudské práva a demokratické reformy?
<P>
Sú to ťažké otázky, s ktorými sa bude musieť popasovať nová komisárka pre obchod z Veľkej Británie, barónka Ashtonová. Som presvedčený, že o našich spoločných hodnotách nemožno rokovať. Preto vyzývam Komisiu a Radu, aby buď konali čestne a zavrhli takéto zámienky zrušením doložiek o ľudských právach a demokracii, alebo aby skutočne a ozajstne brali tretie krajiny na zodpovednosť za ich bezohľadné zneužívanie hodnôt, ktoré sú nám všetkým sväté. Chcel by som vzdať veľkú poctu pánovi Cappatovi a dobrej práci, ktorú vykonal v tomto smere.
<SPEAKER ID="358" NAME="Barbara Weiler" LANGUAGE="DE">
Vážený pán predsedajúci, dámy a páni, my v Európe máme veľké pochopenie pre vietnamský ľud, prejavujeme oň živý záujem a prechovávame k nemu blízky vzťah. Moja skupina si ešte veľmi dobre pamätá obrovské utrpenie a skazu, ktoré priniesli vojny a okupácia Vietnamu nielen Spojenými štátmi, ale aj európskymi krajinami.
<P>
Z Vietnamu sa teraz stáva mimoriadne dynamický a zaujímavý región juhovýchodnej Ázie. Nie všetkých 10 členských štátov združenia ASEAN sú demokracie, ako ich chápeme my v Európe, ale veci sa menia. Z novej charty združenia ASEAN konkrétne vyplýva, že porušovanie ľudských práv nemožno ignorovať, pán Tannock, a rokovania, ktoré k nej viedli, sú dôkazom, že porušovanie ľudských práv je zreteľne na programe.
<P>
Teraz je obzvlášť vhodná doba, lebo sa znova začali rokovania, prebieha opätovné prerokovanie dohody z roku 1995. Je pravda, že Európska únia je po Číne druhým najväčším obchodným partnerom Vietnamu a práve preto sa budeme môcť pohnúť dopredu. Dohody o partnerstve určite nie sú nezmyselné.
<P>
Socialistická skupina v Európskom parlamente vyzýva Komisiu, aby zabezpečila, že bude zaručená sloboda tlače, slobody menšín a aktivistov za demokraciu, sloboda vierovyznania a, samozrejme, sloboda pôsobenia pozorovateľov z Organizácie Spojených národov. Potom budeme môcť rozvíjať ešte užšie priateľstvo s touto krásnou krajinou.
<SPEAKER ID="359" NAME="Athanasios Pafilis" LANGUAGE="EL">
Vážený pán predsedajúci, dokonale chápeme, že imperializmus a jeho predstavitelia, Európska únia a Spojené štáty americké a všetci ich podporovatelia zrejme na Vietnam nezabudnú, lebo išlo o celosvetovú symboliku: Vietnamci porazili francúzsky aj americký imperializmus a vybojovali si svoju nezávislosť.
<P>
Rovnaké uznesenia, ktoré sa dnes navrhujú, sú neprijateľné. Vyzývajú Vietnam, aby sa riadil návrhmi Európskej únie. To, čo ste nedosiahli zbraňami, sa teraz pokúšate dosiahnuť hospodárskym vydieraním. Taký je zmysel doložiek, ktoré ste prijali v súvislosti s takzvaným dodržiavaním ľudských práv a demokracie.
<P>
Keďže ste nastolili otázku ľudských práv, žiadam vás všetkých vrátane pána Cappata o odpoveď: desaťtisíce ľudí vo Vietname trpia v dôsledku prostriedku Agent Orange, neľudskej chemickej a biologickej zbrane, ktorú použili Spojené štáty americké. Rodia sa tisíce znetvorených detí, tisíce zomierajú na rakovinu a celé oblasti sú odstavené v dôsledku použitia tejto zbrane, ktorú vyrobila známa spoločnosť Monsanto.
<P>
Vari títo ľudia, ktorí stále trpia a umierajú, nemajú ľudské práva vrátane najvyššieho ľudského práva - práva na život? Prečo potom nepodporujete požiadavky vietnamskej vlády a obetí na odškodnenie a riešenie dôsledkov tejto zakázanej biochemickej vojny, ale podporujete predpokladané ľudské práva na vrátenie cirkevného majetku, ktorý patrí týmto ľuďom?
<P>
Preto je pokrytecké citovať ľudské práva. Jedine vietnamský ľud je oprávnený riešiť svoje problémy, nie ľudia, ktorí by sa im v konečnom dôsledku mali ospravedlniť za zabitie jedného milióna ľudí vo vojne, ktorú proti nim rozpútali. Potrebujeme vyváženú, vzájomnú a prospešnú hospodársku spoluprácu bez politického a hospodárskeho vydierania.
<SPEAKER ID="361" NAME="Jim Allister" AFFILIATION="NI">
Vážený pán predsedajúci, napriek minulým vyhláseniam vietnamskej vlády, že zaručujú náboženskú slobodu, aj napriek maximálnej snahe posledného rečníka hájiť režim vo Vietname, je realita úplne iná, a to najmä pre izolované skupiny kresťanov. Hoci zabavenie cirkevného majetku je bežný jav, osoby napojené na neregistrované evanjelické domovské cirkvi boli osobitné ciele štátneho prenasledovania. Len pred niekoľkými mesiacmi mladý domorodec, ktorý sa odmietol vzdať svojej kresťanskej viery, zomrel na zranenia, ktoré utrpel pri oficiálnom vypočúvaní, a stovky ľudí zostávajú pre svoju vieru vo väzniciach, kde bujnie zlé zaobchádzanie. Vzdávam hold ich odvahe, odsudzujem ich prenasledovateľov, ale predovšetkým apelujem na EÚ, aby zlepšenie vzťahov s Vietnamom a obchod nekládla pred obhajobu a požadovanie dodržiavania základných ľudských práv pre týchto ľudí s obrovskou vierou. Hanebný prístup Hanoja k ľudským právam nesmieme očistiť v záujme obchodu ani iného krátkodobého zisku.
<SPEAKER ID="362" NAME="Bernd Posselt" AFFILIATION="PPE-DE">
(DE) Vážený pán predsedajúci, Vietnam je krajina, ktorá sa čoraz viac otvára Európskej únii, má však jeden vážny kameň úrazu, a tým sú ľudské práva a základné slobody. V tejto súvislosti by som rád upriamil pozornosť najmä na náboženskú slobodu, na ktorú, chvalabohu, upozorňuje aj toto uznesenie. Kresťania vo Vietname sú prenasledovaní a dnes je tu s nami aj augsburský biskup, ktorý sa venuje najmä prenasledovaným kresťanom, a bude s nami hovoriť na túto tému. Okrem toho aj budhistom a iným náboženským skupinám sa bráni praktizovať svoje náboženstvo a sú prenasledovaní.
<P>
Môžeme jednoznačne konštatovať, že našou povinnosťou je zabezpečiť, aby sa z Vietnamu stal rovnocenný partner, aby sa otvoril a priblížil k nám. To však nemôže byť na úkor základných ľudských práv, ale musí to byť založené na spravodlivom partnerstve postavenom na základných ľudských právach.
<SPEAKER ID="363" NAME="Richard Howitt" AFFILIATION="PSE">
Vážený pán predsedajúci, naše dnešné uznesenie nielenže vzbudzuje obavy o slobodu prejavu, obavy z potláčania disentu a náboženskej diskriminácie vo Vietname. Apeluje na Európsku úniu, aby niesla zodpovednosť za to, čo sa dosahuje formou dialógu o ľudských právach, a aby stanovila jasné ciele zlepšenia smerom k dohode o partnerstve a spolupráci s Vietnamom.
<P>
Nikdy nesmieme akceptovať, aby novinár, ktorý odhalil dôkazy o sprenevere 750 000 USD na ministerstve dopravy, ktoré sa sčasti použili aj na stávky na futbalové zápasy anglickej Premiership, skončil vo väzení.
<P>
Nikdy nesmieme akceptovať, aby sa trest smrti používal pri 29 rôznych trestných činoch - pre nás ani pri jednom trestnom čine. Popravy, ako sme informovaní, sa konajú o 4.00 hod. bez varovania, čo znamená, že väzni nikdy nezaspia pred šiestou ráno zo strachu, či neprišiel ich čas.
<P>
A nikdy nesmieme akceptovať vyhrážanie a zastrašovanie katolíckej cirkvi ako to, ktoré nasledovalo minulý mesiac po pokojných masových protestoch v Hanoji. Organizácia Amnesty International zaznamenala, ako jedna žena vyšla z kostola, kde ju čakal dav kričiaci "zabite arcibiskupa" a "zabite kňazov".
<P>
Vietnam je od roku 1982 účastníkom Medzinárodného dohovoru o občianskych a politických právach. Aktuálne dôkazy predstavujú evidentné porušenie článku 2 a 18. V júli navyše Vietnam prevzal predsedníctvo v Bezpečnostnej rade OSN. Vyzývame európskych vyjednávačov, aby vietnamskej vláde ozrejmili, že každej snahe o presadzovanie medzinárodného práva v medzinárodných inštitúciách musí zodpovedať dodržiavanie práva doma.
<SPEAKER ID="364" NAME="Konrad Szymański" AFFILIATION="UEN">
(PL) Myslím si, že zo zoznamu porušení ľudských práv vo Vietname je potrebné zdôrazniť štátne násilie voči katolíkom. Vláda v Hanoji jednostranne kontroluje majetky katolíckej cirkvi v rozpore s predchádzajúcimi prísľubmi. Katolíkov, ktorí sú proti zhabaniu budov v Hanoji patriacich apoštolskej nunciatúre, napádajú zásahové jednotky. Zvyšuje sa počet väzňov svedomia. Nedávno došlo k ďalším zatýkaniam na území redemptoristického kláštora v Thai Ha. Hanojský arcibiskup Quang Kiêt, žijúci v strachu o život, je v domácom väzení a pod dohľadom. Napriek tomu, že Vietnam sa relatívne otvoril, čo sa týka hospodárskej a spoločenskej stránky, stala sa z neho krajina, kde sú kresťania čoraz viac prenasledovaní. Nová dohoda medzi Európskou úniou a Vietnamom musí riešiť otázku náboženskej slobody v tejto krajine. Inak by nemala byť podpísaná.
<SPEAKER ID="365" NAME="Marco Cappato" AFFILIATION="ALDE">
- (IT) Vážený pán predsedajúci, dámy a páni, rád by som povedal pánovi Pafilisovi, že súčasná vojna vo Vietname je vojna, ktorú vedie vietnamský režim proti vlastnému ľudu, proti Vietnamcom, proti ľuďom etnika Khmér Krom a Degard.
<P>
V novej dohode bude doložka o ľudských právach. To je dobré, ale aj v súčasnej dohode je doložka a jej dodržiavanie nedokážeme zabezpečiť. Naša požiadavka teda znie, a podľa mňa je veľmi dôležitá, aby sme pred podpísaním novej zmluvy získali ústupky pri základných aspektoch, kde dochádza k systematickému porušovaniu ľudských práv: prístup k vietnamskej centrálnej vysočine, prepustenie politických väzňov a uznanie budhistickej cirkvi a majetku katolíkov, pretože ak niečo nedosiahneme ešte pred podpísaním zmluvy, následne bude nemožné vyžadovať dodržiavanie európskeho a medzinárodného práva po podpísaní zmluvy.
<SPEAKER ID="366" NAME="Jean-Pierre Jouyet" LANGUAGE="FR">
Vážený pán predsedajúci, dámy a páni, pán Cappato, na jednej strane sa domnievam, že by sme nemali pliesť, čo je to byť obeťou imperializmu, s tým, čo dnes znamená dodržiavanie ľudských práv. Ja osobne by som neporovnával obete biochemických zbraní s obeťami útokov na náboženské slobody. To všetko tvorí jeden absolútne nedeliteľný celok.
<P>
V reakcii na pána Tannocka, ale do istej miery aj na pána Cappota: nemali by sme podceňovať hodnotu odkladnej doložky, pokiaľ ide o ľudské práva. Musíme zvážiť len ťažkosti pri uzatváraní ďalších dohôd dohodnutých takmer na 20 rokov s inou skupinou štátov - tu hovorím o štátoch Perzského zálivu. Musíme jedine zvážiť úlohu tejto doložky aj v súvislosti s istými krajinami v rámci Dohody z Cotonou. Z toho vidieť, že Európska únia berie vážne svoj záujem o ľudské práva v týchto zmluvách.
<P>
Čo sa týka ďalších ústupkov, ktoré požadoval pán Cappato, práve rokovania vedené Komisiou musia ukázať - a pani komisárka zdôraznila tento bod, či vietnamské orgány dosiahli nejaký pokrok v tejto oblasti. Takýto pokrok sa bude posudzovať ako celok. Znova opakujem, že som presvedčený, že jedine dialógom dosiahneme pokrok vo vzťahoch týchto krajín s Európskou úniou a práve prostredníctvom takýchto dohôd a doložiek dokáže Únia najlepšie podporovať hodnoty, ktoré si vážime vy aj my, pán Cappato aj iní v tomto Parlamente.
<SPEAKER ID="367" NAME="Benita Ferrero-Waldner">
členka Komisie. - Vážený pán predsedajúci, dámy a páni, je úplne jasné, že všetci chceme riešiť otázku ľudských práv vždy a všade, kde je to možné. Ako som povedala, urobila som tak pred niekoľkými týždňami a urobila som tak, aj keď som tam bola pred dvoma rokmi. Spomínam si, že vtedy som dokázala vybaviť oslobodenie niekoľkých väzňov, takže možnosť tu skutočne je. Takisto postupujeme tak, že im dáme zoznamy a povieme, tu a tu musíte niečo spraviť.
<P>
Preto si myslím, že toto bola dôležitá rozprava, lebo znova upriamila naše myslenie na osobitnú otázku náboženských spoločností, a to kresťanov a katolíkov v tomto konkrétnom prípade. Na tieto otázky sa musíme sústrediť veľmi jednoznačne, ale zároveň by som rada povedala, že vieme, že aj Vietnam teraz čelí ťažkej hospodárskej a sociálnej situácii, takže ak nebude opatrný, neprídu investície zo zahraničia, najmä z európskych krajín. To je súčasne veľmi dobrý nástroj, ktorým disponujeme okrem samotného dialógu.
<P>
Určite napríklad požiadame o gesto dobrej vôle zo strany vietnamských orgánov v prospech dvoch novinárov, ktorí boli nedávno uväznení a odsúdení v Hanoji za uplatnenie slobody prejavu. To je vec, ktorú zaiste znova spomenieme.
<P>
Napokon by som rada povedala, že Vietnam sa nabudúce v Ženeve podrobí pravidelnému celkovému preskúmaniu situácie v oblasti ľudských práv, čo bude ďalšia vynikajúca príležitosť položiť jasné otázky a zistiť, čo sa doposiaľ spravilo.
<SPEAKER ID="368" NAME="Predsedajúci">
Rozprava sa skončila.
<P>
V súlade s článkom 108 ods. 5 rokovacieho poriadku som dostal štyri návrhy uznesenia.
<P>
Rozprava sa skončila.
<P>
Hlasovanie sa uskutoční v stredu.
