<CHAPTER ID="017">
Nešírenie jadrových zbraní a budúcnosť Zmluvy o nešírení jadrových zbraní (ZNJZ) (rozprava) 
<SPEAKER ID="411" NAME="Predsedajúci">
Ďalším bodom programu je správa pani Beerovej v mene Výboru pre zahraničné veci, ktorá obsahuje návrh odporúčania Európskeho parlamentu Rade k nešíreniu jadrových zbraní a budúcnosti Zmluvy o nešírení jadrových zbraní (ZNJZ).
<SPEAKER ID="412" NAME="Angelika Beer">
spravodajkyňa. - (DE) Vážený pán predsedajúci, dámy a páni, existencia tisícok jadrových zbraní je najnebezpečnejším dedičstvom studenej vojny. Toto nie sú moje slová, prevzala som ich z nedávneho prejavu prezidenta Obamu v Prahe o najväčšej hrozbe, ktorej čelíme. Niet iného problému, ktorý by v 21. storočí predstavoval väčšiu hrozbu pre bezpečnosť.
<P>
V ostatných rokoch sme podobné slová počuli napríklad z úst amerických stratégov Kissingera a Sama Nunna, ktorí vytýčili osobitnú cestu smerujúcu k svetu bez jadrových zbraní. Vysokí politickí predstavitelia Európy sa pridali k tejto myšlienke a dokonca aj generálny tajomník OSN vytýčil plán odzbrojenia pozostávajúci z piatich bodov. Nikdy nebol lepší čas na to, aby sme konečne opäť začali diskutovať o jadrovom odzbrojení.
<P>
Nezabúdajme, že v ostatných rokoch sme zaznamenali len neúspechy. Rokovania na Kontrolnej konferencii zmluvných strán Zmluvy o nešírení jadrových zbraní (ZNJZ) v roku 2005 boli katastrofou. Na budúci rok sa to nesmie zopakovať. My Európania teraz musíme ukázať, že to s otázkou odzbrojenia myslíme vážne. Ak sa EÚ pohne vpred, môže stanoviť štandard, takže vôbec nerozumiem tomu, prečo väčšina poslancov tohto Parlamentu zjavne nechce podporiť tieto ambiciózne ciele zníženia počtu zbraní hromadného ničenia.
<P>
Nadbytok pozmeňujúcich a doplňujúcich návrhov predložených konzervatívnou skupinou Výboru pre zahraničné veci obrátil moju správu a jej cieľ, ktorým je diskusia o odzbrojení a predloženie odporúčania Rade, hore nohami a stal sa z nej bezcenný zdrap papiera. Ako Parlament sme teraz povinní zaujať stanovisko a nemôžeme túto povinnosť presunúť na iný dátum alebo na iné parlamenty.
<P>
Lobujeme za podporu dohovoru o jadrových zbraniach a Hirošimsko-nagasackého protokolu, pretože odzbrojenie je možné. Nie je to len nezmyselná, vzdialená predstava. Dokážeme to, ak túto otázku budeme presadzovať. Dokumenty, ktoré chceme, nie sú v rozpore so ZNJZ, ale zaceľujú trhlinu v tejto zmluve a tým ju posilňujú. Potrebujeme jasné politické stanovisko a týmto vyzývam všetky skupiny, aby si dnes v súvislosti so zajtrajším hlasovaním premysleli, aká je správna cesta vpred.
<P>
Viem, že ZNJZ zahŕňa aj civilné zložky, ale dnes nehovoríme o znovuzrodení civilného využitia jadrovej energie, ale o jadrovom odzbrojení. Ako predsedníčka Delegácie pre vzťahy s Iránom a hovorkyňa v oblasti zahraničnej politiky by som taktiež chcela povedať, že ten, kto za ostatné roky na príklade krízy v Iráne, na základe ktorej sme často čelili hrozbe stupňovania vojnového napätia, nepochopil, že civilné využitie jadrovej energie nemožno odlúčiť od vojenského zneužitia a šírenia jadrových zbraní, nepochopil celú zahraničnú politiku ostatných rokov, hrozby a našu výzvu na jadrové odzbrojenie.
<P>
Všetci vieme, že náš cieľ nemožno dosiahnuť zo dňa na deň, ale niekde musíme začať. Nemôžeme stráviť desaťročia jednomyseľným požadovaním jadrového odzbrojenia od Američanov a teraz, keď prezident Obama vyhlasuje, že je na to pripravený, keď prezident Medvedev vyhlasuje, že je na to pripravený, konzervatívna väčšina v tomto Parlamente odmieta vydať sa touto cestou. Preto by som vás opätovne chcela so všetkou vážnosťou vyzvať, tak ako ma poveril Výbor pre zahraničné veci, aby ste si nezamieňali otázku civilného využitia jadrovej energie s obnovením možnosti jadrového odzbrojenia. Ten, kto zahatá cestu možnosti jadrového odzbrojenia, nebude schopný povedať, kedy sa takáto možnosť opäť naskytne. Každého, kto bude zajtra hlasovať proti pozmeňujúcim a doplňujúcim návrhom predloženým skupinou PSE a našou stranou, by som chcela požiadať, aby svojim voličom vo volebnej kampani vysvetlil, prečo považuje jadrové zbrane v Európe za dobrú vec.
<SPEAKER ID="413" NAME="Petr Nečas">
úradujúci predseda Rady. - (CS) Vážený pán predsedajúci, dámy a páni, som veľmi rád, že sa dnes môžem zúčastniť na tejto rozprave. Predovšetkým by som chcel poďakovať Európskemu parlamentu za záujem o túto otázku a pani Angelike Beerovej za prácu, ktorú ako spravodajkyňa vykonala pri vypracovaní tejto zaujímavej správy. Odporúčania, ktoré sú v nej uvedené, Rada nepochybne starostlivo preskúma.
<P>
Ako správa jasne uvádza, je dôležité dosiahnuť ďalší pokrok v oblasti nešírenia jadrových zbraní. Jednou z hlavných priorít je zaistiť kladný a konkrétny výsledok budúcoročnej kontrolnej konferencie zmluvných strán Zmluvy o nešírení jadrových zbraní. Blížiace sa májové stretnutie prípravného výboru Zmluvy o nešírení jadrových zbraní je dôležitým krokom v rámci prípravy na túto konferenciu. EÚ bude aj naďalej pozitívne prispievať k procesu kontroly, a to v súlade so svojou stratégiou proti šíreniu zbraní hromadného ničenia a v súlade s nedávnym vyhlásením o posilnení medzinárodnej bezpečnosti, ktoré prijala Rada v decembri 2008.
<P>
Máme záujem o vyváženú kontrolu zameranú na zachovanie celkovej rovnováhy, ktorá je základom režimu nešírenia jadrových zbraní a ktorá prikladá rovnakú dôležitosť všetkým trom pilierom Zmluvy o nešírení jadrových zbraní, t. j. nešíreniu jadrových zbraní, jadrovému odzbrojeniu a mierovému využitiu jadrovej energie. Sme toho názoru, že len vyvážený prístup môže viesť k úspechu kontrolnej konferencie.
<P>
EÚ si je vedomá nových príležitostí pre Zmluvu o nešírení jadrových zbraní, predovšetkým v súvislosti s obnoveným dialógom medzi Ruskom a USA, obnoveným záväzkom uplatňovania Zmluvy o všeobecnom zákaze jadrových skúšok a nadviazania medzinárodných rozhovorov o overiteľnej zmluve zakazujúcej výrobu štiepnych materiálov pre jadrové zbrane. EÚ taktiež so záujmom vníma obnovenú verejnú rozpravu o spôsoboch, ako dosiahnuť ciele vytýčené prostredníctvom Zmluvy o nešírení jadrových zbraní.
<P>
Jedným z dôvodov, prečo je proces kontroly taký dôležitý, je skutočnosť, že režim ZNJZ čelí vážnym problémom. Tieto problémy pochádzajú predovšetkým zo Severnej Kórey, Iránu a Sýrie. Musíme sa nimi zaoberať a riešiť ich prostredníctvom posilnenia mechanizmu kontroly dodržiavania predpisov. Ako všetci vieme, EÚ je v tejto oblasti aktívna a spolu so svojimi partnermi aj naďalej zohráva vedúcu úlohu, predovšetkým pokiaľ ide o úsilie nájsť diplomatické riešenie iránskej jadrovej otázky.
<P>
Ako sa v správe uvádza, okrem problematiky nešírenia jadrových zbraní sa musíme venovať aj otázke jadrového odzbrojenia. Sme odhodlaní zohrávať v tejto dôležitej oblasti kľúčovú úlohu. EÚ je skutočne odhodlaná presadzovať jadrové odzbrojenie, a teda dosiahnuť ciele článku 6 ZNJZ. Táto tematika má pre EÚ, ktorej dva členské štáty vlastnia jadrové zbrane, zvláštny význam. Vyzývame medzinárodné spoločenstvo, aby sa pripojilo k presadzovaniu konkrétnych, realistických odzbrojovacích iniciatív, ktoré EÚ predložila Valnému zhromaždeniu OSN v roku 2008.
<P>
Zároveň sa musíme zaoberať otázkou jadrovej energie. Je dôležité, aby rozvoj jadrovej energetiky na mierové účely prebiehal za podmienok maximálnej bezpečnosti a zabezpečenia nešírenia jadrových zbraní. EÚ je pripravená posilniť medzinárodnú spoluprácu v tejto oblasti v rámci budúcej kontrolnej konferencie ZNJZ, ako aj na iných fórach. Predovšetkým viacstranné prístupy k dodávkam jadrového paliva môžu ponúknuť spoľahlivú alternatívu vývoja jednotlivých národných programov v oblasti citlivých jadrových technológií. Je potrebné zvýšiť atraktívnosť viacstranných mechanizmov dodávok jadrového paliva, predovšetkým pre rozvojové krajiny, keďže rastúci počet týchto krajín uvažuje o spustení programov na výrobu jadrovej energie.
<P>
V správe je právom zdôraznený význam ratifikácie Zmluvy o všeobecnom zákaze jadrových skúšok. EÚ prikladá pokroku v oblasti ratifikácie zvláštny význam a bude sa usilovať o dosiahnutie pokroku, aby splnila tento cieľ. Predsedníctvo vykonalo návštevy na vysokej úrovni v deviatich krajinách, v ktorých je ratifikácia ešte nevyhnutná na vstup zmluvy do platnosti. Vyvíjame úsilie pre úspech konferencie, ktorá sa podľa článku 14 zmluvy uskutoční v septembri 2009 v New Yorku na podporu vstupu zmluvy do platnosti. EÚ je dôležitým prispievateľom k vytvoreniu monitorovacieho systému zmluvy a posilňuje tak dôveryhodnosť budúceho systému overovania zmluvy. Domnievame sa taktiež, že by bolo veľmi prospešné vyvinúť úsilie o nadviazanie rozhovorov v súvislosti s overiteľnou Zmluvou o zákaze výroby štiepneho materiálu.
<P>
Pozitívny prístup, ktorý Spojené štáty americké nedávno zaujali k Zmluve o všeobecnom zákaze jadrových skúšok a Zmluve o zákaze výroby štiepneho materiálu, ako aj v oblasti jadrového odzbrojenia, je veľmi povzbudivý. Skutočne veríme, že tento prístup povedie v blízkej budúcnosti k určitým veľmi konkrétnym opatreniam. Zo všeobecného hľadiska môže táto nová príležitosť zohrávať významnú úlohu v správnom nasmerovaní procesu kontroly ZNJZ.
<SPEAKER ID="414" NAME="Olli Rehn">
člen Komisie. - Vážený pán predsedajúci, šírenie zbraní hromadného ničenia sa za ostatné roky stalo vážnym problémom a medzinárodné spoločenstvo musí byť pripravené presvedčivo čeliť týmto problémom a rázne ich riešiť.
<P>
Z nášho pohľadu nová americká vláda dosiahla istý pokrok v súvislosti s rokovaniami o Zmluve o nešírení jadrových zbraní (ZNJZ) a pozitívna dynamika v oblasti kontroly zbrojenia medzi Ruskom a USA by mala uvoľniť cestu novému rozmachu v otázkach jadrovej energetiky.
<P>
Pre Európsku úniu je ZNJZ založená na troch vzájomne sa posilňujúcich pilieroch: na nešírení jadrových zbraní, jadrovom odzbrojení a mierovom využití jadrovej energie. Správa pani Beerovej o nešírení jadrových zbraní mi poskytuje vítanú príležitosť opísať záväzky a aktivity Spoločenstva vyplývajúce z týchto troch pilierov.
<P>
Zo Zmluvy o Euratome vyplýva, že Komisia je povinná overovať, či sa štiepne jadrové materiály ako plutónium, urán a tórium nepoužívajú na iný účel, než ktorý vymedzili používatelia v Spoločenstve, či už ide o jadrový priemysel alebo iné odvetvia ako výskumné strediská a zdravotnícke inštitúcie.
<P>
Komisia v súčasnosti vyvíja akčný plán, ktorého cieľom je určiť najlepší spôsob riešenia chemických, biologických, rádiologických a jadrových teroristických hrozieb. Táto stratégia bude predložená v polovici tohto roka spolu s odporúčaniami na ďalšie posilnenie kultúry bezpečnosti a zabezpečenia v rámci 27 členských štátov. Navyše systém kontrol dovozu Európskej únie je ďalšou kľúčovou zložkou našej politiky prevencie zbraní hromadného ničenia.
<P>
Činnosť Komisie zameraná na nešírenie jadrových zbraní a jadrové odzbrojenie na hraniciach Únie neutícha. Nový nástroj stability a nástroj jadrovej bezpečnosti, ktoré spoločne pohlcujú takmer 1 miliardu EUR z finančného výhľadu, poskytujú Komisii príležitosť zlepšiť svoj celosvetový prínos k nešíreniu jadrových zbraní prostredníctvom podporovania bezpečnosti a zabezpečenia v celom svete počas nasledujúcich rokov.
<P>
Cieľom nástrojov Spoločenstva je vyvinúť ucelené programy na zníženie hrozieb, ktoré tretím krajinám ponúknu celú škálu možnej spolupráce v oblasti kontroly vývozu, hraničnej kontroly, námorného dohľadu, preorientovania vedcov, biotechnológií a jadrovej bezpečnosti. Logika zrozumiteľných programov je v súlade s cieľmi globálneho partnerstva G8, ktoré boli vytýčené v roku 2002, keď Komisia vyčlenila 1 miliardu EUR na obdobie desiatich rokov (2002 - 2013).
<P>
Nakoniec, je potrebné podporiť aj iniciatívy zamerané na vytvorenie nového modelu civilnej jadrovej spolupráce, aby boli krajiny schopné získať prístup k jadrovej energii bez zvýšenia rizika šírenia jadrových zbraní. Medzinárodná banka pre jadrové palivo Medzinárodnej agentúry pre atómovú energiu, ktorej Komisia plánuje prispieť 20 miliónmi EUR, predstavuje krok správnym smerom, ak budeme schopní predložiť odôvodnenie podporujúce takýto program.
<P>
Na záver by som chcel dodať, že Komisia usilovne podporuje všetky tri piliere Zmluvy o nešírení jadrových zbraní a čas aj medzinárodná klíma sú nepochybne zrelé na zmenu spôsobu, akým reagujeme na jadrovú problematiku. Komisia je pripravená spolupracovať s ostatnými stranami a chopiť sa veľkých príležitostí, ktoré máme k dispozícii, a snažiť sa o vytvorenie bezpečnejšieho a lepšie zabezpečeného sveta aj z tohto hľadiska.
<SPEAKER ID="415" NAME="Josef Zieleniec">
v mene skupiny PPE-DE. - (CS) Meno amerického prezidenta Obamu sa bude dnes často skloňovať predovšetkým v súvislosti s jeho pražským prejavom z 5. apríla. Našou úlohou však nie je hodnotiť prístup novej americkej vlády, ale dať odporúčania Rade, ktorá pripravuje stanovisko EÚ k budúcnosti režimu nešírenia jadrových zbraní. Náš Parlament si v tejto rozprave získa vážne postavenie len vtedy, ak bude presadzovať jednoznačné, ale vo všetkých smeroch realistické riešenie. Receptom našej politickej skupiny je preto využitie všetkých dostupných medzinárodných nástrojov namiesto tvorby nových. Zahŕňa to posilnenie všetkých troch úzko prepojených pilierov Zmluvy o nešírení jadrových zbraní, teda jadrového odzbrojenia, nešírenia jadrových zbraní a mierovej spolupráce v oblasti jadrových technológií. Preto je dôležitá podpora realistických odzbrojovacích iniciatív, v rámci ktorých sú jasne stanovené postupy kontroly a overovania ničenia existujúcich zbraní, ako aj zariadení na ich výrobu. V súvislosti s posilnením piliera spolupráce v oblasti mierového využitia jadrových technológií taktiež jednoznačne podporujeme internacionalizáciu cyklu obohacovania uránu predovšetkým prostredníctvom zriadenia Medzinárodnej banky pre jadrové palivo.
<P>
Som veľmi rád, že výsledok hlasovania vo výbore jasne odzrkadľuje náš postoj. Som presvedčený, že po prejave prezidenta Obamu nebude treba na výsledku z výboru nič meniť. Americký prezident potvrdil, že cesta, ktorá je pred nami, bude dlhá, že si bude vyžadovať realizmus, a nie naivitu, a že nie je nič dôležitejšie ako konkrétne, uskutočniteľné kroky. V rámci rokovaní s novou americkou vládou nás však čaká dôležitá a zároveň zložitá úloha. Musíme trvať na tom, aby sa o týchto otázkach nerozhodovalo len medzi najväčšími jadrovými mocnosťami nad hlavami Európskej únie. Je to veľká úloha európskej diplomacie.
<SPEAKER ID="416" NAME="Ana Maria Gomes">
v mene skupiny PSE. - Vážený pán predsedajúci, chcela by som zablahoželať pani Beerovej ku skvelej a aktuálnej správe. Tento rok je rokom rozpráv o jadrovej problematike. Spojené štáty americké pripravujú kontrolu svojho stanoviska k jadrovej problematike, NATO kontroluje svoju strategickú koncepciu a svet sa pripravuje na kontrolnú konferenciu Zmluvy o nešírení jadrových zbraní v roku 2010.
<P>
Toto všetko sa deje v osobitnej súvislosti. V osobe Baracka Obamu je USA opäť pod vedením prezidenta, ktorý hlása víziu sveta bez jadrových zbraní. Dnešná doba nie je vhodná na plachosť alebo váhanie. Naši voliči by nepochopili, keby tento Parlament vypracoval správu o ZNJZ, ktorá by v porovnaní so správou súčasnej americkej vlády bola menej ambiciózna.
<P>
Samozrejme by sme uvítali, keby USA v súvislosti s touto problematikou zaujali vedúcu pozíciu. Koniec koncov, USA a Rusko sú nepochybne vedúcimi svetovými mocnosťami v oblasti jadrovej energetiky. Európa sa však nemôže pasívne prizerať, ako Moskva a Washington diskutujú o jej strategickej budúcnosti. Musíme predložiť svoju vlastnú predstavu v súvislosti so ZNJZ, ktorá bude založená na presnej rovnováhe medzi programom nešírenia jadrových zbraní a programom jadrového odzbrojenia. Presne o tom táto správa je a toto je podstata pozmeňujúcich a doplňujúcich návrhov, ktoré predložila Socialistická skupina na plenárnom zasadnutí.
<P>
Prečo nepodporiť modelový dohovor o jadrových zbraniach a Hirošimsko-nagasacký protokol, ktoré podporujú občianske organizácie a hlavní politickí predstavitelia na celom svete? Ako členovia Parlamentu, ktorí nie sú zaťažení váhou a obmedzeniami výkonnej moci, sme povinní ukázať svojim vládam a teda aj Rade cestu, ktorou je nutné uberať sa v tejto oblasti. Dúfam, že Parlament podporí pozmeňujúce a doplňujúce návrhy skupiny PSE.
<SPEAKER ID="417" NAME="Janusz Onyszkiewicz">
v mene skupiny ALDE. - (PL) Vážený pán predsedajúci, je paradoxné, že jadrové zbrane vo veľkej miere prispeli k tomu, že studená vojna nevyústila do tretej svetovej vojny. Príčinou bolo, že obidve strany boli presvedčené, že použitie jadrových zbraní by malo za následok úplné zničenie obidvoch strán.
<P>
Dnes je situácia iná. O jadrových zbraniach by sa, samozrejme, nemalo uvažovať v tomto zmysle, ale mali by sme si uvedomiť, že mnohé krajiny pristupujú k jadrovým zbraniam ako k niečomu mimoriadne dôležitému. Pre mnohé krajiny sú jadrové zbrane symbolom moci, pre iné krajiny, napríklad pre Izrael, sú odstrašujúcim prostriedkom a pre ostatné krajiny, napríklad pre Rusko, predstavujú kompenzáciu slabých stránok konvenčných zbraní.
<P>
V súvislosti s tým nemôže byť jadrové odzbrojenie, o ktoré by sme sa, samozrejme, mali usilovať, rýchlym procesom a prezident Obama to veľmi dobre chápe. V súčasnosti je najdôležitejšie zabezpečiť nešírenie jadrových zbraní a musíme si byť vedomí rizika zapríčineného niektorými skupinami. Bin Ládin to jasne potvrdil, keď vyhlásil, že nadobudnutie zbrane hromadného ničenia je náboženskou povinnosťou. Nešírenie jadrových zbraní je úplne najdôležitejšie.
<SPEAKER ID="418" NAME="Rebecca Harms">
v mene skupiny Verts/ALE. - (DE) Vážený pán predsedajúci, dámy a páni, program, ktorý umožnil Iraku, Iránu a Severnej Kórei nadobudnúť jadrové technológie, mal názov Atómy pre mier (Atoms for Peace). Na tomto programe sa zúčastnil Východ aj Západ. Videli sme, kam to viedlo v Iraku, kde po jadrovom zbrojení, pôvodne založenom na civilných technológiách, nasledovala strašná vojna. Ako sa to skončí v Iráne, to dnes neviem povedať. Kórea vystúpila zo spoločenstva pre nešírenie jadrových zbraní.
<P>
V tom istom týždni, v ktorom Severná Kórea agresívne oznámila svoje nové plány a napokon z krajiny vyhnala Medzinárodnú agentúru pre atómovú energiu (MAAE), táto agentúra oznámila, že nadviaže nové rokovania s 30 až 50 rozvojovými krajinami o civilnom zbrojení - nazvala to vybavenie, ale ja to nazývam zbrojenie. Je to smrtonosný kruh. Ak nezastavíme civilné zbrojenie, nebudeme schopní dostať šírenie jadrových technológií vrátane vojenských technológií pod kontrolu.
<SPEAKER ID="419" NAME="Tobias Pflüger" LANGUAGE="DE">
Vážený pán predsedajúci, dámy a páni, nadišiel čas, aby sme konečne dali jadrovým zbraniam na tejto planéte červenú a zaviedli povinnosť odzbrojenia, ktorá vyplýva zo Zmluvy o nešírení jadrových zbraní, predovšetkým z článku 6. Nový americký prezident Barack Obama vyhlásil, že požaduje jadrové odzbrojenie. Teraz sa od vlád Európskej únie žiada, aby konali a aby sa zapojili do samotného jadrového odzbrojenia.
<P>
V skutočnosti to znamená odzbrojenie, a nie modernizáciu britských a francúzskych jadrových zbraní. Znamená to aj koniec účasti Nemecka v oblasti jadrových technológií, čo znamená stiahnutie amerických jadrových zbraní z Európy, napríklad z mesta Büchel v spolkovej krajine Porýnie-Falcko. Väčšina Európskeho parlamentu a doposiaľ aj Výboru pre zahraničné veci by nemala strácať čas hlasovaním za nič nehovoriace správy a mala by zachovať konkrétne výzvy na odzbrojenie, ktoré pôvodne tvorili súčasť tejto správy. Mám pocit, že Skupina Európskej ľudovej strany (kresťanských demokratov) a Európskych demokratov ešte stále žije v minulosti. Potrebujeme silnejšie prvky zamerané na odzbrojenie, ktoré sú súčasťou ZNJZ, a v tomto duchu by sme zajtra mali hlasovať.
<SPEAKER ID="420" NAME="Philip Claeys" AFFILIATION="NI">
(NL) Správa pani Beerovej je veľmi všeobecná, čo je sčasti pochopiteľné, pretože Zmluva o nešírení jadrových zbraní je bezvýznamná, ak ju nerešpektujú a neuplatňujú všetky štáty. Na druhej strane si však myslím, že v správe sa mohli jasnejšie spomenúť dva konkrétne prípady - Severná Kórea a Irán - keďže je úplne jasné, že hlavnú hrozbu predstavujú tieto dva štáty.
<P>
Európska únia spoločne s ostatnými medzinárodnými inštitúciami, ako je NATO a prípadne Bezpečnostná rada Organizácie Spojených národov, musí totalitným režimom, akými sú Severná Kórea a Irán, dať jasne najavo, že ďalší rozvoj jadrových zbraní nie je možné tolerovať. V tejto súvislosti je nesmierne dôležité aktívne podporovať krajiny ako Rusko a Čína podľa potreby aj prostredníctvom negatívnych opatrení, aby jednoznačne zastavili akúkoľvek spoluprácu s krajinami podieľajúcimi sa na rozvoji jadrových zbraní. Ak krajiny Severná Kórea a Irán nie sú schopné samy zmeniť svoju pozíciu, je rozhodne nutné izolovať ich od všetkých dostupných kanálov, ktoré by im mohli pomôcť pri rozvoji jadrových zbraní.
<SPEAKER ID="421" NAME="Karl von Wogau" AFFILIATION="PPE-DE">
(DE) Vážený pán predsedajúci, dámy a páni, keď zanikol Sovietsky zväz, mnohí očakávali, že tým dôjde aj k zániku jadrovej hrozby, ale vtedajšia globálna jadrová hrozba sa znovu objavila na regionálnej úrovni - spomeniem len Irán, Severnú Kóreu, Indiu a Pakistan. Nanešťastie tomu nebola schopná zabrániť ani ZNJZ. Skutočným nebezpečenstvom je, že teroristi alebo zločinci, či nezodpovedné režimy by mohli nadobudnúť jadrové zbrane.
<P>
Iniciatíva pána Kissingera a pána Shultza a pražský prejav prezidenta Obamu do tejto problematiky vniesli nový impulz. To je mimoriadne dôležité. Je čoraz jasnejšie, že aj jadrové veľmoci sú už pripravené znížiť svoj arzenál, a to bolo na vyhlásení prezidenta Obamu nové. Je dôležité, aby Európa teraz vystupovala jednohlasne, aby vystupovala jednohlasne Európa, jej jadrové veľmoci a ostatné strany.
<P>
Prvým krokom na tejto ceste je to, že pán Solana vedie rokovania s Iránom v mene všetkých európskych krajín, ako aj krajín za hranicami Európy. Myslím si, že by sme na to mali nadviazať. Na rozdiel od pani Beerovej nesmieme na tejto ceste očakávať žiadne rýchle zázraky, ale ak dnes existuje reálna možnosť, aby sme túto hrozbu krok za krokom znížili, mali by sme ju využiť.
<SPEAKER ID="422" NAME="Petr Nečas">
úradujúci predseda Rady. - (CS) Vážený pán predsedajúci, dámy a páni, chcel by som vám poďakovať za vynikajúcu diskusiu. Ako som uviedol na začiatku tejto rozpravy, v rámci existencie Zmluvy o nešírení jadrových zbraní a procesu kontroly zbraní nastal zlom. Všetkým, ktorí tu vystúpili, by som chcel poďakovať za pripomienky. Chcel by som jednoznačne vyjadriť súhlas s tým, že je nutné vyjadriť podporu dôveryhodným, konkrétnym a realistickým krokom v tejto oblasti tak, ako ju vyjadril pán Zieleniec, a chcel by som sa stotožniť aj s vyhlásením pána Onyszkiewicza, ktorý uviedol, že odzbrojenie je pomalý proces, a o to dôležitejšia je podpora práve týchto realistických krokov. Súčasne súhlasím s tým, že je nevyhnutné upozorniť na prípadné zneužitie mierového programu na výrobu štiepnych materiálov, ako upozornila pani Harmsová. Súhlasím aj s pánom Claeysom v tom, že voči tým krajinám, ktoré zneužívajú mierový program na potenciálne zbrojenie, je nevyhnutné zaujať rázny postup. Chcel by som taktiež zdôrazniť, že Európska únia sa bude aj naďalej zúčastňovať na kontrolách Zmluvy o nešírení jadrových zbraní a bude aktívne prispievať k úspechu celého procesu.
<P>
Na májovom prípravnom zasadnutí v New Yorku predloží EÚ konkrétne návrhy na budúci akčný plán kontrolnej konferencie v roku 2010 v rámci všetkých troch pilierov zmluvy. Svoje návrhy predložíme vo forme spoločných vyhlásení k jednotlivým pilierom a vo forme pracovných dokumentov. V rámci príprav kontrolnej konferencie v roku 2010 má Rada v úmysle vypracovať revidovanú a aktualizovanú spoločnú pozíciu. EÚ sa bude usilovať o úspešný výsledok a pred zasadaním prípravného výboru bude spolupracovať s kľúčovými partnermi s cieľom zaistiť širokú podporu našich cieľov.
<P>
Je takisto potrebné využiť nové príležitosti v oblasti jadrového odzbrojenia a EÚ je odhodlaná nezostať pasívnym divákom. EÚ tvoria členské štáty, ktoré vlastnia jadrové zbrane, členské štáty, ktoré tieto zbrane nevlastnia, členské štáty, ktoré využívajú jadrovú energiu, a členské štáty, ktoré sú proti využívaniu tejto energie. EÚ ako celok môže a je odhodlaná zohrávať významnú úlohu. Rada sa rozhodla pravidelne informovať Európsky parlament o budúcom vývoji, či už ide o výsledky diskusií prípravného výboru, alebo o všeobecné informácie v rámci príprav na konferenciu, ktorá sa bude konať na budúci rok.
<SPEAKER ID="423" NAME="Olli Rehn">
člen Komisie. - Vážený pán predsedajúci, chcel by som poďakovať všetkým, ktorí sa zúčastnili na dnešnej konštruktívnej rozprave. Táto tematika má naozaj veľký význam. Pokiaľ ide o nás, Komisia bude pokračovať vo svojej práci v rámci podpory Zmluvy o nešírení jadrových zbraní prostredníctvom kontroly primeraného využívania štiepnych jadrových materiálov, ktorá vyplýva zo Zmluvy o Euratome.
<P>
Usiluje sa o marenie pokusov teroristov získať prístup k chemickým, rádiologickým a jadrovým materiálom prostredníctvom posilneného režimu Spoločenstva na kontroly vývozu zamerané na dvojité využitie, podpory úsilia agentúry MAAE s cieľom zabezpečiť citlivé jadrové materiály a riešiť pašovanie jadrových zbraní - čo je veľmi dôležité - a podpory celosvetovej kultúry jadrovej bezpečnosti a zabezpečenia prostredníctvom dostatočných zdrojov dostupných v rámci nástrojov stability a jadrovej bezpečnosti.
<P>
Teším sa na pokračujúcu spoluprácu s Parlamentom zameranú na rozvíjanie týchto cieľov a spolieham sa na našu spoluprácu v budúcnosti.
<SPEAKER ID="424" NAME="Angelika Beer">
spravodajkyňa. - (DE) Vážený pán predsedajúci, pán komisár, dámy a páni, nevedieme tu ideologickú rozpravu. Po vojenských intervenciách, ktoré viedli Američania proti Iraku, Afganistanu a iným regiónom, sme sa ocitli v období neprestajne vznikajúcich kríz a o vyhliadkach čo len na rozhovory o jadrovom odzbrojení sa sotva dalo snívať či dúfať. Teraz sa naskytla jedinečná príležitosť. Neviem, ako dlho tieto dvierka ostanú otvorené, ale je našou povinnosťou zanechať budúcim generáciám svet, v ktorom vládne mier.
<P>
K predpokladom na úspech v oblastiach, o ktorých pán komisár Rehn práve hovoril, patrí, že v rámci EÚ sa nesmú prijímať dvojité normy. To znamená, že ako Európania sme taktiež povinní opäť rozhýbať jadrové odzbrojenie. Chcela by som vám pripomenúť našu rozpravu z decembra minulého roka, na ktorej sme za účasti Javiera Solanu hovorili o kontrole bezpečnostnej stratégie. Za jednu z hlavných hrozieb označil hrozbu šírenia zbraní hromadného ničenia, s čím súhlasil aj Parlament.
<P>
Preto vás opäť vyzývam, aby ste sa znovu pozreli na tri pozmeňujúce a doplňujúce návrhy, ktoré predložila Socialistická skupina v Európskom parlamente a Skupina zelených/Európska slobodná aliancia s cieľom naštartovať proces odzbrojenia a kontroly, sprístupniť nástroje, ako napríklad dohovor o jadrových zbraniach, na doplnenie ZNJZ. Opätovne zvážte, či za ne nebudete hlasovať, pretože po prijatí pozmeňujúceho a doplňujúceho návrhu skupiny PPE-DE naša skupina nebude môcť za túto správu hlasovať.
<P>
Na záver by som chcela poďakovať medzinárodným organizáciám, napríklad organizácii Starostovia za mier (Mayors for Peace), Organizácii medzinárodných lekárov pre zabránenie jadrovej vojne (IPPNW) a organizácii ICAN. ICAN, čiže Medzinárodná kampaň za zrušenie jadrových zbraní, existovala dávno predtým, ako sa tejto problematike venoval prezident Obama.
<SPEAKER ID="425" NAME="Predsedajúci">
Rozprava sa skončila.
<P>
Hlasovanie sa uskutoční v piatok 24. apríla 2009.
<P>
Písomné vyhlásenia (článok 142)
<SPEAKER ID="426" NAME="Pedro Guerreiro  " AFFILIATION="GUE/NGL">
písomne. - (PT) Napriek tomu, že tento návrh odporúčania Európskeho parlamentu obsahuje isté kladné aspekty, nespĺňa základné požiadavky v súvislosti s jadrovým odzbrojením, keďže sa zameriava výlučne na nešírenie jadrových zbraní.
<P>
Potrebujeme a požadujeme predovšetkým vytvorenie celkového programu, ktorý zakáže využívanie a výrobu jadrových zbraní, podporí ich úplné a celkové zneškodnenie, vytvorenie oblastí bez výskytu týchto zbraní, obnovenie rokovaní o jadrovom odzbrojení a nekompromisné uplatňovanie Zmluvy o nešírení jadrových zbraní, nevynímajúc súčasné jadrové mocnosti.
<P>
Potrebujeme program jadrového odzbrojenia, ktorý musí sprevádzať demilitarizácia medzinárodných vzťahov, rešpektovanie Charty Organizácie Spojených národov, ukončenie kolonializmu, uplatňovanie princípov nezasahovania a mierové riešenie medzinárodných konfliktov.
<P>
Potrebujeme program, ktorý požaduje: zabránenie militarizácii vesmíru, zníženie počtu konvenčných zbraní a objemu vojenských výdavkov (a nie ich zvýšenie, ktoré obhajovala americká vláda na nedávnom samite NATO), zrušenie vojenských základní v zahraničí, odmietanie militarizácie a transformácie EÚ na politické a vojenské zoskupenie, podriadenosť NATO Organizácii Spojených národov v otázkach bezpečnosti a zrušenie politických a vojenských zoskupení.
