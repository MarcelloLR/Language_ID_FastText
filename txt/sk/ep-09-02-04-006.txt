<CHAPTER ID="006">
Slávnostná schôdza - Palestínska samospráva
<SPEAKER ID="999" NAME="Predseda">
Dámy a páni, som veľmi potešený a dojatý, že tu dnes môžem privítať Mahmúda Abbása, prezidenta Palestínskej samosprávy. Srdečne vás vítam v Európskom parlamente, pán prezident.
<P>
(potlesk)
<P>
Takisto sme pozvali izraelského prezidenta, Šimona Peresa. Bohužiaľ, z dôvodu izraelských osláv 60. výročia národa nemohol prísť na dohodnuté stretnutie. Dúfame, že prezident Peres nás čoskoro poctí svojou návštevou.
<P>
Vážený pán prezident, nie je to prvý raz, čo ste navštívili Európsky parlament. Keď vás vítam tu, v Štrasburgu, vo veľmi ťažkých časoch pre Stredný východ a najmä pre váš ľud, palestínsky ľud, pripomínam si naše posledné stretnutie na Strednom východe, ktoré sa uskutočnilo takmer pred dvomi rokmi - na konci mája 2007 - v Gaze. Prijali ste ma v oficiálnom sídle Palestínskej samosprávy. Nikdy nezabudnem na naše stretnutie, keďže situácia bola veľmi napätá. V tom čase ste viedli citlivé rokovania s cieľom obnoviť vládu národnej jednoty, ktorú ste formovali s energiou a prezieravosťou. O desať dní neskôr však toto úsilie zmaril hanebný prevrat.
<P>
Dnes ste prišli priamo z Káhiry potom, ako ste sa zastavili v Paríži na stretnutí s francúzskym prezidentom. Za niekoľko posledných dní sa v Káhire uskutočnilo niekoľko veľmi sľubných rokovaní týkajúcich sa sformovania palestínskej vlády na základe národného konsenzu.
<P>
Vzhľadom na tragédiu v pásme Gazy Európsky parlament sledoval utrpenie palestínskeho ľudu s obavami. Európsky parlament však nezostal nečinný. Žiadali sme o okamžité prímerie. Odsúdili sme túto neprimeranú reakciu nielen zo strany ozbrojených síl Hamasu, ale aj v mene civilistov a medzinárodných humanitárnych organizácií. Takisto sme sa rozhodli odsúdiť provokácie a raketové útoky Hamasu, ktoré sú naďalej zamerané na Izrael aj napriek prímeriu, čo odsudzujeme. To musí prestať.
<P>
(potlesk)
<P>
Dámy a páni, rád by som vzdal hold zamestnancom Agentúry OSN pre palestínskych utečencov (UNRWA) za ich príkladnú statočnosť a obetavosť, s ktorou vykonávali a stále vykonávajú svoje povinnosti. V mene Európskeho parlamentu úprimne ďakujeme týmto mužom a ženám z OSN.
<P>
(potlesk)
<P>
Žiadame o urýchlené začatie mierových rokovaní, keďže sme presvedčení, že pre izraelsko-palestínsky konflikt neexistuje len vojenské riešenie. Ako politický subjekt sme v súčasnosti povinní a zodpovední za to, aby sme urobili všetko, čo je v našich silách pre to, aby ľudia na Strednom východe mohli žiť spoločne v mieri. Predpokladom mieru medzi Izraelom a Palestínou je vnútorné uzmierenie v Palestíne. Európsky parlament otvorene podporuje prebiehajúce rokovania, najmä pod vedením Egypta, ktoré uľahčia formovanie palestínskej vlády na základe národného konsenzu. Len takýto typ vlády bude môcť zabezpečiť požadovanú jednotu palestínskeho ľudu.
<P>
(potlesk)
<P>
Žiadame a očakávame, že takáto vláda bude chrániť základné princípy mierového procesu, vyhne sa násiliu a povedie mierové rokovania s Izraelom v súlade so svojimi záväzkami. Európska únia je pripravená s takouto vládou spolupracovať.
<P>
Záväzok nového prezidenta USA, Baracka Obamu, a vymenovanie Georga Mitchella za osobitného vyslanca pre Stredný východ, sú pozitívne signály. Rozhodnutie Európskej únie - a som rád, že príslušná komisárka, pani Ferrerová-Waldnerová, je tu s nami spolu so svojimi kolegami - uplatniť všetku svoju politickú a hospodársku váhu na dosiahnutie rovnováhy a politickej vôle mnohých arabských partnerov, signalizuje, že začatie a úspešné ukončenie mierového procesu na základe uznesení OSN a arabskej mierovej iniciatívy je možné.
<P>
Pán prezident Abbás, sme vám vďační za to, že ste dnes medzi nás prišli, a to hovorím v mene Európskeho parlamentu, ako aj vo svojom mene. Veľmi rešpektujeme a uznávame všetko, čo robíte za týchto veľmi zložitých podmienok. Dôverujeme vám, pretože ste človek, ktorý prináša mediáciu, uzmierenie a tým aj mier. Želáme vám veľa úspechov.
<P>
Rád by som vás požiadal, aby ste sa ujali slova a predstavili Európskemu parlamentu svoje posolstvo. Srdečne vás vítam v Európskom parlamente, pán prezident Mahmúd Abbás.
<P>
(potlesk)
<SPEAKER ID="096" NAME="Mahmoud Abbas">
prezident Palestínskej samosprávy (prepis anglickej interpretácie z pôvodnej arabčiny) - V mene všemohúceho a najmilosrdnejšieho Boha. Vaša Excelencia, pán Pöttering, predseda Európskeho parlamentu, vážené dámy a páni, poslanci Európskeho parlamentu, v prvom rade by som rád poďakoval Jeho Excelencii pánovi Pötteringovi, predsedovi Európskeho parlamentu, ako aj vám za príležitosť hovoriť pred týmto vznešeným zhromaždením.
<P>
Prišiel som k vám z Palestíny, ktorej ľud čelí utrpeniu v dôsledku jednej z najdlhších vojenských okupácií v modernej histórii. Palestína bola hlboko zranená najnásilnejšou, extrémnou a strašnou vojenskou agresiou, agresiou, ktorá bola zacielená na životy detí, žien a starších osôb, ako aj na ich domovy, obydlia, farmy, podniky a školy. Bola zacielená na pitnú vodu, kanalizačné systémy a elektrické siete, ako aj na nemocnice, zariadenia, cesty a mosty.
<P>
Izraelská vojna bola v prvom rade zacielená na život môjho ľudu, jeho infraštruktúru a jeho budúcnosť, ako aj na budúcnosť palestínskeho štátu, pre ktorý sme dlho spoločne pracovali a ďalej pracujeme na jeho vybudovaní.
<P>
Spolu s celým svetom ste boli svedkami spálených a rozptýlených pozostatkov detí. Počuli ste volanie mužov, prosby detí a žien, ktorí stratili väčšinu svojich rodinných príslušníkov. Videli ste matku, ktorú zavraždili, keď držala svoje deti v náručí. Videli ste otca, ktorý stratil svojich päť detí v dôsledku raketových útokov, a dievča Balúša, ktoré spalo vedľa svojich sestier a zobudilo sa na zvuky explózií, ktoré ich zabili, ako aj stovky detí, ktorých domy sa na ne zrútili.
<P>
Videli ste aj školu Al-Fahura, ktorú obyvatelia Džabalie považovali za bezpečnú, hľadali v nej útočisko. a to, ako bomby vyhasili životy týchto nevinných utečencov, z ktorých viac ako 40 zahynulo. Títo ľudia mali rodiny, mali mená, mali svoj príbeh, plány a nádeje. Okrem toho bolo zranených ďalších 100 ľudí.
<P>
Spolu s týmito nevinnými obeťami padli hodnoty ľudského svedomia, zásady OSN a jej povinnosť chrániť medzinárodný mier a bezpečnosť. Môžete si tiež spomenúť, že táto nezmyselná vojna neušetrila ani sídla OSN, jej školy, kliniky, potravinové a lekárske sklady proti nášmu mierumilovnému a húževnatému ľudu v Gaze.
<P>
Prišiel som k vám, dámy a páni, z Palestíny spolu s otázkou chlapca menom Luay, ktorý stratil zrak v dôsledku bombových útokov. Opýtal sa ma, kto vráti do jeho očí svetlo nádeje, svetlo života a jeho ľuďom svetlo slobody a mieru.
<P>
Áno, dámy a páni, boli sme svedkami hrôzostrašných scén a obrazov. Táto vojna mala za následok viac ako 1 400 umučených, viac ako 5 000 zranených, z ktorých väčšinu tvorili nevinní civilisti a vysoké percento z nich boli deti, ženy a starší ľudia. Približne 500 zranených sa stále nachádza v kritickom stave a každý deň niekto z nich zomrie, nehovoriac o celkovom zničení viac ako 4 000 domov, budov a asi 20 000 ďalších príbytkov.
<P>
Znamená to, že takmer 90 000 ľudí je bez domova a boli presídlení. Okrem zničenia elektrických, vodných a kanalizačných systémov vo veľkom rozsahu, ciest a dôležitých zariadení, verejných a súkromných budov, si táto izraelská vojna vyžiadala krv a pot z tváre nášho palestínskeho ľudu, stoviek tisícov palestínskych občanov, ktorí po celý svoj život pracovali a stratili plody svojej práce. Zničila aj to, čo Palestínska samospráva budovala viac ako 15 rokov.
<P>
Mnoho z tejto infraštruktúry a mnoho zariadení bolo vybudovaných vďaka príspevkom z vašich krajín a ostatných spriatelených krajín.
<P>
Toto je teraz obraz následkov vojny. Deje sa to súčasne s ďalším typom agresie zameranej proti našej krajine, našim poľnohospodárom a nášmu národnému hospodárstvu, ktorá sa každý deň odohráva na Západnom brehu Jordánu.
<P>
Osídľovanie Izraela vôbec neprestalo. Politika osídľovania viedla k pokračovaniu vo výstavbe oddeľujúceho múru, ako aj k zvýšeniu počtu cestných uzáverov, kontrolných bodov a prekážok v mestách, dedinách, mestečkách a utečeneckých táboroch na Západnom brehu Jordánu vrátane Jeruzalema.
<P>
A naopak, za posledný rok sa ponuky na osídlenie zvýšili 17-násobne v porovnaní s rokom pred konferenciou v Annapolise. Počet kontrolných bodov sa zvýšil z 580 na 660.
<P>
Vojenská invázia sa neskončila, rovnako ako každodenné zatýkanie a niekedy aj vraždy obyvateľov; takisto sa neskončilo ani násilie osadníkov a ich ozbrojené invázie, ako aj vypaľovanie domov, ku ktorému došlo v Hebrone, Nabluse a ostatných oblastiach; to isté platí pre teroristické útoky, ktoré vedú osadníci proti poľnohospodárom v sezóne olív, ktorú náš ľud považuje za symbol mieru a života, a nielen za živobytie pre tisíce palestínskych rodín.
<P>
Táto tragická scéna izraelskej invázie a agresie na Západnom brehu Jordánu vrátane východného Jeruzalema potvrdzuje rovnako nám ako aj svetu, že to, čo sa deje, je agresia zameraná proti celému palestínskemu ľudu, jeho budúcnosti a legitímnym národným právam. Je to agresia a vojna proti budúcnosti mieru a cielenému medzinárodnému úsiliu, ktoré bolo vynaložené na jeho zachovanie.
<P>
Toto nespravodlivé embargo na náš ľud v Gaze a vojna proti nemu boli len epizódkou v pokračujúcej sérii opatrení zameraných na oddelenie Gazy od zvyšku okupovaného palestínskeho územia, ako aj na odsunutie Gazy a celého nášho ľudu, a zabránenie tomu, aby náš ľud dosiahol svoj hlavný cieľ: ukončiť okupáciu, získať slobodu a právo na samourčenie a zriadenie nezávislého palestínskeho štátu na území, ktoré Izrael okupoval od roku 1967, s hlavným mestom východný Jeruzalem.
<P>
Potvrdzuje to aj narastajúca politika osídľovania, a to napriek všetkému úsiliu a dohodám vrátane správy Georgea Mitchella z roku 2001, pričom poslednou dohodou bola dohoda z Annapolisu, ktorá palestínskemu ľudu prisľúbila samostatný palestínsky štát do roku 2008. Vyvrcholením tejto dohody z Annapolisu však bola vojna v Gaze a vojna z dôvodu osídľovania na Západnom brehu vrátane Jeruzalema.
<P>
Na konferencii v Annapolise svet vyhlásil zlyhanie jednostranných a vojenských riešení. Takisto sme vyhlásili, že Izrael by sa mal zaviazať k ukončeniu osídľovania s cieľom pripraviť cestu pre politický proces, ktorým sa ukončí okupácia a naplní právo na riešenie vytvorenia dvoch štátov - palestínskeho a izraelského. Realita nám však ukazuje, že zmýšľanie Izraela je stále orientované na politiku vojenskej agresie a osídľovania, hoci jeho predstavitelia hovoria o riešení dvoch štátov.
<P>
Nesmieme zaobchádzať s Izraelom, ako keby to bol štát stojaci mimo zodpovednosti, stojaci nad medzinárodným právom. Musíme ukončiť takéto praktiky a vyvodiť zodpovednosť izraelských predstaviteľov za porušovanie medzinárodného a humanitárneho práva.
<P>
(potlesk)
<P>
Zároveň by sme mali zdôrazniť, že úspech humanitárnych a záchranárskych operácií, ako aj presídlenie rodín, ktorých domovy boli zničené, si vyžaduje zrušenie embarga, otvorenie kontrolných bodov a prejazdov, a prinútenie Izraela, aby dodržal svoje záväzky stanovené v Dohode o premávke a prístupe na hraničné priechody z roku 2005, čo povedie k toku pomoci, vybavenia a materiálu potrebnému na obnovu a bežný pohyb tovaru a jednotlivcov. Vzťahuje sa to na všetky prejazdy v Gaze - nielen na prejazd v Rafahu - ako aj na slobodu pohybu na Západnom brehu a bezpečnostné koridory medzi Západným brehom a Gazou, s cieľom zdôrazniť jednotu palestínskeho územia a jeho hospodárstva.
<P>
Rád by som pochválil úsilie agentúry UNRWA napriek všetkým prekážkam za jej neúnavnú prácu na pomoc nášmu ľudu. Vyzývam vašu organizáciu a ostatné organizácie na podporu jej úsilia vo všetkých oblastiach.
<P>
Národné uzmierenie a vytvorenie vlády národného uzmierenia predstavuje jednu z našich priorít. Otvorili sme sa tomuto uzmiereniu, ktoré ukončí rozdelenie a prevraty, ako aj výzvy na oddelenie Gazy a Západného brehu Jordánu. Varovali sme pred touto pascou, ktorú nám nachystal Izrael.
<P>
Preto sme na začiatku júna vyzvali na bezpodmienečný dialóg. Prijali sme egyptský pracovný dokument. Naše dvere sú stále otvorené; nedovolíme rozdelenie nášho ľudu a jeho geografickej jednoty; budeme pokračovať v našom cielenom úsilí o vyriešenie akejkoľvek snahy o oddelenie.
<P>
Poznáme zámery a plány regionálnych síl a tendencie, ktoré podporujú a povzbudzujú oddelenie. Tieto sily bránia egyptskému riešeniu, ktoré ukončí vnútorné rozpory a rozdelenie. Toto riešenie podporuje na arabskej úrovni Arabská liga a uznesenie Bezpečnostnej rady z roku 1960, na ktorého vypracovaní som sa osobne zúčastnil spolu s arabskými a európskymi ministrami.
<P>
Rád by som zdôraznil, že pokračujeme vo vlastnom úsilí o dosiahnutie najvznešenejšieho cieľa, ktorým je nájsť riešenie arabsko-palestínskej problematiky, pretože za súčasného status quo je budúcnosť neistá a náš ľud sa stáva obeťou politiky vojny, agresie a extrémizmu.
<P>
Po dosiahnutí vlády národného uzmierenia, založenej na programe podporovanom arabskými a medzinárodnými stranami, nám tento umožní kontrolovať prejazdy a úsilie o rekonštrukciu v prospech nášho ľudu a prípravy na prezidentské a parlamentné voľby.
<P>
Dúfam, že budeme mať vašu podporu, a takisto dúfam, že nám pomôžete pri príprave týchto volieb a pri ich pozorovaní, ako sa to udialo v roku 1996 a 2006. Takisto dúfame, že budeme môcť počítať s vašou podporu pri oslobodení predsedu Palestínskej legislatívnej rady a všetkých poslancov, ktorí boli uväznení a ktorí sú stále väzňami Izraela.
<P>
(potlesk)
<P>
Podstatou konfliktu v našom regióne je izraelská okupácia. Je to konflikt medzi nádejou a túžbou nášho ľudu zbaviť sa tejto okupácie a snahy Izraela o zničenie týchto túžob, ako aj bráneniu medzinárodnému úsiliu zameranému na vytvorenie palestínskeho štátu mierovou cestou.
<P>
Náš ľud sa na vás spolieha, rovnako ako na všetky národy, ktoré si ctia mier a spravodlivosť, a vyzýva vás: nastal čas, aby medzinárodné spoločenstvo prevzalo svoju právnu, politickú a morálnu zodpovednosť s cieľom poskytnúť mu primeranú medzinárodnú ochranu a umožniť mu zbaviť sa tejto okupácie a žiť v mieri a slobode. Na tomto mieste by som mal znovu zdôrazniť našu a vašu žiadosť o vyslanie medzinárodných síl, aby chránili náš ľud.
<P>
Počuli sme o medzinárodnom a arabskom úsilí zameranom na obnovenie Gazy. Je pravda, že všetko úsilie by sa malo vynaložiť čo najskôr, aby naši ľudia znovu získali nádej a dôveru, zamýšľame sa však nad tým, ako dlho bude mať Izrael ešte voľnú ruku v ničení majetku a infraštruktúry arabského národa.
<P>
Medzinárodné spoločenstvo preto musí zabrániť tomu, aby sa takéto udalosti opakovali, a malo by tiež vyzvať Izrael, aby prestal so svojou politikou ničenia. Rád by som zopakoval svoje poďakovanie Európskej komisii za jej pomoc pri obnove zariadení a inštitúcií Palestínskej samosprávy. Chcel by som zdôrazniť, že seriózne a komplexné rokovania nemôžu pokračovať bez úplného zastavenia osídľovania - vrátane toho, čo je známe ako prirodzené rozšírenie - a všetkých osídľovacích blokov a všetkých typov embarga.
<P>
Chcel by som potvrdiť, že úspechy palestínskej vlády pri upevňovaní mieru, verejného poriadku a stability nemôže žiadna strana ignorovať. Izrael by sa mal zaviazať, že sa stiahne z boja a mal by prestať mariť úsilie palestínskej vlády inváziami a zatýkaním. Takisto by mal rešpektovať právny a bezpečnostný štatút Palestínskej samosprávy a umožniť jeho vláde realizovať dôležité hospodárske projekty bez toho, aby používalo zámienky ako oblasti G a ostatné príklady.
<P>
Už nemôžeme dlhšie rokovať o ukončení okupácie. Potrebujeme úplné ukončenie okupácie, t. j. krajiny, ktorá bola okupovaná od 5. júna 1967, ako sa uvádza v pláne. Nemôžeme sa vrátiť k rokovaniam o čiastočných a vedľajších záležitostiach, zatiaľ čo riešenie hlavného problému - ukončenie okupácie - zostáva v nedohľadne a stupňuje sa osídľovanie v snahe posilniť a prehĺbiť túto okupáciu, ako aj uväznenie 11 000 palestínskych väzňov. Len toto nám umožní znovu nastoliť mierový proces pre náš ľud a ľud žijúci v tejto oblasti ako celok.
<P>
To, čo potrebujeme, dámy a páni, je rekonštrukcia Gazy, ale aj obnova mierového procesu. Je to naša kolektívna zodpovednosť. Európa, ktorá v minulosti podporovala - a stále podporuje - zásady bezpečnosti a spravodlivosti v našom regióne a vo svete, dnes musí zdôrazniť, viac ako kedykoľvek predtým, svoju úlohu v komplexnom a jasnom partnerstve s kabinetom prezidenta Obamu, Kvartetom a medzinárodným spoločenstvom. Zvolenie prezidenta Obamu a jeho otvorené stanoviská, okrem jeho iniciatívy pri vymenovaní pána Georgea Mitchella za svojho osobitného vyslanca, podporujú iniciatívy, ktoré uľahčia cestu k rokovaniam a celému politickému procesu.
<P>
Rád by som vo všetkej úprimnosti povedal, že naším arabským rozhodnutím je realizovať arabskú mierovú iniciatívu - iniciatívu, ktorá je časťou plánu a ktorá sa stala islamskou mierovou iniciatívou, ktorá zahŕňa 57 moslimských krajín. Táto iniciatíva by sa mala v plnej miere zavŕšiť.
<P>
Ako som už povedal, táto iniciatíva je časťou plánu, ktorý bol prijatý v Bezpečnostnej rade v súlade s rezolúciou 1515. Nemôžeme si vyberať a rokovať o jeho základoch, ktoré sú založené na medzinárodných právnych predpisoch. Je to posledná príležitosť, ktorú máme, na nastolenie skutočného a spravodlivého mieru v našom regióne. Všetky strany, najmä Izrael a Kvarteto, by si toho mali byť vedomé.
<P>
Musíme poukázať na to, že arabská mierová iniciatíva sa stala aj islamskou iniciatívou. Je to iniciatíva, ktorá krajiny vyzýva na nastolenie mieru. Hneď ako sa Izrael stiahne zo všetkých okupovaných území, 57 arabských a moslimských krajín bude ochotných znormalizovať svoje vzťahy s Izraelom. Je to historická príležitosť, ktorú nesmieme premárniť.
<P>
Dámy a páni, výjavy smrti a deštrukcie otriasli vedomím miliónov ľudí na celom svete vrátane krajín, ktoré sú spriaznené s Európou. Náš ľud oceňuje toto ľudské svedomie, musíme však v tejto súvislosti zdôrazniť, že palestínsky ľud nestratí svoju vôľu pre slobodu a život. Očakáva vašu podporu v boji o dosiahnutie svojho práva na slobodu a nezávislosť, práva budovať svoju budúcnosť a dať svojim deťom právo na bezpečný život, rozvinuté školstvo a jasnú budúcnosť v ich vlasti - tejto vlasti, ktorá si zaslúži život a bezpečnosť.
<P>
Dámy a páni, náš veľký palestínsky básnik, Mahmúd Darwíš, hovorieval: "Táto krajina je hodná toho, aby ste pre ňu žili". V tejto súvislosti by som vám rád vyjadril svoje poďakovanie a hlbokú vďačnosť v mene ľudu tohto veľkého básnika, za činnosti vykonané na jeho počesť. Tento básnik je symbolom palestínskeho patriotizmu. Je básnikom ľudskosti.
<P>
Mahmúdovi Darwíšovi hovorím: "Báseň, ktorú ešte musíte napísať o deťoch v Gaze, ich utrpení a ich nádejach, bude napísaná básnikom pochádzajúcim z týchto detí, ktoré podporujú vášho ducha, tak ako vy podporujete ich vec a ich malé sny." Ďakujem vám za pozornosť.
<P>
(súvislý potlesk)
<SPEAKER ID="097" NAME="Predseda">
Pán prezident Abbás, rád by som vám v mene Európskeho parlamentu veľmi pekne poďakoval za to, že ste prišli do Štrasburgu a predniesli svoj príhovor. Teraz pred nami leží spoločná úloha pracovať na dosiahnutí mieru. V Európskej únii a v Európskom parlamente chceme byť skutočnými sprostredkovateľmi mieru. Chceme, aby izraelský ľud žil v rámci bezpečných hraníc, a to isté si želáme pre palestínsky ľud. Naším východiskovým bodom je ľudská dôstojnosť. Palestínske dievčatá sa usilovne učia v školách, rovnako ako izraelské dievčatá. Izraelskí chlapci radi hrajú futbal rovnako ako palestínski chlapci. Musí nastať čas na také spolunažívanie v mieri, aké máme v Európe. To je naše želanie pre Stredný východ.
<P>
Želáme vám, pán prezident Abbás, veľa úspechov vo vašom úsilí o dosiahnutie mieru. Bezpečný palestínsky, ako aj izraelský štát - a táto poznámka je adresovaná Izraelu - nemusí byť víziou budúcnosti. Musí sa stať realitou, a to ešte za nás. Ak si skutočne želáme, aby k tomu došlo, dokážeme tento cieľ dosiahnuť.
<P>
(potlesk)
<P>
Vážený pán prezident, rád by som vám poďakoval. Ak nám to okolnosti umožnia, znovu sa stretneme 23. a 24. februára. Predsedníctvo Euro-stredomorského parlamentného zhromaždenia ma požiadalo, aby som navštívil Palestínu a Izrael. Budem viesť delegáciu, ktorá pocestuje do Gazy, a takisto navštívime oblasti južného Izraela. Ak vám to váš harmonogram umožní, a ja dúfam, že áno, stretneme sa v Rammalláhu. Samozrejme, že navštívim aj Jeruzalem.
<P>
Chceme pomôcť - a táto túžba vychádza z našich hláv a z nášho srdca - pri nastolení mieru medzi Izraelom a Palestínou, medzi Palestínou a Izraelom na Strednom východe.
<P>
Pán prezident Abbás, chceme vám poďakovať za vašu ťažkú prácu a povzbudiť vás, aby ste pokračovali na ceste uzmierenia, kompromisu a mieru. Chceme vám poďakovať za návštevu Európskeho parlamentu.
<P>
(potlesk)
<SPEAKER ID="099" NAME="Urszula Gacek" AFFILIATION="PPE-DE">
- Vážená pani predsedajúca, pred štyrmi mesiacmi bol v Pakistane unesený poľský inžinier. Zadržiavajú ho talibanskí únoscovia, ktorí pohrozili, že ho dnes popravia, ak nebudú splnené ich požiadavky. Vyzývam tento Parlament, aby podporil vlády Poľska a Pakistanu v ich úsilí o prepustenie môjho krajana.
