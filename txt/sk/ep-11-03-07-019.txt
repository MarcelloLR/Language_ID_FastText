<CHAPTER ID="019">
Dohoda o partnerstve v sektore rybolovu medzi EÚ a Mauritániou (rozprava) 
<SPEAKER ID="099" NAME="Predsedajúci">
Ďalším bodom programu je rozprava o otázke na ústne zodpovedanie o rokovaniach týkajúcich sa predĺženia dohody o partnerstve v sektore rybolovu medzi Európskou úniou a Mauritániou, ktorú Komisii predkladá Carmen Fragová Estévezová v mene Výboru pre rybné hospodárstvo - B7-0018/2011).
<SPEAKER ID="100" NAME="Carmen Fraga Estévez" LANGUAGE="ES">
Platnosť protokolu k dohode o partnerstve v sektore rybolovu medzi Európskou úniou a Mauritániou skončí 31. júla 2012. Vzhľadom na dôležitosť tohto protokolu Komisia požiadala Radu o mandát na jeho opätovné prerokovanie. Boli sme informovaní, že Rada v súčasnosti skúma návrh na mandát a v krátkom čase vydá rozhodnutie.
<P>
Na základe článku 218 zmluvy, ktorou sa pridelili Parlamentu osobitné právomoci v záverečnom schvaľovaní zmlúv v sektore rybolovu, sme už vyjadrili náš záujem v plnej miere využiť možnosti zúčastniť sa na formovaní dohôd o rybolove s právom úplného prístupu k informáciám a na rovnocennej pozícii s Radou, ktoré sme získali na základe Zmluvy a medziinštitucionálnej rámcovej dohody.
<P>
Sme presvedčení, že by sme sa mali zapojiť do procesu od chvíle schválenia mandátu na rokovania. Výbor pre rybné hospodárstvo sa preto rozhodol zaviesť nový postup počnúc protokolom týkajúcim sa Mauritánie, v rámci ktorého predložíme otázku na ústne zodpovedanie a dostaneme informácie o budúcich rokovaniach od začiatku tohto procesu. Tento postup nám umožní vypracovať návrh uznesenia, v ktorom vyjadríme naše postoje k prerokúvanej zmluve - v tomto prípade k zmluve s Mauritániou - s požiadavkou, aby sa tieto postoje zohľadnili v rámci rokovaní a nakoniec sa stali súčasťou záverečného protokolu.
<P>
Dohoda s Mauritániou je kľúčová pre samotnú krajinu a rovnako aj pre Európsku úniu. Pre Mauritániu predstavuje 29 % národného rozpočtu a pre Európsku úniu je to jedna z troch zmiešaných dohôd, ktoré sú stále v platnosti, ktoré umožňujú niekoľko rozličných spôsobov rybolovu vo vodách tohto štátu, pričom všetky z nich sú rozhodujúce pre dodávky rýb do EÚ.
<P>
Význam tejto dohody a získané skúsenosti nás podnietili k predloženiu množstva návrhov. Tie budú vyjadrené v spoločnom uznesení, o ktorom budú politické skupiny rokovať v najbližších dňoch a ktoré má uvádzať mnohé postoje k spôsobu, akým funguje súčasný protokol. Spomedzi týchto postojov ich spomeniem niekoľko.
<P>
Po prvé, Parlament musí pochopiť význam zabezpečenia podpory tohto odvetvia finančnými príspevkami a ich správnym použitím, pričom pri postupe smerom k pokročilej a udržateľnej politike rybného hospodárstva je potrebné mať na pamäti potreby tohto odvetvia aj potreby mauritánskych úradov pre rybolov.
<P>
Po druhé, spoločný vedecký výbor musí zohrávať kľúčovú úlohu a je potrebné venovať pozornosť tomu, aby túto úlohu riadne plnil, pretože je orgánom zodpovedným za hodnotenie zdrojov a vydávanie odporúčaní týkajúcich sa biologického stavu populácií, a teda aj dostupných možností rybolovu pre rôzne flotily, ktoré lovia vo vodách Mauritánie.
<P>
Po tretie, potrebujeme viac informácii o úlovkoch ostatných krajín, ktoré nie sú členmi EÚ a lovia v tejto oblasti, aby sme mohli presne stanoviť reálny prebytok rybného hospodárstva, ktorý môže Mauritánia ponúknuť EÚ, a zároveň zabezpečiť, aby boli dohodnuté možnosti rybolovu v súlade so skutočnými potrebami flotíl. Takto sa predíde všetkým pokusom platiť za tzv. papierové ryby.
<P>
Po štvrté, v súvislosti s rybárskymi flotilami je dôležité zabezpečiť to, aby sa o technických opatreniach pre rozličné rybné hospodárstva rokovalo v tom istom čase ako o možnostiach rybolovu, čím by sa ukončilo absurdné platenie za zdroje, ktoré je technicky nemožné uloviť.
<P>
A nakoniec je potrebné bezodkladne objasniť to, ako Mauritánia využíva ustanovenia protokolu týkajúce sa monitorovania, v súvislosti s tým, aké metódy líšiace sa od systému monitorovania plavidiel uprednostňuje a tiež aké rozličné štandardy týkajúce sa zadržania lode používa. Je dôležité, aby obidve strany rešpektovali dohodnuté podmienky riešenia sporov súvisiacich s takýmito zadržaniami, ktoré je potrebné zachovať aj v novom protokole.
<P>
Pani komisárka, z týchto dôvodov budeme žiadať, aby Komisia v úlohe vyjednávača zobrala do úvahy tieto a ostatné postoje, ktoré budú súčasťou spoločného uznesenia, ktorého schválenie je naplánované na ďalšiu plenárnu schôdzu a ktoré bude naša inštitúcia veľmi starostlivo monitorovať.
<SPEAKER ID="101" NAME="Maria Damanaki">
členka Komisie. - Chcela by som sa poďakovať pani Fragovej Estévezovej, predsedníčke Výboru pre rybné hospodárstvo, za túto otázku na ústne zodpovedanie a povedať, že skutočne vítam angažovanosť Parlamentu v týchto postupoch. Stotožňujem sa všeobecne aj s jej postojmi. Urobíme, čo bude v našich silách, aby sme dosiahli čo najlepšie výsledky.
<P>
Dovoľte mi povedať pár slov o súčasnej dohode v sektore rybolovu s Mauritániou. Cieľom tejto dohody je zabezpečiť ochranu a udržateľné využívanie zdrojov rybolovu. Chceme tiež predchádzať nelegálnemu rybolovu a bojovať proti nemu a podporiť rozvoj infraštruktúry prístavov a ochranu morského prostredia.
<P>
Prostredníctvom tejto dohody sa znížili možnosti rybolovu a výrazne sa zvýšili poplatky, ktoré budú platiť majitelia lodí za povolenia a tonu úlovku. Určité problémy však ostali a skúmame, akým najlepším spôsobom ich bude možné riešiť. V tom s pani Fragovou súhlasím.
<P>
Dohoda s Mauritániou sa stala najdôležitejšou v zmysle financií - je to najdôležitejšie hľadisko našich dohôd. Vzhľadom na tento vývoj Komisia uvažuje o začlenení silného prvku podmienenosti v súvislosti so sektorovou podporou do nového protokolu. Stane sa tak okrem iného prostredníctvom oddelenia platieb za prístupové práva a platieb za sektorovú podporu. Plánujeme ich oddeliť. Umožní nám to reagovať účinnejšie na problémy pri realizácii sektorovej podpory a zároveň zabezpečiť platby za prístup, a tým aj rybolovné činnosti plavidiel EÚ, pretože rybolovné činnosti plavidiel EÚ by sme nechceli narušiť.
<P>
Pokiaľ ide o sektorovú podporu, miera realizácie bola v rokoch 2008 a 2009 veľmi vysoká. V roku 2010 sa na druhej strane zaznamenala veľmi nízka úroveň uplatňovania finančných prostriedkov sektorovej politiky zo strany Mauritánie - iba 52 %. Bolo to spôsobené hlavne vysokou mierou zadržiavania príslušných finančných prostriedkov v prospech mauritánskeho ministerstva financií. Minulý rok po dohode s mauritánskou stranou sa Komisia rozhodla rozdeliť platbu sektorovej podpory na dve tranže. Komisia tiež zadržala 9 miliónov EUR z celkovej sumy 18 miliónov EUR - čo je polovica -, až kým sa nedosiahne vyššie čerpanie.
<P>
S cieľom vyriešiť všetky tieto nedostatky sa navyše ako dočasné opatrenie zaviedol nový mechanizmus, poručnícky účet - CAS. CAS začne fungovať od prvého semestra 2011. Zavedenie tohto nového osobitného účtu prispeje k zaručeniu toho, aby sa pridelené fondy použili priamo na sektorovú podporu. Presne to chceme dosiahnuť.
<P>
Nový protokol bude od 1. augusta 2012 zohľadňovať aj budúcu reformu CAS. V tejto súvislosti je súčasťou mandátu na rokovanie po prvýkrát aj doložka o ľudských právach a demokratických zásadách. Dúfame, že Rada prijme tento nový mandát na budúci týždeň. Čo sa týka boja proti nezákonnému, neohlásenému a neregulovanému rybolovu, Komisia od nadobudnutia platnosti nového nariadenia úzko spolupracuje s mauritánskymi kontrolnými orgánmi. Snažíme sa zabezpečiť primeranú informovanosť o opatreniach na ochranu a riadenie podľa tohto nariadenia.
<P>
A nakoniec, investície odvetvia rybárstva EÚ sa realizujú v súlade s akčným plánom Mauritánie. Cieľom tohto plánu je zjednodušenie zakladania európskych súkromných podnikov a spoločných podnikov mauritánskych a európskych prevádzkovateľov a identifikácia najvhodnejších foriem verejno-súkromného partnerstva.
<SPEAKER ID="102" NAME="Alain Cadec" LANGUAGE="FR">
Podľa článku 218 ods. 10 Lisabonskej zmluvy musí teraz Parlament vyjadriť súhlas s medzinárodnými dohodami, ktoré vyrokovala Európska komisia. V tejto súvislosti by som chcel upozorniť na to, že Parlament musí byť informovaný vo všetkých etapách rokovania o dohode.
<P>
Protokol k dohode o partnerstve v sektore rybolovu medzi EÚ a Mauritániou sa má predĺžiť 31. decembra 2012. Finančný príspevok Európskej únie na základe tejto dohody o partnerstve v sektore rybolovu je jej najväčším príspevkom. Vďaka úlovku v objeme 900 000 ton predstavuje táto dohoda najväčší rybársky potenciál. Popri dohode s Guineou-Bissau je to jediná dohoda, ktorá umožňuje loviť hlavonožce a kôrovce.
<P>
Stále však existuje niekoľko problémov týkajúcich sa tejto dohody. Nedávna návšteva Výboru pre rybné hospodárstvo v Mauritánii, o ktorej tiež hovorila pani komisárka, potvrdila môj názor na túto tému. V prvom rade nepostačuje infraštruktúra, zvlášť chýba prístav v Nouakchotte, čo ovplyvňuje rozvoj miestneho rybolovu a, všeobecnejšie povedané, aj investície Európskej únie. Po druhé, mauritánske orgány bezdôvodne zastavili a kontrolovali niektoré európske plavidlá. Mauritánske orgány okrem toho používajú alternatívne metódy k systému monitorovania plavidiel pomocou družice, ktorý predpisuje dohoda, a tak majiteľom plavidiel sťažujú prácu. Majitelia sa tiež domnievajú, že súkromné poplatky sú príliš vysoké v porovnaní so skutočným potenciálom úlovku, ktorý majú k dispozícii. Je tiež potrebné objasniť technické opatrenia, ktoré sa vzťahujú na majiteľov európskych plavidiel, pretože sú diskriminovaní v porovnaní s inými flotilami, ktoré lovia ryby v mauritánskych vodách.
<P>
A napokon by sme nemali podceňovať ani vplyv Číny na mauritánske rybné hospodárstvo. Ten sa realizuje prostredníctvom spoločných podnikov pod zástavou Mauritánie, pričom určite netreba pripomínať, že ovplyvňuje toto rybné hospodárstvo, pretože tieto podniky nepodliehajú žiadnym zdravotným, hospodárskym ani sociálnym kontrolám, nehovoriac už o tom, že tento rybolov odčerpáva zdroje rýb dostupné v mauritánskych vodách. Musíme mať možnosť vyčísliť tieto rybolovné činnosti a zabezpečiť ich kontrolu s cieľom prispieť k rozvoju miestneho rybného hospodárstva a uľahčiť prácu európskym majiteľom plavidiel. Myslím si, že to má zásadný význam. Rád by som vám pripomenul, že členovia Výboru pre rybné hospodárstvo by radi čo najskôr dostali úplnú verziu hodnotenia tejto dohody ex post a že majú záujem zúčastniť sa zasadnutí spoločného výboru, aby mohli dozerať na vykonávanie tejto dohody.
<P>
Opakujem, že je nám v Štrasburgu, kam patrí aj tento Parlament, dobre.
<SPEAKER ID="103" NAME="Kriton Arsenis" LANGUAGE="EL">
Iniciatíva socialistov v súvislosti s návrhom uznesenia o Mauritánii vyplnila určitú medzeru. Na základe Lisabonskej zmluvy má Parlament jasnú úlohu spolurozhodovať o európskych otázkach. Parlament je povinný ratifikovať dohody a medzinárodné dohody o rybolove. Túto úlohu, ktorou bol Parlament poverený, však nie je možné vykonávať, pokiaľ nebudeme mať včasné a úplné informácie, pokiaľ nebudeme mať možnosť včas a v plnej miere sa zúčastňovať rokovaní a pokiaľ tieto dohody nebudú predložené Parlamentu skôr, ako sa začne fáza ich realizácie.
<P>
Bohužiaľ, napriek snahám pani komisárky, za ktoré jej patrí naše uznanie, je tu však obrovský problém. Parlament je vyzvaný, aby ratifikoval dohody, ktoré boli zavedené do praxe pred rokom, nemá žiadne oficiálne informácie o postupe rokovaní a nedávno narazil na problémy pri prístupe k správam o posúdení vplyvu, postupe a vykonávaní predchádzajúcich dohôd.
<P>
Je potrebné zmeniť veľa vecí v našich dohodách o rybnom hospodárstve. Loviť ryby musíme tam, kde sú prebytočné zásoby, musíme uplatňovať zásadu opatrnosti, musíme prijať praktické opatrenia na riešenie otázky nelegálneho a neregulovaného rybolovu a dohody v zásade musia podporovať rast v krajinách, ktoré ich uzatvoria. Najmä v Mauritánii je obrovský problém s nelegálnym rybolovom a protiprávnym používaním výstroja. Úloha a zásah Parlamentu budú vlastne spočívať v podporovaní lepších dohôd vo všeobecnosti, ktoré je potrebné, tak ako v prípade Mauritánie, správne uplatňovať.
<SPEAKER ID="104" NAME="Carl Haglund" LANGUAGE="SV">
Chcel by som sa poďakovať pani komisárke za jej úvod.
<P>
Patrím k tým, ktorí mali to šťastie navštíviť Mauritániu koncom minulého roka s cieľom zhodnotiť fungovanie súčasnej dohody. Musím úprimne povedať, že dohoda a jej vykonávanie majú ďaleko od želaného stavu.
<P>
Konkrétne nemožno v žiadnom prípade za dobrý označiť náš dojem z toho, kam idú peniaze daňových poplatníkov. Nesmieme zabúdať, že každoročne vkladáme do tejto dohody približne 75 miliónov EUR, čo znamená, že štvrtina mauritánskeho štátneho rozpočtu je financovaná z financií určených na rybné hospodárstvo nášho Spoločenstva. Z tohto hľadiska ide o pomerne dôležitú dohodu pre nás aj pre danú krajinu.
<P>
Musíme mať na pamäti aj to, že už v roku 2007 samotná Európska komisia navrhla zrušenie tejto dohody, pretože neposkytovala takú želanú pridanú hodnotu pre Európu, aká sa od nej očakávala. Vietor sa očividne zmenil a je možné, že takáto dohoda je žiadaná. Ak je to však tak, mali by sme začať uvažovať o tom, ako sa tieto peniaze používajú a akú pridanú hodnotu dostávame.
<P>
Nesmieme zabúdať na to, že jedna časť tejto dohody tiež stanovuje, že peniaze sa majú používať na podporu miestneho rybného hospodárstva. Musíme povedať, že naše skúsenosti z návštevy naznačujú, že miestni rybári nevideli skoro nič zo sumy približne 18 miliónov EUR, ktorá sa mala naliať ročne do miestneho rybného hospodárstva z peňazí, ktoré na danú oblasť vynakladáme. V tejto súvislosti je preto potrebné pri predĺžení dohody situáciu veľmi starostlivo posúdiť, pričom dohodu treba aj prepracovať.
<P>
A nakoniec, ako sa tu už spomínalo, Európsky parlament nesie zodpovednosť za tieto otázky, pretože musíme vyjadriť súhlas so všetkými týmito dohodami. To nás stavia do pozície, keď máme v rámci rozhodovania povinnosť oboznámiť sa s týmito problémami. Na základe informácií, ktoré máme teraz k dispozícii, sa zdá, že je pomerne zložité zaujať pozitívne stanovisko k predĺženiu takejto dohody. V tejto súvislosti nás teda spolu s Komisiou čaká množstvo práce s výhľadom do budúcnosti.
<SPEAKER ID="105" NAME="Isabella Lövin">
v mene skupiny Verts/ALE. - V prvom rade by som chcela povedať, že veľmi vítam zámery, ktoré vyjadrila Komisia v návrhu usmernení k rokovaniam.
<P>
Doložka o následkoch v prípade porušenia ľudských práv a demokratických zásad je výborná.
<P>
Aj posilnenie dialógu o sektorovej politike s cieľom podnietiť vykonávanie zodpovedného rybného hospodárstva je veľmi potrebné. V súčasnej dohode sme sa však, bohužiaľ, stretli s tým, že skutočnosť je takmer vždy iná.
<P>
Sú tu ďalej niektoré body o zabezpečení toho, aby člny EÚ mali prístup len k prebytku rýb, ktoré nevyužijú miestni rybári. S prihliadnutím na skutočnosť, že hlavonožce sú predmetom nadmerného rybolovu a rybárske lode EÚ vážne súperia s miestnymi rybárskymi loďami, v tomto bode očakávam, že tento rybolov sa v budúcej dohode obmedzí.
<P>
Ak vezmeme do úvahy najlepšiu dostupnú radu vedcov týkajúcu sa populácie rýb, je potrebné povedať, že pracovná skupina Organizácie OSN pre výživu a poľnohospodárstvo (FAO) pre malé pelagické druhy v severozápadnej Afrike dospela v roku 2010 k záveru, že zásoby stavridy ostrobokej, makrely jalcovitej, sardinely, sardinky, ančovičky a bongy sú už vyčerpané alebo prečerpané. Čo sa týka rýb žijúcich na morskom dne, biomasa na mauritánskom kontinentálnom šelfe sa od roku 2007 znížila o 75 %.
<P>
Chcem sa len v krátkosti Komisie opýtať, aké prebytky rýb očakáva v Mauritánii.
<P>
A nakoniec očakávam, že EÚ aj napriek zníženým možnostiam rybolovu v mene súdržnosti viacerých strán pri rozvoji ponúkne Mauritánii sektorovú podporu a partnerstvo. Nemôžeme vyloviť z týchto vôd všetko, jednoducho zaplatiť, zhrabnúť posledné ryby a odísť.
<SPEAKER ID="106" NAME="João Ferreira" LANGUAGE="PT">
Európska únia má dohody o rybolove s Mauritániou už viac ako dve desaťročia. Tieto dohody 15 rokov zahŕňajú osobitné ciele v oblasti spolupráce s ohľadom na udržateľný rozvoj odvetvia rybného hospodárstva v Mauritánii.
<P>
Dnes je potrebné opýtať sa na to, čo tieto dohody prakticky priniesli. Odvetvie rybárstva v Mauritánii naďalej ostáva na veľmi slabej úrovni rozvoja. Modernizácia a rozvoj drobného tradičného pobrežného rybolovu a odvetví súvisiacich s rybolovom, rozvoj infraštruktúry prístavov a lepšie podmienky vykladania úlovkov, rozvoj projektov zameraných na akvakultúru a zlepšenie monitorovania a dohľadu na mori - to všetko sú ciele, ktoré za posledné dve desaťročia veľmi nepokročili.
<P>
To všetko alebo takmer to všetko je možné zhrnúť ako presun súm peňazí výmenou za právo využívať zdroje krajiny, čím táto krajina prichádza o pridanú hodnotu, ktorú by inak získala, ak by sama využívala tieto zdroje, spracovávala a predávala ryby už od začiatku. Mauritánia takto prehráva. Prehráva z hľadiska tvorby bohatstva, vytvárania pracovných miest, jej rozvoja, autonómie, zvrchovanosti a nezávislosti.
<P>
Skutočnosť, že neexistujú primerané zariadenia na vykladanie úlovkov na úseku viac než 600 km pozdĺž pobrežia stredných a južných oblastí krajiny, je zvlášť nepochopiteľná. Znamená to, že podstatná časť úlovkov rýb v pobrežných vodách Mauritánie sa vykladá v prístavoch iných krajín. Musíme uznať, že politika spolupráce Európskej únie v tejto oblasti zlyhala. Ak sa snažíme o skutočnú a prínosnú rozvojovú spoluprácu, musíme pristúpiť k vážnym zmenám a zapojiť mauritánske orgány do tejto diskusie.
<SPEAKER ID="107" NAME="Maria do Céu Patrão Neves" AFFILIATION="PPE">
(PT) Dohody o rybolove s tretími krajinami by mali zabezpečiť primeranú rovnováhu medzi hospodárskymi záujmami a podporou udržateľného rybolovu. Ak to chceme dosiahnuť, je nevyhnutné, aby Európska únia využívala správne metódy rybolovu, ktoré by uplatňovala vo svojich vodách aj za hranicami, a prispievala tak k rovnováhe morských ekosystémov na celosvetovej úrovni.
<P>
V tomto kontexte sú dohody o rybolove s Mauritániou zvlášť dôležité. Vytváranie pracovných miest, zníženie úrovne chudoby a rozvoj štruktúr na podporu tohto odvetvia sú dôležitými cieľmi, ktorých splnenie je potrebné zabezpečiť. Najdôležitejšie zo všetkého je však podporovať udržateľný rybolov bojom proti nelegálnemu, nenahlásenému a neregulovanému rybolovu a zabezpečiť tak, aby sa na trh EÚ dodávali ryby vysokej kvality.
<P>
Nestačí, aby rybárske lode EÚ prijali postupy šetrné k životnému prostrediu a kódexy správania, ktoré stanovila Organizácia OSN pre výživu a poľnohospodárstvo. Je rozhodujúce, aby rovnaký postoj zaujali aj všetky subjekty spolupracujúce v oblasti, na ktorú sa vzťahuje táto dohoda. Mauritánia ako taká musí naliehavo žiadať, aby tretie krajiny, s ktorými má tiež uzavreté dohody o partnerstve, dodržiavali tie isté pravidlá ako lode plaviace sa pod vlajkou EÚ. Ak to tak nebude, naši majitelia lodí budú v konkurenčnom boji nespravodlivo znevýhodnení a ciele zachovania a udržateľného riadenia zdrojov rybného hospodárstva budú vážne ohrozené.
<SPEAKER ID="108" NAME="Guido Milana" AFFILIATION="S&amp;D">
(IT) Myslím si, že máme dva problémy. Jeden z nich súvisí so spôsobom a druhý s podstatou tejto záležitosti.
<P>
Problémom spôsobu je to, že využívame trik, za ktorý ďakujeme pani Fragovej, a to otázku na ústne zodpovedanie, aby sme hovorili o niečom, čo by po nadobudnutí účinnosti Lisabonskej zmluvy malo byť skutočne parlamentným právom. Myslím si, že takéto praktiky by mali prestať. Nemôžeme sa totiž uchyľovať k stratégii, aby sme sa dostali k riadnemu legislatívnemu postupu. K spolurozhodovaniu dochádza, keď tento proces postupom času dozrieva. Dnes vedieme túto rozpravu, skončí sa, bude predložená dohoda a my na konci povieme áno alebo nie. Tento spôsob by sa mal zmeniť.
<P>
Čo sa však týka podstaty, súhlasím s mnohými vecami, ktoré spomínali ostatní poslanci, preto som chcel jednoducho zdôrazniť význam vyhodnotenia účinkov dohôd o rybolove, aby sa zaistilo, že to nebudú len obchodné dohody, ktoré nám umožňujú nakupovať v Mauritánii kilo hlavonožcov za 1 EUR.
<P>
Musí sa dať vyhodnotiť udržateľnosť, ale predovšetkým dosah na hospodárstvo danej krajiny, kvantitatívna zmena v mierach zamestnanosti, miera inovácií v drobnom rybolove a musí sa dať vyhodnotiť využívanie týchto prostriedkov. Nejde výlučne a čisto len o obchod, ale o dohodu o rybolove so všetkými jej následkami.
<SPEAKER ID="109" NAME="Josefa Andrés Barea" AFFILIATION="S&amp;D">
(ES) Platnosť dohody s Mauritániou uplynie o jeden rok a my už pripravujeme novú dohodu. Domnievam sa, že dohoda s Mauritániou je dobrým nástrojom. Je nástrojom na rozvoj samotnej krajiny a jej politík týkajúcich sa rybného hospodárstva. Nezabúdajme, že rybolov predstavuje 29 % hrubého domáceho produktu (HDP) krajiny a jej jediný prostriedok rozvoja.
<P>
Táto dohoda posilňuje dvojstrannú spoluprácu medzi Európskou úniou a Mauritániou a musí zaručiť udržateľný rybolov. Otvorená bola otázka nezákonného rybolovu. Preto sa musí jednoznačne posilniť úloha vedeckého výboru, aby mohol poskytovať ďalšie spôsoby určovania existujúcej populácie rýb. Rybolov však musí byť udržateľný. Ďalší aspekt, ktorý treba zaručiť, je bezpečnosť plavidiel.
<P>
Pani komisárka Damanakiová spomínala aj neschopnosť mauritánskej vlády, ktorá bude potrebovať pomoc, aby rozvinula svoju administratívnu štruktúru, aby dokázala prijať finančné prostriedky poskytnuté EÚ. Aj o tom bude potrebné uvažovať.
<P>
Je zrejmé, že prostredníctvom týchto dohôd treba stanoviť aj podmienku pre mauritánsku vládu, aby zahrnula doložky o ľudských právach a aby pomohla demokratizovať krajinu. Aj medzinárodné dohovory o rybolove sú nástrojom, sú prostriedkom na presadenie demokracie a rozvoja v dotknutých krajinách.
<SPEAKER ID="110" NAME="Antolín Sánchez Presedo" AFFILIATION="S&amp;D">
(ES) Je to veľmi dobrá správa, že Komisia požiadala o mandát na začatie rokovaní o predĺžení protokolu k dohode o partnerstve v sektore rybolovu medzi Európskou úniou a Mauritániou, ktorý by od 31. júla 2012 nahradil súčasný protokol.
<P>
Rokovania musia prebiehať v skutočnom duchu spolupráce medzi inštitúciami vzhľadom na nové právomoci Európskeho parlamentu podľa Lisabonskej zmluvy.
<P>
Nový protokol musí na základe situácie v oblasti zdrojov zabezpečovať dlhodobú udržateľnosť flotily EÚ fungujúcej v mauritánskych vodách. Musí zaisťovať, že EÚ bude primerane prispievať k trvalému rozvoju mauritánskeho rybného hospodárstva - čo znamená, že musí ísť nad rámec čisto finančnej sféry -, a musí tiež slúžiť na účinné presadzovanie medzinárodného práva a dodržiavanie ľudských práv.
<P>
Momentálny príspevok EÚ zabezpečuje tretinu štátneho rozpočtu Mauritánie. Je preto mimoriadne dôležité, aby sa dohoda správne uplatňovala, aby podporovala zodpovedný rybolov v prospech obyvateľstva, ktoré je od rybolovu závislé, a aby pomáhala bojovať proti nezákonnému rybolovu prostredníctvom pokračujúceho využívania systémov kontroly a dohľadu, ktoré sú už zavedené.
<SPEAKER ID="111" NAME="Jarosław Leszek Wałęsa" AFFILIATION="PPE">
(PL) Flotila EÚ je historicky prítomná vo vodách Mauritánie, v dôsledku čoho sa medzi Európskou úniou a západnou Afrikou vyvinul dlhodobý hospodársky vzťah. Tento vzťah okrem iného vedie k udržiavaniu stálych pracovných miest v Európe a v regióne. Budovanie takýchto vzťahov podstatne približuje západoafrický región k normám EÚ, a to aj v oblasti riadenia morských zdrojov.
<P>
Dohody o rybolove s tretími krajinami najmä v pelagickom segmente flotily EÚ majú strategický význam, a to nielen pre zachovanie samotnej flotily. Predstavujú tiež zdroj surovín pre potravinársky priemysel, ako aj zdroj potravín pre rozvojové krajiny, najmä pre krajiny v západnej Afrike. Tieto dohody nepochybne prinesú výhody obom stranám a ich udržanie by malo byť záujmom Európskej únie. Ich pokračovanie za predpokladu rešpektovania a dodržiavania technických ustanovení protokolov a transparentnosti postupov je rozhodujúce pre Európsku úniu, Mauritániu i celý región.
<SPEAKER ID="112" NAME="Andreas Mölzer" AFFILIATION="NI">
(DE) Medzi dôvody, pre ktoré je predĺženie dohody o partnerstve v sektore rybolovu s Mauritániou mimoriadne dôležité, patrí to, že táto dohoda bude účinná v zvlášť citlivej oblasti - v severnej Afrike -, ktorá je momentálne znova v centre svetovej politiky. Vieme, že zámerom dohôd o rybolove nie je len prinášať hospodárske výhody zúčastneným stranám, ale musia byť tiež založené na ekologických zásadách. Keď rybolov zabezpečuje tretinu rozpočtu, ako je to v prípade Mauritánie, jeho hospodársky význam pre krajinu je úplne jasný. Na druhej strane je však aj flotila EÚ významným prvkom európskeho hospodárstva.
<P>
Jednou stranou mince sú ekologické zásady, druhou stranou je však to, že takéto dohody by sa mali, prirodzene, používať na posilnenie demokratizácie a ľudských práv v krajine, ktorá by sa za istých okolností mohla ocitnúť v podobných problémoch ako krajiny severnej Afriky. Preto tomu musíme venovať osobitnú pozornosť.
<SPEAKER ID="113" NAME="Maria Damanaki">
členka Komisie. - Rada by som sa všetkým poďakovala za ich príspevky. Chcela by som veľmi jasne zopakovať, že skutočne vítam angažovanosť Parlamentu v rokovaniach o tejto dohode, ako aj o ďalších dohodách.
<P>
Chcela by som vám tiež pripomenúť, že medzi Komisiou a Parlamentom máme novú rámcovú dohodu o podrobnostiach tejto angažovanosti. Túto dohodu musíme rešpektovať. V duchu tejto rámcovej dohody som teraz tu, aby som uľahčila vaše zapojenie sa do procesu a poskytla vám všetky informácie, ktoré mám. Ak dokážeme robiť veci lepšie, som tu, aby sme mohli spolupracovať. Ako ste už spomínali, ide o postup a spôsob.
<P>
Čo sa týka podstaty, vzhľadom na veľký význam tejto krajiny a vzhľadom na vývoj, ktorého sme teraz svedkami v tejto oblasti, musíme k tejto téme pristupovať veľmi starostlivo a vyvážene. Potrebujeme rovnováhu medzi rešpektovaním tamojších prebytkov a zdrojov a tiež medzi týmto faktorom a záujmami našich plavidiel. Radi by sme plavidlám EÚ umožnili prítomnosť v tejto oblasti a zaistili pre ne rovnaké podmienky, pretože v týchto vodách nie sú jediné. Do tohto regiónu zasahujú mnohé ďalšie krajiny a my sa musíme postarať, aby sme pre plavidlá EÚ zaistili rovnaké podmienky.
<P>
Musíme udržať aj ďalšiu rovnováhu, a to že musíme byť veľmi obozretní, čo sa týka vynakladania peňazí našich daňových poplatníkov. Uznávam, že musíme urobiť viac, aby sme zaistili, že peniaze, ktoré poskytujeme, sa dostanú do rúk skutočných príjemcov. Aj oni majú veľký vplyv. Zaslúžia si všetky postupy a všetky zlepšenia, ktoré táto krajina potrebuje.
<P>
To je teda náš prístup k tejto veľmi citlivej téme. Súhlasím tiež s tým, že potrebujeme vedeckejšie a konkrétnejšie odporúčania a že potrebujeme konkrétnejšie údaje, aby sme dokázali vyhodnotiť našu pozíciu v oblasti. Budúci týždeň sa chystáme na zasadnutie Rady a pokúsime sa získať prvý mandát na toto rokovanie. Potom budeme informovať Výbor pre rybné hospodárstvo Parlamentu o rokovaniach, a to konkrétne a sústavne.
<P>
Na záver by som chcela povedať, že ak vezmete do úvahy, že tento nový protokol bude zahŕňať aj humanitárnu doložku a doložku o ľudských právach, dosiahnutie tejto dohody bude pre nás aj pre Mauritániu obojstranne prospešné.
<SPEAKER ID="114" NAME="Predsedajúci">
Rozprava sa skončila.
<P>
Hlasovanie sa uskutoční počas nasledujúcej schôdze.
