<CHAPTER ID="006-03">
3. (
<P>
- Pred začiatkom hlasovania:
<SPEAKER ID="066" NAME="Jan Andersson">
spravodajca. - (SV) Ďakujem Vám, pán predsedajúci. V súvislosti s listom, ktorý minulý týždeň poslala organizácia európskych odborových zväzov všetkým svojim členom, by som rád povedal, že chápem názory odborového hnutia vzhľadom na otázku, či sa uskutočnila nejaká konzultácia medzi sociálnymi partnermi a Komisiou. Je však nad naše možnosti, aby sme s tým mohli niečo urobiť.
<P>
Obsah tejto smernice sa nijako nezmení. Čo sa stane je, že sa jej vykonanie odloží o štyri roky. Príčinou je skutočnosť, že by nebolo možné používať nejaké nesmierne dôležité zdravotnícke vybavenie, keby k vykonaniu došlo v apríli. V súčasnosti prebiehajú štúdie, ktorých cieľom je stanoviť, ako by bolo možné dosiahnuť, aby toto vybavenie bolo zlučiteľné so smernicou.
<P>
Preto sme podporili odloženie smernice s plným súhlasom Výboru pre zamestnanosť a sociálne veci.
<SPEAKER ID="067" NAME="Günter Verheugen">
podpredseda Komisie. - Vážený pán predsedajúci, v mene Komisie by som rád poskytol nasledujúce vysvetlenie. Návrhom odložiť nadobudnutie účinnosti tejto smernice Komisia zodpovedne zareagovala na nové vedecké dôkazy, opakujem, nové vedecké dôkazy, predovšetkým na štúdiu, ktorú vypracovala vláda Spojeného kráľovstva, a ktorá bola zverejnená v júni roku 2007. Tieto nové vedecké dôkazy ukázali, že plánované nadobudnutie účinnosti smernice v jej súčasnej podobe v apríli 2008 by malo významný neúmyselný nepriaznivý vplyv na výkon vyšetrení magnetickou rezonanciou (MRI), čo je najlepšia a najbezpečnejšia technológia zobrazovania v súčasnej medicíne. Keďže som zodpovedný za toto odvetvie, dovoľte mi dodať, že bez tejto technológie by tisícom pacientov v Európskej únii nebola poskytnutá najlepšia možná liečba. Rád by som tiež dodal, že z celosvetového hľadiska sú naši výrobcovia v tomto odvetví na vedúcej pozícii.
<P>
Pán Andersson spomenul otázku konzultácie. Dovoľte mi povedať, že zástupcovia zamestnancov boli v plnej miere informovaní a podieľali sa na diskusiách, ktoré sa konali so sociálnymi partnermi pred prijatím návrhu Komisie. O ťažkostiach, ktoré môžu vzniknúť v dôsledku vykonania súčasnej smernice, a o plánovaných zámeroch Komisie sme diskutovali na úrovni Poradného výboru pre bezpečnosť a ochranu zdravia pri práci, ktorý bol vytvorený Radou. V tomto poradnom výbore sú za každý členský štát traja zástupcovia, zástupca národnej vlády, zástupca odborov a zástupca zamestnávateľských organizácií.
