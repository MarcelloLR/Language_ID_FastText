<CHAPTER ID="005">
Sankcie voči zamestnávateľom štátnych príslušníkov tretích krajín bez povolenia na pobyt (rozprava)
<SPEAKER ID="052" NAME="Predsedajúca">
Ďalším bodom programu je správa pána Claudia Favu o sankciách voči zamestnávateľom štátnych príslušníkov tretích krajín bez povolenia na pobyt.
<SPEAKER ID="053" NAME="Claudio Fava" LANGUAGE="IT">
Vážená pani predsedajúca, dámy a páni, štyri minúty mi budú stačiť na zhrnutie dvojročnej práce, práce, ktorá bola ťažká, ale pevne verím, že užitočná, a na ktorej sa podieľal Európsky parlament spolu s Komisiou, ktorá predložila návrh, a s Radou. Podstatou tejto práce bolo pripraviť smernicu, ktorá po prvýkrát stanoví sankcie voči zamestnávateľom, ktorí majú prospech z činnosti nezákonných prisťahovalcov.
<P>
Myslím si, že sa nám podarilo zmeniť filozofiu, na ktorej sa táto smernica zakladá, pretože bola obmedzená len na boj proti nezákonnému prisťahovalectvu. Kompromisné znenie odsúhlasené Radou poskytuje aj istú ochranu pre tých prisťahovalcov, ktorých často držia zločinecké organizácie ako rukojemníkov a ktorí sú nútení pracovať nelegálne. Inak by vzniklo riziko, pani predsedajúca, že by boli potrestaní dvojnásobne - v postavení vykorisťovaných pracovníkov, ktorí sú často nútení prijať nedôstojné pracovné podmienky, ako aj nezákonných prisťahovalcov, ktorých je nutné repatriovať s dodržaním zákazu repatriácie, ktorý v mnohých krajinách predstavuje roky a roky.
<P>
V tejto súvislosti sme v článkoch 7 a 14 stanovili, že v prípadoch, ktoré zahŕňajú menšiny, vážne vykorisťovanie alebo obchodovanie s ľuďmi, budú členské štáty povinné vypracovať predpisy o udeľovaní dočasných povolení na pobyt, ktorých platnosť bude možné predĺžiť dovtedy, kým nebude uhradená prípadná dlžná odmena. Chceli by sme, aby sa táto možnosť vzťahovala na všetkých nelegálnych prisťahovalcov, tomu však bráni smernica o návrate, ktorá bola prijatá minulý rok. Nepatrím k tým, ktorí ju podporili.
<P>
Podarilo sa nám však zaviesť predpis, ktorý umožňuje členským štátom v súvislosti s prisťahovalcami uplatňovať priaznivejšie opatrenia pri udeľovaní povolení na pobyt. Podľa môjho názoru je kľúčový článok 10. Po prvýkrát stanovuje ukladanie trestných sankcií v najhorších prípadoch vrátane prípadov, keď sú riadni pracovníci v menšine.
<P>
Podľa môjho názoru sú dôležité dodatočné sankcie stanovené v článku 8. Zahŕňajú odobratie licencií, zatvorenie prevádzok v obzvlášť vážnych prípadoch a vylúčenie zo štátnej pomoci pochádzajúcej z európskych fondov. V opačnom prípade by sme sa dopustili mimoriadneho pokrytectva: jednou rukou by sme trestali zamestnávateľov a druhou by sme im naďalej podávali štedré dotácie.
<P>
Podľa môjho názoru je nevyhnutné, aby sme presadili ustanovenie o rovnakej odmene pre nezákonného prisťahovalca, ako aj riadneho pracovníka bez akejkoľvek diskriminácie.
<P>
Do rozsahu smernice sme zahrnuli agentúry sprostredkujúce dočasné zamestnanie. V niektorých krajinách, napríklad v mojej vlastnej, sú to predovšetkým tieto organizácie, ktoré veľmi ochotne zamestnávajú nelegálnych pracovníkov za tých najhorších vykorisťujúcich podmienok. Len si spomeňte na prípady zamestnávania nelegálnych poľnohospodárskych pracovníkov, ktoré dlhú dobu zapĺňali články o trestných činoch.
<P>
Podarilo sa nám presadiť, aby odbory mohli zastupovať prisťahovalcov v správnom a občianskoprávnom konaní. Predošlé znenie uvádzalo vo všeobecnosti tretie strany, teraz však uvádza odbory.
<P>
Potrebujeme istý čas na zabehnutie, aby sme sa presvedčili, ako smernica funguje, a požiadali sme preto Komisiu, aby po troch rokoch od prijatia smernice podala Parlamentu a Rade správu o jej fungovaní, predovšetkým čo sa týka predpisov o kontrolách, povoleniach na pobyt, sankciách a uzatváraní subdodávateľských zmlúv.
<P>
Čo sa týka subdodávok v článku 9, ktorý bol predmetom diskusie medzi Európskym parlamentom a Radou a v rámci samotnej Rady, váš spravodajca chcel rozšíriť zodpovednosť na celý dodávateľský reťazec, ako pôvodne navrhovala Komisia. Rada a Parlament alebo skôr časť Parlamentu boli za úplné vylúčenie subdodávateľov, ale dospeli sme ku kompromisnému riešeniu, ktoré je podľa môjho názoru prijateľné: k riešeniu dvojitej zodpovednosti, ktoré by nám nemalo brániť vydávať v budúcnosti nariadenia týkajúce sa tejto problematiky. Z tohto dôvodu zajtra vo svojom mene a v mene ostatných tieňových spravodajcov, ktorým som vďačný za spoluprácu počas týchto dvoch rokov, požiadam Radu, aby do kompromisného znenia, o ktorom budeme hlasovať, vložila vyhlásenie o tom, že ustanovenia spomínaného článku 9 nebudú obmedzovať žiadnu budúcu právnu úpravu týkajúcu sa uzatvárania subdodávateľských zmlúv.
<P>
Na záver dodám, pani predsedajúca, že verím, že táto smernica nám pomôže priblížiť sa k predstave o Európe, v ktorej sa prisťahovalectvo konečne stane záležitosťou kolektívnej zodpovednosti a uznávaných práv a nie iba predpisov proti prisťahovalcom.
<SPEAKER ID="054" NAME="Jacques Barrot" LANGUAGE="FR">
Vážená pani predsedajúca, chcel by som sa, samozrejme, poďakovať pánovi Favovi a Výboru pre občianske slobody, spravodlivosť a vnútorné veci.
<P>
Viaceré strany vynaložili veľké úsilie na dosiahnutie dohody v prvom čítaní a vzhľadom na to, že veľká väčšina hlasovala pred niekoľkými dňami vo Výbore pre občianske slobody, spravodlivosť a vnútorné veci a tesne pred Vianocami vo Výbore stálych zástupcov v prospech, myslím si, že sme na správnej ceste.
<P>
Tento dokument samozrejme nespĺňa z každej stránky počiatočné ambície. Komisia však môže podporiť tento kompromis bez zaváhania. Táto smernica nám umožňuje zaviesť účinný nástroj, spoločný rámec, ktorý zamestnávateľov odradí od zamestnávania pracovníkov z tretích krajín s nezákonným pobytom.
<P>
Komisia bude prísne dbať na dodržiavanie kontrol. Kompromisné znenie odporúča lepšie cielené kontroly kvality, takže v nasledujúcich rokoch bude zrejmé, či boli tieto kvalitatívne kritériá uplatnené a či bola povinnosť členských štátov pravidelne identifikovať rizikové sektory nelegálnej práce na ich území skutočne účinná. Toto potrebujeme, aby sme boli schopní bojovať proti zamestnávaniu ľudí z tretích krajín bez povolenia na pobyt a predovšetkým ukladať sankcie voči zamestnávateľom, ktorí majú z týchto ľudí prospech. Overovanie realizácie týchto ustanovení v súvislosti s kontrolami preto bude prioritou budúcich správ Komisie o uplatňovaní tejto smernice.
<P>
Z tohto kompromisu, samozrejme, vyplývajú aj pozitívne výsledky, predovšetkým dosiahnutie konsenzu o problematickej otázke uzatvárania subdodávateľských zmlúv. Postrehol som, že pán Fava očakával stanovisko Rady a Parlamentu. Ja osobne žiadne nedostatky nevidím.
<P>
Komisia víta, že smernica odporúča trestné sankcie v obzvlášť vážnych prípadoch, v ktorých sú tieto sankcie potrebné aj primerané. Sú potrebné na posilnenie odradenia zamestnávateľov, pretože v mnohých vážnych prípadoch nie sú správne sankcie dostatočné na to, aby odradili bezohľadných zamestnávateľov. Sú primerané v podobe nástroja, ktorý má doplniť ambicióznu európsku politiku boja proti nezákonnému prisťahovalectvu. Komisia v tejto súvislosti oceňuje skutočnosť, že kriminalizácia zamestnávateľov obetí obchodovania bola opätovne vložená do znenia záverečného kompromisu.
<P>
Vážená pani predsedajúca, dámy a páni, táto smernica je prvým výrazným krokom v boji proti nezákonnému prisťahovalectvu. Zameriava sa na praktiky bezohľadných zamestnávateľov a zároveň poskytuje ochranu migrujúcim pracovníkom, ktorí sú v takýchto prípadoch často obeťami.
<P>
Táto smernica by mala byť prijatá a realizovaná čo najrýchlejšie. Komisia bude tento proces podporovať a sprevádzať zvolávaním pravidelných schôdzí odborníkov z členských štátov počas fázy transpozície, ktorí prediskutujú prípadné problémy. Je to dôležitý nástroj a Komisia urobí všetko potrebné na zabezpečenie jeho účinného využívania.
<P>
i
<P>
Chcel by som sa poďakovať Parlamentu, pánovi Favovi a Výboru pre občianske slobody, spravodlivosť a vnútorné veci.
<SPEAKER ID="055" NAME="Edit Bauer">
spravodajkyňa Výboru pre zamestnanosť a sociálne veci požiadaného o stanovisko. - (SK) Legislatíva o sankciách voči zamestnávateľom zamestnávajúcim ilegálnych migrantov z tretích krajín je podľa očakávania nástrojom na zníženie tzv. pull-faktora ilegálnej migrácie. Na druhej strane však treba vidieť aj možný pozitívny efekt na zlepšenie podmienok hospodárskej súťaže a dúfam, že prispeje aj k boju proti obchodovaniu s ľudskými bytosťami.
<P>
Existuje názor, že táto legislatíva neprináša pridanú hodnotu. Vzhľadom na to, že takýto legislatívny nástroj zatiaľ na úrovni Európskeho spoločenstva neexistuje, pre niektoré členské štáty je pridaná hodnota vysoká, pre iné, v ktorých legislatíva v danej oblasti existuje, pridaná hodnota nemusí byť zreteľná.
<P>
Pri rokovaniach o možných kompromisoch s Komisiou a Radou sa diskusia sústredila na niektoré problémové okruhy. Po prvé: na problém zodpovednosti hlavného dodávateľa za plnenie povinností predpísaných zákonom za subdodávateľov, kde návrh obmedzuje zodpovednosť na konanie priamych subdodávateľov. Po druhé: na spôsob zabezpečenia dostupnosti účinných postupov na uplatňovanie dlžnej odmeny ilegálneho migranta, kde sme sledovali princíp nediskriminácie, ale hľadali sme spôsob, aby ilegálny migrant mal dostupnú pomoc a mechanizmy, aby dostal svoju mzdu aj po návrate do svojej krajiny. Po tretie: na možné oddialenie vykonania rozhodnutia o návrate ilegálneho migranta až dovtedy, kým nedostane dlžnú odmenu. V tejto súvislosti treba konštatovať, že oddialenie výkonu rozhodnutia by extrémne zoslabilo alebo dokonca negovalo zámer navrhovanej legislatívy. A napokon, problém inšpekcií je ponechaný na členské štáty s vedomím, že inšpekcia práce zohráva naozaj kľúčovú úlohu pre efektívnosť právnych predpisov.
<P>
Nepochybne existujú rôzne názory na riešenie týchto aj iných problémov v tomto návrhu. O niektorých z nich rozhodne až vykonávanie smernice. Chcela by som na záver poďakovať pánovi Favovi, Komisii a francúzskemu predsedníctvu za úspešné hľadanie kompromisov.
<SPEAKER ID="056" NAME="Esther de Lange">
spravodajkyňa Výboru pre práva žien a rodovú rovnosť požiadaného o stanovisko. - (NL) Tiež by som sa chcela poďakovať pánovi spravodajcovi za jeho prácu, avšak neprehliadam úsilie tieňového spravodajcu Skupiny Európskej ľudovej strany (kresťanských demokratov) a európskych demokratov, pána Busuttila, a spravodajkyne Výboru pre zamestnanosť a sociálne veci, pani Edit Bauerovej. Koniec koncov, vďaka ich úsiliu slúži dosiahnutý kompromis na to, na čo slúžiť má, t. j. ruší vidinu práce ako motív pre nezákonné prisťahovalectvo tým, že v skutočnosti trestá pracovníkov nelegálne sa zdržiavajúcich v Európskej únii.
<P>
Táto legislatíva sa na rozdiel od toho, čo sa niektoré strany Európskeho parlamentu snažili pôvodne dosiahnuť, nestala nástrojom následnej legalizácie nezákonných prisťahovalcov. Rozprava o zákonnej migrácii v skutočnosti prebieha inde. Ako spravodajkyňa Výboru pre práva žien a rodovú rovnosť však verím, že pri riešení problematiky tejto skupiny ľudí, ktorí sa v Európskej únii zdržiavajú nelegálne a ktorí, ako už bolo povedané, sú často obeťami vykorisťovania, je potrebné vo väčšej miere prihliadať na rodovú problematiku.
<P>
Odhady počtu osôb z tretích krajín, ktorí sa v Európskej únii zdržiavajú nelegálne, sú nepresné a pohybujú sa od 4,5 milióna do 8 miliónov. Z týchto odhadov navyše nevyplýva celkový pomer mužov a žien ani problémy súvisiace s rodovou otázkou, ktorým čelia nezákonné prisťahovalkyne. Chcela by som vás upozorniť na to, že nezákonné prisťahovalkyne sú bezbranné a sú často obeťami nútenej práce, obchodovania s ľuďmi a násilia. Je preto nutné, aby boli pracovníci orgánov zaoberajúcich sa touto problematikou špeciálne zaškolení.
<P>
Ako vždy tu však ide o účinné monitorovanie. Oceňujem, že pôvodne navrhované monitorovanie, ktoré sa malo vzťahovať minimálne na 10 % zamestnávateľov, bolo zrušené a do kompromisného znenia bol zapracovaný rizikový prístup. Správy v belgických novinách De Standaard z minulého leta o domácich sluhoch na istých veľvyslanectvách v Bruseli, len čo by od budovy Berlaymont kameňom dohodil, potvrdzujú, že tieto situácie nie sú natoľko vzdialené. Chcela by som preto odkázať Európskej komisii, že kvalita sa vždy ukáže v praxi. Postavte sa tvárou v tvár svojej zodpovednosti kriticky kontrolovať, ako krajiny riešia tieto právne predpisy a či ich účinne uplatňujú.
<SPEAKER ID="057" NAME="Simon Busuttil" LANGUAGE="MT">
Vážená pani predsedajúca, táto právna úprava je pravdepodobne jednou z prvých, ktoré sa priamo zaoberajú fenoménom nezákonného prisťahovalectva pomocou legislatívnych nástrojov, a dnes už môžeme konštatovať, že bola konečne presadená. Bola veľmi potrebná, a preto som nesmierne rád, že sa nám v tejto súvislosti podarilo dosiahnuť chvályhodný kompromis. Čo sme konkrétne dosiahli touto právnou úpravou? Napadli sme jeden z hlavných zdrojov, ktoré motivujú ľudí k tomu, aby sa uchýlili k nezákonnému prisťahovalectvu. Napadli sme podnet. O akom podnete hovoríme? Týmto podnetom označujeme situáciu, keď osoba žijúca napríklad v Afrike riskuje svoj život cestou do inej krajiny s vidinou, že si tam môže nájsť prácu, hoci nelegálnym spôsobom. Odteraz vysielame jasné posolstvo, že už viac netolerujeme nelegálne zamestnávanie a nemá preto zmysel preplaviť sa do Európy s mylným dojmom, že sú tu k dispozícii pracovné miesta. Odteraz niečo takéto nebude vôbec možné. Ako povedala predchádzajúca rečníčka, je dôležité, aby tento nástroj nebol použitý na uzákonenie nezákonných situácií, ale mal by byť použitý ako jasné posolstvo, že nelegálne zamestnávanie sa už nebude tolerovať. Toto sa dosahuje prostredníctvom účinných opatrení a sankcií: finančných, správnych a aj trestných. Tieto opatrenia slúžia aj na sprostredkovanie jednoznačného posolstva zamestnávateľom, že už nebudeme tolerovať zamestnávanie pracovníkov bez povolenia. Ďakujem.
<SPEAKER ID="058" NAME="Stavros Lambrinidis" LANGUAGE="EL">
Vážená pani predsedajúca, Európskemu parlamentu sa podarilo radikálne zmeniť účel smernice, o ktorej dnes diskutujeme. Pán Claudio Fava si v tejto súvislosti obzvlášť zaslúži našu gratuláciu. Po prvé, podarilo sa nám presadiť ustanovenie o povinnom vyplatení dlžnej odmeny nezákonným prisťahovalcom, ktorí sú deportovaní. Po druhé, pomohli sme zabezpečiť prijatie ustanovenia o prísnych a záväzných trestných sankciách pre zamestnávateľov, ktorí zamestnávajú prisťahovalcov v neprijateľných životných podmienkach. Po tretie, zabezpečili sme ochranu práva, ktoré umožňuje odborom a iným orgánom zastupovať prisťahovalcov pred súdom, a po štvrté, zaviedli sme právo udeliť povolenie na pobyt s krátkou alebo dlhšou platnosťou nezákonným prisťahovalcom, ktorí odhalia zločinecké organizácie. Inými slovami, konečne sa k nezákonným prisťahovalcom správame ako k ľudským bytostiam bez toho, aby sme súčasne legalizovali nezákonné prisťahovalectvo, čo je dôvod, pre ktorý podporujeme tento kompromis.
<P>
Stále však existuje nebezpečný nesúlad medzi pretrvávajúcim prístupom polície k nezákonnému prisťahovalectvu a skutočnosťou v mnohých členských štátoch. Uplatňovanie smernice si aj preto vyžiada osobitnú pozornosť. Mohlo by priviesť tisíce nezákonných prisťahovalcov k chudobe, k tvorbe get a zločinu a aj napriek tomu, že ich nedeportujeme alebo preukázateľne nebudeme schopní ich deportovať, môžu zostať bez práce. Naopak, ak dnes mnohí nezákonní prisťahovalci v Európe pracujú na pracovných miestach, o ktoré Európania nemajú záujem, mali by sme tu v skutočnosti rokovať o spoločných predpisoch o zákonnom prisťahovalectve do Európy a legalizácii týchto prisťahovalcov, nie o nových predpisoch týkajúcich sa ich deportácie.
<P>
Na záver, absolútne nevyhnutný boj proti trhu s nelegálnou prácou sa nepochybne netýka len nezákonných prisťahovalcov, týka sa hlavne zákonných prisťahovalcov, týka sa miliónov európskych občanov, ktorých zamestnávatelia každodenne potláčajú ich zamestnanecké práva, týka sa skutočnosti, že zákony v oblasti zamestnanosti sú potláčané bez akejkoľvek vecnej kontroly alebo vecných sankcií. Právnym základom dnešnej smernice by teda podľa môjho názoru mal byť všeobecný boj proti nelegálnej práci v Európe, nie proti samotnému prisťahovalectvu. Zameriavanie sa na prisťahovalcov, vždy keď sa v Európe stane niečo zlé, je veľmi nebezpečné pre sociálnu kohéziu našich krajín. Nepochybne je nutné bojovať aj proti nezákonnému prisťahovalectvu, ale nemôžeme zatracovať ľudí, ktorí z vlastnej krajiny unikajú pred úbohými podmienkami s nádejou na lepší život.
<SPEAKER ID="059" NAME="Jeanine Hennis-Plasschaert">
v mene skupiny ALDE. - (NL) Európska únia musela celé roky bojovať s prítomnosťou miliónov nezákonných prisťahovalcov na svojom území a tlak nájsť riešenie narastá. Tento tlak je značný, a to oprávnene. Ak skutočne chceme prijať poddajnú a spoľahlivú migračnú politiku, ktorá poskytuje utečencom ochranu a v ktorej vytvoríme transparentné príležitosti pre zákonnú migráciu, potom je potrebným opatrením prístup, ktorý náležite zohľadňuje všetky odradzujúce a povzbudzujúce faktory, ktoré vedú k nezákonnému prisťahovalectvu.
<P>
Minulé leto Rada s Parlamentom uzatvorila dohodu o tzv. smernici o návrate, ktorá sa zameriava najmä na samotných nezákonných prisťahovalcov, pričom dnes sa sústreďujeme na zamestnávateľov, ktorí neváhajú zamestnávať nezákonných prisťahovalcov. Toto nie je len značný stimul pre nezákonných prisťahovalcov, ale nepochybne to spôsobuje výskyt prípadov zlého zaobchádzania a hrubého vykorisťovania.
<P>
Dôležitosť harmonizovanej európskej politiky je podľa môjho názoru nesporná. Koniec koncov, keď neexistujú vnútorné hranice, členský štát A sa môže neprestajne trápiť, ak však členský štát B ledva rieši zamestnávanie nezákonných prisťahovalcov alebo túto otázku nerieši vôbec, zostane členský štát A len hlasom volajúcim do prázdna.
<P>
Po viac-menej pomalom začiatku teraz máme po intenzívnych rokovaniach s Radou k dispozícii kompromis, ktorý je pre mňa prijateľný, a chcela by som sa poďakovať pánovi spravodajcovi za jeho konštruktívny a pragmatický spôsob práce. Bolo to ako závan čerstvého vzduchu, čo nemožno povedať o činnosti niektorých jeho kolegov poslancov EP, ktorí teraz za každú cenu trvajú na tomto sprievodnom písomnom vyhlásení - hrajú divadlo, čo nie je veľký prínos pre obraz Parlamentu. S tým súhlasí aj moja skupina.
<P>
Navyše by malo byť jasné, že po prijatí tejto smernice závisí len od členských štátov, aby sa vyburcovali ku konkrétnym opatreniam. Malo by byť jasné, že Európska komisia ani Európsky parlament nemá k dispozícii čarovný prútik, keď ide o ráznosť alebo presadzovanie pravidiel. Rada bola dôrazne proti záväznému percentu kontrol a tu často leží problém, ako už povedali mnohí v tomto Parlamente, a aj pán komisár. Jediné, čo môžem urobiť, je podnecovať vás k tomu, aby ste presadzovanie týchto pravidiel premenili na skutočnosť a zabezpečili, že znovu neuviazneme s prázdnymi slovami na papieri, pretože z toho skutočne nemá nikto prospech.
<P>
Tento návrh je v súvislosti s dosiahnutím komplexnej migračnej politiky opäť krokom správnym smerom. Máme však pred sebou ešte dlhú cestu, takže musíme len vytrvať. V tejto súvislosti by som chcela položiť kľúčovú otázku, ktorú si dnes kladie každý: prečo sa na tejto rozprave nezúčastňuje Rada? Toto je z môjho pohľadu jednoducho neprijateľné.
<SPEAKER ID="060" NAME="Zdzisław Zbigniew Podkański" LANGUAGE="PL">
Vážená pani predsedajúca, Európska únia nezvláda nezákonné prisťahovalectvo. Svedčí o tom veľa skutočností a vyplýva to aj z dôvodovej správy pána Favu, v ktorej sa okrem iného hovorí, že "podľa odhadov žije v EÚ od 4,5 milióna do 8 miliónov nelegálnych prisťahovalcov a ich počet neustále rastie najmä v dôsledku jednoduchého prístupu k nelegálnej práci". Len samotná skutočnosť, že sú tu použité čísla od 4,5 milióna do 8 miliónov potvrdzuje, že nie sme schopní presne určiť ani rozsah tohto problému. A hospodárska migrácia sa aj napriek tomu týka mnohých členských štátov EÚ, predovšetkým tých, ktorí k nej pristúpili neskôr.
<P>
V dnešnej dobe sa milióny Poliakov a občanov iných krajín sťahujú do starých členských štátov EÚ. Títo občania podstupujú tie isté komplikácie a sú v tej istej situácii ako migranti z tretích krajín. Nezákonné zamestnávanie totiž predstavuje vykorisťovanie pracovníkov a odopieranie výhod, na ktoré majú právo, v podobe práva na zdravotné poistenie alebo dôchodok, ďalej vykorisťovanie mladistvých a dokonca obchodovanie s ľuďmi. Tento fenomén môžeme prekonať, len ak budeme mať k dispozícii prísne právne sankcie a ak ich budeme dôsledne uplatňovať.
<SPEAKER ID="061" NAME="Jean Lambert">
v mene skupiny Verts/ALE. - Vážená pani predsedajúca, veľmi si ceníme prácu pána Favu vo Výbore pre občianske slobody, spravodlivosť a vnútorné veci a aj pani Bauerovej vo Výbore pre zamestnanosť a sociálne veci. Myslím si, že tento Parlament si bude musieť zvyknúť na postup rozšírenej spolupráce v súvislosti s opatreniami, ktoré v podstate spájajú zamestnanosť a migráciu.
<P>
Ako už bolo povedané, tieto opatrenia majú byť súčasťou spoločnej prisťahovaleckej politiky Európskej únie, ktorá rieši stimulačný faktor potenciálnych pracovných príležitostí, často v rámci tieňovej ekonomiky a medzi bezbrannými a neorganizovanými pracovníkmi. Môže sa však uplatniť aj v prípade výskytu skutočných voľných pracovných miest, ktoré nemožno zaplniť pracovnými silami príslušných členských štátov, a v prípade, ak členské štáty neudeľujú dostatočné množstvo pracovných povolení, alebo v prípade škrípajúcej byrokracie, ktorá nedokáže dostatočne rýchlo reagovať na požiadavky trhu práce. Navyše musíme vyplniť aj medzeru, ktorá sa týka ľudí, ktorí nemajú možnosť vrátiť sa do svojej rodnej krajiny - napríklad Zimbabwe - a ktorí často zostávajú takpovediac legálne v núdzi, a sú preto nútení nájsť si spôsob, ako sa udržať nažive.
<P>
Väčšina členských štátov už má teoreticky zavedené opatrenia na riešenie nezákonnej migrácie a mohli by ste sa domnievať, že v tejto súvislosti zjavne vykonávajú potrebné činnosti. Návrhy Komisie na kontrolu, ktoré boli súčasťou jej pôvodného dokumentu, však dlho neobstáli a Parlament musel zabojovať, aby presadil aspoň to, čo je momentálne súčasťou článku 15. Musíme len dúfať, že tieto kontroly sa nezamerajú len na malé podniky, ale že sa v skutočnosti zamerajú na niektoré z väčších spoločností, ktoré sa na tej najnižšej úrovni vo veľkej miere spoliehajú na bezbranných pracovníkov. Preto mnohí z nás považovali otázku zodpovednosti subdodávateľov za veľmi dôležitú. Niektorí z nás zastávajú názor, že to, čo nám zostalo, je už spomínaná oslabená verzia pôvodného návrhu Komisie.
<P>
Spomínala sa tu otázka povolenia na pobyt, ktoré môže členský štát udeliť v obzvlášť vážnych prípadoch po predložení sťažností. Predpokladám, že je to krok vpred, aspoň podľa toho, kde boli niektoré členské štáty na začiatku.
<P>
Jedným z problémov, ktoré mnohých z nás znepokojovali, je odmena - v prípade, ak nie je možné stanoviť dĺžku pracovnej zmluvy - a otázky týkajúce sa platby zdravotného a sociálneho poistenia a daní, pretože vieme, že mnohí bezbranní pracovníci ich v balíku zamestnaneckých výhod nemajú, ale stáva sa, že tieto platby sa nevyplácajú ani príslušným orgánom.
<P>
Pre mnohých z nás je otázka platby za vykonanú prácu principiálnou otázkou. Je nutné zohľadniť aj to, že prospech z toho majú spoločnosti a hospodárstvo, a cieľom nie je vypracovať legislatívne opatrenie trestajúce nezákonného migranta. Ak sa na túto problematiku pozeráme ako na časť celkovej politiky, ide tu aj o súčasť trvalého návratu, pretože ľudia sa vlastne vrátia s tým, čo zarobili.
<P>
Nemáme žiadnu záruku, že členské štáty zabezpečia ľuďom ich odmenu. Máme záruku, že budú k dispozícii mechanizmy, pomocou ktorých bude možné vystaviť pohľadávku, ale nie, že odmena bude skutočne vyplatená. Neexistuje teda záruka vyplatenia peňazí. Niekto môže mať dojem, že jednotlivci sa chopia šance a podstúpia tým riziko, ale ak zohľadňujeme otázky ľudskej dôstojnosti, a v prípade, ak ide o všeobecné ciele spoločnej prisťahovaleckej politiky, je to vážny problém.
<P>
Z pohľadu mojej politickej skupiny tento návrh teda už nie je vyvážený ani v súvislosti s kontrolami, ani s odmenou a návrhy v ostatných oblastiach neobstáli. Nemáme pocit, že členské štáty sú dostatočne zaangažované, a preto tento návrh nepodporíme.
<SPEAKER ID="062" NAME="Giusto Catania">
v mene skupiny GUE/NGL. - (IT) Vážená pani predsedajúca, dámy a páni, štyri a pol milióna až osem miliónov osôb, ktoré nie sú občanmi EÚ, sa v Európe nachádza v nezákonnej situácii - vyplýva to z údajov Komisie.
<P>
Toto je celkom zanedbateľné číslo: je to len vyše 1 % obyvateľov s trvalým pobytom v Európskej únii. Nepochybne ide o nadnesený problém. Sú to pracovníci, ktorí vykonávajú užitočné služby, ako napríklad osobné služby a prácu v odvetví cestovného ruchu, a v drvivej väčšine prípadov sa začlenili do trhu práce. Sú to pracovníci, ktorí sú užitoční pre naše hospodárstvo, ale sú to vykorisťovaní pracovníci - vykorisťovaní s cieľom znížiť náklady práce a obohatiť bezohľadných zamestnávateľov. Sú to pracovníci, ktorí často vykonávajú práce, ktoré nevykonávajú občania EÚ.
<P>
Potrebujeme týchto ľudí, vstúpili však do Európy nezákonne z jednoduchého dôvodu, a to, že neexistuje zákonný spôsob, akým by sem mohli prísť. To isté sa stalo veľkej väčšine občanov, ktorých situácia je teraz zákonná, do Európskej únie však vstúpili nezákonne.
<P>
Potrebovali sme ďalšie opatrenie: opatrenie, ktoré by uzákonilo situáciu miliónov takýchto ľudí. Potrebovali sme opatrenie, ktoré by ich vyslobodilo z otroctva, vydierania a vykorisťovania. Namiesto toho máme smernicu, ktorá pokračuje v tom, čo začala smernica o návrate. Najprv sme rozhodli o procese vyhostenia, dnes rozhodujeme o prípadnej záchytnej oblasti pre vyhostených a dokonca upresňujeme, kto za vyhostenie bude platiť. Prostredníctvom tejto smernice zaplatia vykorisťovaní viac ako ich vykorisťovatelia. Nanešťastie neexistuje ustanovenie o všeobecnom upravujúcom opatrení, a to ani pre tých, ktorí sami nahlásia svoj stav, svojich vykorisťovateľov alebo páchaný zločin. Ich cesta vedie od vykorisťovania v nezákonnej práci priamo k vyhosteniu.
<P>
Potrebovali sme niečo iné. Potrebovali sme opatrenie, ktoré by uprednostnilo legálnosť a nie kriminalizáciu tých, ktorí sa tu v súčasnosti nachádzajú nezákonne. Potrebovali sme opatrenie, ktoré by potlačilo xenofóbiu. Taliansky minister vnútra sa včera jednoznačne vyjadril, že musíme byť na nezákonných prisťahovalcov tvrdí, inak povedané, že musíme byť tvrdí na zraniteľných ľudí. Podľa môjho názoru prostredníctvom tejto smernice podporujeme tento druh xenofóbneho správania.
<P>
Európska únia potrebuje prisťahovalcov - hovorí to aj samotná Komisia: 50 miliónov do roku 2060, pretože sme uprostred demografickej krízy, ale nerobíme nič preto, aby sme im pomohli sem vstúpiť. Namiesto toho harmonizujeme systém vyhosťovania a dnes rozhodujeme o vyhostení ľudí, ktorí sú tu nezákonne, hoci môže ísť o pracovníkov, ktorí sa začlenili do európskeho trhu práce.
<P>
Myslím si, že účinky tejto smernice budú zdrvujúce, pretože zatlačí prisťahovalcov a trh práce ešte hlbšie pod povrch a zvýši mieru zločinov vykorisťovania zo strany bezohľadných zamestnávateľov.
<SPEAKER ID="063" NAME="Nigel Farage">
v mene skupiny IND/DEM. - Vážená pani predsedajúca, nezákonné prisťahovalectvo je problém, na ktorý má negatívny vplyv voľný pohyb osôb. Súčasnú vlnu nepokojov, ktorá sa rýchlo šíri Veľkou Britániou, však spôsobuje zákonná migrácia a vlastné pravidlá Európskej únie.
<P>
Odbory Veľkej Británie si 20 rokov mysleli, a presvedčil ich o tom Jacques Delors, že Európska únia je naklonená ich záujmu. Pravda však vyšla najavo a uvedomili si, že britská vláda nie je schopná uprednostniť záujmy Veľkej Británie.
<P>
Obávam sa, že tento stav sa ešte podstatne zhorší. Keď sa zúčastňujeme na veľkých projektoch financovaných z verejných prostriedkov, ako sú napríklad olympiády a budovanie sociálnych bytov, majú z toho prospech tisícky európskych pracovníkov. Celú dobu, čo sme v EÚ, nemožno vo Veľkej Británii zabezpečiť prácu pre britských pracovníkov. Predstava britských daňovníkov, ktorí financujú zahraničných pracovníkov, je jednoducho neprijateľná.
<P>
Ale vláda sa stále pevne drží svojej predstavy, že Európska únia je úžasná vec. Nie je to prekvapujúce, či áno? Pán Mandelson od Európskej komisie ešte stále dostáva 78 000 GBP ročne a čoskoro bude ako bývalý komisár, samozrejme, poberať aj adekvátny dôchodok - povedal by som, že tu ide o konflikt záujmov.
<P>
Teraz vznikla veľká obava, či zo spomínanej situácie nebude mať prospech xenofóbna extrémna pravica. To tiež nechceme. Naša Strana za nezávislosť Spojeného kráľovstva ponúkne v európskych voľbách britským občanom program, ktorý nie je založený na rasizme, s posolstvom, že je čas uprednostniť záujmy Veľkej Británie. Nie sme protekcionisti, ale chceme presadiť triezve uvažovanie. Chceme kontrolovať naše vlastné hranice a rozhodovať o tom, kto žije, pracuje a sídli v našej krajine.
<SPEAKER ID="064" NAME="Andreas Mölzer" AFFILIATION="NI">
(DE) Vážená pani predsedajúca, nádej na dobre platenú prácu je veľmi silným stimulom. Tieňové hospodárstvo rastie predovšetkým v komplikovanom hospodárskom období, následkom čoho mnoho ľudí riskuje svoje životy pri hľadaní krajiny blahobytu. Musíme jasne prehlásiť, že nelegálne zamestnávanie už nebudeme tolerovať.
<P>
Avšak najnovšia správa o základných ľudských právach v tejto súvislosti hovorí o viacerých problémoch. Správa poukazuje na to, že ten, kto poruší požiadavky na vstup do EÚ, bude odmenený, pretože prisťahovalci budú chránení viac ako samotní Európania, ktorých identitu a sociálny zmier ohrozuje masové prisťahovalectvo. Ak sa bude v budúcnosti každý nezákonný prisťahovalec považovať len za osobu bez platného pracovného povolenia, nezákonné prisťahovalectvo sa zbagatelizuje.
<P>
Nesmieme však zabúdať na to, že migranti bez povolenia na pobyt budú musieť byť skôr či neskôr deportovaní. Je dôležité, aby sme odstránili stimuly, akými sú masová legalizácia a vidina zamestnania. Navyše musíme uzavrieť účinné dohody o deportácii s krajinami, z ktorých prisťahovalci pochádzajú. Je tiež nutné konečne rozšíriť hraničnú agentúru FRONTEX, aby mohla začať efektívne fungovať.
<SPEAKER ID="065" NAME="Marian-Jean Marinescu" AFFILIATION="PPE-DE">
(RO) Súčasná smernica pomáha zjednotiť spoločnú politiku v oblasti nezákonného prisťahovalectva a je prvým krokom v boji proti nelegálnemu zamestnávaniu prostredníctvom ukladania peňažných pokút zamestnávateľom. Mal by som vám však pripomenúť, že všetky členské štáty majú vnútroštátne právne predpisy, ktoré upravujú nezákonnú prácu, daňové úniky a neplatenie cla. Uplatňovanie týchto právnych predpisov slúži aj na odhaľovanie zamestnávania nezákonných prisťahovalcov.
<P>
Preto si myslím, že je dôležité, aby sme mali primerané predpisy, ale je ešte dôležitejšie, aby členské štáty zabezpečili ich dôsledné uplatňovanie. Vítam ustanovenia v konečnom dokumente o sankciách, ktoré sú úmerné počtu nelegálnych zamestnancov, ako aj o ukladaní menších pokút v prípade, ak je zamestnávateľ fyzická osoba a zamestnanec mu poskytuje osobné služby alebo pomoc v domácnosti a ak sa pracovné podmienky nepovažujú za vykorisťujúce.
<P>
Výsledkom rokovaní medzi Európskym parlamentom a Radou bolo vymedzenie situácie, keď subdodávateľ môže niesť zodpovednosť, a stanovenie počtu spätných platieb, ktoré musí zamestnávateľ uhradiť. Pevne verím, že uplatňovanie tejto smernice zlepší danú situáciu v prípade zohľadňovania priorít Spoločenstva pri prideľovaní pracovných úloh.
<P>
Ďalej si myslím, že uplatňovanie tejto smernice by malo členské štáty dodatočne podnietiť k odstráneniu obmedzení na trhu práce, ktoré platia pre európskych občanov, pretože obmedzením príležitosti zamestnávania nezákonných prisťahovalcov dostane EÚ novú príležitosť zamestnávať vlastných občanov.
<SPEAKER ID="066" NAME="Inger Segelström" AFFILIATION="PSE">
(SV) Na úvod by som sa chcela poďakovať Claudiovi a všetkým ostatným, ktorí sa na tejto správe podieľali. Na predchádzajúcich rokovaniach o budúcej azylovej, utečeneckej a migračnej politike sme sa zameriavali predovšetkým na osoby, ktoré sa tu zdržiavajú nelegálne, na vzdelané osoby, na ľudí, ktorí majú povolenie na vstup, alebo na tých, ktorí sú jednoducho chudobní a chcú zabezpečiť svoju rodinu a chcú mať možnosť vstupu na naše územie.
<P>
Teraz zodpovednosť presúvame na zamestnávateľov, ktorí zamestnávajú ľudí bez dokladov. Nemali by sme tu toľko ľudí bez dokladov, ak by neexistovali nezodpovední zamestnávatelia, ktorí im platia a vykorisťujú ich. Podľa môjho názoru je správne ukladať sankcie a uzákoniť požiadavku, aby zamestnávatelia poskytovali informácie, a ak zamestnávateľ niekoho vykorisťoval, náhradu by mal uhradiť aj po odchode príslušnej osoby do jej rodnej krajiny.
<P>
Je tu však jeden návrh, proti ktorému by som hlasovala, ak by neprebehlo hlasovanie vo výbore, a síce, že väčšina podporuje zavedenie menej prísnych predpisov o zamestnávaní v domácnosti. Toto je pre mňa otázka rovnosti, keďže väčšinou v domácnostiach za nízku mzdu pracujú ženy. Pre túto skupinu je situácia tiež náročnejšia ako pre ľudí na pracoviskách zamestnávajúcich viacerých zamestnancov, ale považujem to za prvý krok.
<P>
Mrzí ma, že som sa v dnešných správach dozvedela, že švédska konzervatívna vláda má negatívny názor na túto správu, ktorá má podporiť zodpovedné a kriminalizovať nezodpovedné podniky, ktoré vykorisťujú pracovníkov bez dokladov.
<P>
Nakoniec sa, samozrejme, obávam aj názorov, ktoré sme v súvislosti s touto správou dostali od odborov. Dúfam, že tieto problémy vyriešime predtým, ako padne definitívne rozhodnutie. Na všetkých zamestnávateľov sa musia vzťahovať rovnaké pravidlá, napríklad čo sa týka spoločnej zodpovednosti v súvislosti s pracovnými zmluvami, inak by sme podporovali výskyt medzier a podvodov.
<SPEAKER ID="067" NAME="Ignasi Guardans Cambó" AFFILIATION="ALDE">
(ES) Vážená pani predsedajúca, najlepším spôsobom ako zabezpečiť kontrolované prisťahovalectvo, ktoré by bolo pre našu spoločnosť zvládnuteľné z hospodárskeho aj spoločenského hľadiska, je súčasne bojovať proti nelegálnemu zamestnávaniu.
<P>
Neznamená to, že by sme mali bojovať proti samotným nezákonným prisťahovalcom, keďže každý z nich má svoj životný príbeh, ale skôr proti fenoménu nezákonného prisťahovalectva, čo je jediný spôsob, ako opodstatniť a účinne organizovať kontrolované prisťahovalectvo, predovšetkým v dnešnom svete.
<P>
Toto by sa však nemalo vzťahovať len na tých, ktorí prácu hľadajú, ale aj na tých, ktorí ju ponúkajú. Boj proti nezákonnému prisťahovalectvu nemožno viesť len v staniciach londýnskeho a madridského metra, ale aj na oddeleniach ľudských zdrojov mnohých spoločností, ktoré zamestnávajú nelegálnych pracovníkov s cieľom vykorisťovať ich a odobrať im ich práva.
<P>
Toto je dôvod, pre ktorý vítame túto smernicu ako celok. Smernica dáva do súvislosti záväzky zamestnávateľov a samozrejme sankcie, ktoré je nutné uložiť zamestnávateľom vykorisťujúcim pracovníkov bez práv na akékoľvek výhody.
<P>
Je to veľmi dobre vyvážená smernica. Spravodajcovi treba zablahoželať k tomu, že dosiahol spravodlivý kompromis a dobrú rovnováhu v súvislosti s touto problematikou.
<P>
Chcel by som poukázať na články, ktoré poskytujú ochranu práv vykorisťovaných pracovníkov. Chránia pracovníkov, aby mohli nahlásiť situáciu, v ktorej sa nachádzajú. Chránia ich tým, že im umožňujú spätne požadovať svoj zárobok, čo ich samozrejme neoprávňuje na danom území zotrvávať. Akákoľvek nelegálne vykonávaná práca bez zdravotného a sociálneho poistenia, za ktorú pracovníkom nebola vyplatená odmena, bude samozrejme zaplatená bez ohľadu na pracovné postavenie pracovníka, ktorý nelegálnu činnosť vykonával.
<P>
Stanovené sankcie sú nepochybne vhodné a primerané. Dohoda týkajúca sa subdodávok, ku ktorej sa už spravodajca vyjadril vo svojom príhovore, je veľmi dôležitá. Je veľmi dôležitá v praxi, a práve o tom hovoríme.
<P>
Na záver ešte jedna poznámka. Podľa môjho názoru je dvadsaťštyrimesačné obdobie transpozície tejto smernice neúmerné. Uvedomujem si, že ho nemožno zmeniť, ale 24 mesiacov je príliš dlho a podľa možnosti by ho bolo potrebné skrátiť.
<SPEAKER ID="069" NAME="Ewa Tomaszewska" AFFILIATION="UEN">
(PL) Vážená pani predsedajúca, zamestnávanie občanov tretích krajín, ktorí sa v Európskej únii zdržiavajú nezákonne, znemožňuje spravodlivú hospodársku súťaž a poskytovanie príslušnej ochrany dotknutým zamestnancom.
<P>
V prvom rade mám na mysli bezpečné pracovné podmienky a sociálnu ochranu v prípade výskytu nehody na pracovisku. Počet nezákonných prisťahovalcov v EÚ sa odhaduje na 4,5 - 8 miliónov ľudí, ktorí najčastejšie pracujú v stavebnom odvetví, v odvetví poľnohospodárstva a cestovného ruchu, v odvetví hotelových a iných služieb. Vyskytujú sa prípady otroctva v podmienkach vykorisťovania a detskej práce. Nelegálne zamestnávanie má výrazný dosah na pokles úrovne pracovnoprávnych noriem.
<P>
Práve preto je právo odborov zastupovať záujmy týchto pracovníkov také dôležité. Zamestnávateľ je ten, kto sa rozhodne zamestnať osobu zdržiavajúcu sa na danom území nelegálne, a preto by za porušenie práva mal byť pokutou potrestaný práve zamestnávateľ. Je nevyhnutné, aby všetky krajiny EÚ prijali koordinované opatrenia zamerané na riešenie všetkých aspektov nelegálneho zamestnávania.
<SPEAKER ID="070" NAME="Mary Lou McDonald" AFFILIATION="GUE/NGL">
Vážená pani predsedajúca, v tomto nepriaznivom hospodárskom období je naliehavo nutné chrániť pracovníkov pred vykorisťovaním a na otázku, či je možné zabezpečiť, aby sa vykorisťovaním bezbranných migrujúcich pracovníkov systematicky nezhoršovali podmienky európskych pracovníkov, neexistuje odpoveď. Zodpovednosť za to nesú priamo vlády a orgány členských štátov.
<P>
Je mi veľmi ľúto, že zatiaľ čo členské štáty musia prijímať opatrenia s cieľom regulovať prisťahovalectvo, právnym základom tohto návrhu je boj proti nezákonnému prisťahovalectvu. Skutočný boj je namierený proti zlomyseľným vykorisťujúcim zamestnávateľom a teraz potrebujeme program na podporu pracovníkov, nie proti prisťahovalcom.
<P>
Prioritou politickej a hospodárskej sféry musí byť zastavenie vykorisťovania nezákonných migrantov, potrestanie zlomyseľných zamestnávateľov, nie obetovanie alebo kriminalizovanie pracovníkov, migrantov a podobne. Použitie trestných sankcií uvedených v tomto návrhu by nemalo byť v právomoci EÚ, a tí, ktorí tvrdia, že vyhostenie migrujúcich pracovníkov je riešením vykorisťovania, sa mýlia. Táto smernica nie je správne vyvážená.
<SPEAKER ID="071" NAME="Johannes Blokland" AFFILIATION="IND/DEM">
(NL) Sú to už dva roky, odkedy pán komisár Frattini predstavil plány riešenia nelegálnej práce, ktorá zaručuje neprestajný príliv nelegálnych pracovníkov do Európskej únie. Táto situácia je ponižujúca a mala by sa zastaviť.
<P>
Vážená pani predsedajúca, dovolím si však oponovať spravodajcovi v súvislosti s otázkou, či by sa mala Európska únia angažovať v trestnom práve. Nepodporujem zahrnutie trestného práva do rozsahu pôsobnosti Európy. Naopak, v tejto oblasti je potrebná otvorená metóda koordinácie. Preto ma teší, že doplnený kompromisný návrh je v otázke uplatňovania trestného práva opatrný. Finančné pokuty sú dostatočným stimulom, aby boli zamestnávatelia pri výbere zamestnancov opatrní. Dúfam, že podnikové kontroly povzbudia členské štáty v súvislosti s uplatňovaním trestného práva.
<SPEAKER ID="072" NAME="Philip Claeys" AFFILIATION="NI">
(NL) Je pozitívne, že bude prijatá smernica, ktorá bude penalizovať zamestnávateľov nezákonných prisťahovalcov. Bolo povedané, a to oprávnene, že vidina práce v Európskej únii je atraktívny faktor pre nezákonné prisťahovalectvo. Mali by sme však byť dôslední a zaoberať sa aj inými faktormi, ktoré prisťahovalcov priťahujú. Najdôležitejším z týchto faktorov je ten, že cudzinci môžu prichádzať do Európy nelegálne a beztrestne. V skutočnosti sú také členské štáty, ktoré nelegálnych cudzincov odmeňujú, typickým príkladom je napríklad masová legalizácia v Španielsku, Taliansku a Belgicku.
<P>
Ďalej sa stretávame s pokrytectvom v podobe takzvanej individuálnej legalizácie z humanitárnych dôvodov. Len v takej malej krajine, akou je Belgicko, ich bolo minulý rok okolo 12 000. Nezákonní prisťahovalci by mali byť deportovaní, nie legalizovaní, pretože každý legalizovaný nezákonný prisťahovalec v skutočnosti priláka množstvo nových prisťahovalcov. Každý členský štát, ktorý ich legalizuje, tak robí v mene ostatných členských štátov. Nestačí preto zameriavať sa len na zamestnávateľov. Musíme sa zaoberať nezákonným prisťahovalectvom v celom jeho rozsahu.
<SPEAKER ID="073" NAME="Carlos Coelho" AFFILIATION="PPE-DE">
(PT) Vážená pani predsedajúca, vážený pán Barrot, dámy a páni, počas tohto plenárneho zasadnutia sme prijali viaceré opatrenia zamerané na vytvorenie koherentnej a integrovanej prisťahovaleckej politiky. V prvom rade musí táto spoločná politika zahŕňať legálne spôsoby migrácie, ako aj začlenenia týchto prisťahovalcov do hostiteľských spoločností. V tejto súvislosti sme pred dvomi mesiacmi prijali smernicu o modrej karte a smernicu o zjednotenom postupe vybavovania žiadostí o jednotné povolenie na pobyt a prácu na území EÚ.
<P>
Súčasne musíme účinne bojovať proti nezákonnému prisťahovalectvu, ako aj proti všetkým formám zločinu, ktoré sú s ním spojené. Cieľom tejto iniciatívy je bojovať proti stimulačným faktorom pre nezákonné prisťahovalectvo na európskom území a ukončiť vykorisťovanie nelegálnych pracovníkov. Je nevyhnutné, aby osoby, ktoré sa pokúšajú vstúpiť na európske územie za každú cenu, niekedy aj za cenu vlastného života, pochopili, že existuje len jedna možná cesta: zákonné prisťahovalectvo so všetkými neoddeliteľnými právami a príležitosťami. Odhaduje sa, že v Európskej únii sa nelegálne zdržiava asi 5 až 8 miliónov prisťahovalcov, to znamená, že značný počet ľudí vykonáva pomerne zle platenú prácu s nízkymi kvalifikačnými požiadavkami, a v niektorých prípadoch sú tieto osoby vážne vykorisťované. Blahoželám pánovi spravodajcovi Favovi a predovšetkým mojej kolegyni, pani Bauerovej, k ich práci a k dosiahnutému kompromisu.
<P>
Z tohto dôvodu súhlasím s bojom proti nelegálnej práci v rámci Európskej únie. Zámerom tejto smernice je zabezpečiť, aby mohli všetky členské štáty zaviesť podobné sankcie za zamestnávanie nezákonných prisťahovalcov a účinne ich vymáhať. Bude možné ukladať tri typy sankcií: finančné, správne a trestné v závislosti od závažnosti priestupku. Zamestnávatelia tiež budú musieť vyhovieť požiadavke o preventívnych opatreniach a kontrole postavenia prisťahovalcov, aby sa vyhli zamestnávaniu pracovníkov, ktorí sa v Únii zdržiavajú nelegálne.
<SPEAKER ID="074" NAME="Wolfgang Kreissl-Dörfler" AFFILIATION="PSE">
(DE) Vážená pani predsedajúca, v prvom rade by som chcel zablahoželať svojmu kolegovi, pánovi Claudiovi Favovi, k tejto správe a k dosiahnutiu dohody na zasadnutí trialógu. Samozrejme je vždy možné žiadať viac a dosiahnuť viac. Je však krokom vpred, že Európska únia konečne uznala, že odhaleným nezákonným prisťahovalcom je tiež nutné udeliť práva a je nutné ich chrániť pred vykorisťovaním.
<P>
Toto musí byť súčasťou všeobecnej migračnej a prisťahovaleckej politiky. O tom nikto nepochybuje. Je tu však jedna vec, ktorej nerozumiem. Kým Zelení - pani Jean Lambertová tu už nie je - alebo tí, ktorí sú naľavo od takzvanej komunistickej časti, napríklad pán Giusto Catania, presadzujú, že toto nefunguje, že to opäť raz neviedlo k ničomu, že nič nepomôže, ja by som chcel povedať, že nepomáha sľubovať ľuďom žijúcim v týchto ťažkých podmienkach štvorchodové jedlo a potom im nedať ani len každodenný chlieb. Je to zbabelé a neužitočné. Sám seba sa pýtam, čo Strana zelených v skutočnosti chce, keď stále hlasuje proti opatreniam, ktoré by zlepšili situáciu ľudí. Videli sme to už v prípade mnohých správ a opatrení.
<P>
Navyše neexistuje nič, čo by zabránilo členským štátom zaviesť náležité kontroly, ukladať pokuty a zabrániť spoločnostiam zamestnávajúcim nezákonných prisťahovalcov prístup k dotáciám a vnútroštátnym finančným prostriedkom, ako aj k prostriedkom EÚ.
<P>
Chcel by som, aby sa ten istý tvrdý prístup, ktorý členské štáty niekedy uplatňujú v prípade nezákonných prisťahovalcov, uplatňoval aj na daňových podvodníkov a na osoby, ktoré pracujú načierno. Musíme samozrejme osloviť našich kolegov v národných parlamentoch a povzbudiť ich, aby trvali na tom, že nezákonným prisťahovalcom je nutné udeliť tie práva, na ktorých sme sa tu dohodli. Je tu však jedna vec, ktorou si môžeme byť istí. Ak sa niekto zamestná nelegálne, pretože nedokáže prežiť vo svojej krajine, nemá možnosť ísť na políciu a nahlásiť, že ho jeho zamestnávateľ vykorisťuje. Žena, ktorá bola znásilnená, tak isto nemôže nahlásiť tento zločin. Obidvaja vedia, že ak to oznámia príslušným orgánom, budú deportovaní.
<P>
Z tohto dôvodu budeme hlasovať za túto správu. Je to prvý krok správnym smerom.
<SPEAKER ID="075" NAME="Alexander Alvaro" AFFILIATION="ALDE">
(DE) Vážená pani predsedajúca, vážený pán podpredseda Komisie, myslím si, že to, čo povedal pán Kreissl-Dörfler, je pravda. Chcel by som sa poďakovať pánovi Favovi za jeho správu a za vynikajúcu prácu, ktorú odviedol.
<P>
Z tejto správy jasne vyplýva, že obidve strany zúčastnené na nelegálnom zamestnávaní musia niesť rovnakú zodpovednosť, čím sa dosiahne právna rovnováha. Nelegálne zamestnávanie je nutné potrestať a zakázať ho vo všetkých členských štátoch.
<P>
Zamestnávatelia musia niesť zodpovednosť za zachovávanie tohto zákazu, ale je zároveň úlohou príslušných orgánov dohliadať na jeho dodržiavanie a ukladať pokuty. Najdôležitejšou úlohou je chrániť ľudí v týchto pracovných pomeroch pred vykorisťovaním.
<P>
Stanovenie zákonných pokút je určite krokom vpred. Orgány však musia vykonávať väčší počet kontrol a trestne stíhať podozrivých zo spáchania trestného činu. Táto správa je kompromisom medzi Radou a Európskym parlamentom a určuje minimálne štandardy.
<P>
Predstava posilnenia alebo oslabenia požiadaviek v členských štátoch napriek tomu nie je podnetná. Urobili sme prvý krok vpred. Zvyšok cesty by sme mali prekonať spoločne. Myslím si, že prinajmenšom za seba a za časť, ak nie za väčšinu svojej strany,i môžem povedať, že túto správu môžeme podporiť s čistým svedomím.
<SPEAKER ID="076" NAME="Kyriacos Triantaphyllides" AFFILIATION="GUE/NGL">
(EL) Vážená pani predsedajúca, smernica, ktorú skúmame, sa týka jedného z najzákladnejších hľadísk vývoja a trvalej hospodárskej udržateľnosti našich krajín. Týka sa nelegálneho zamestnávania, ktoré často vedie k znižovaniu miezd a príjmov štátu so všetkými sprievodnými problémami v súvislosti s poskytovaním výhod, ako aj k oslabeniu fungovania sociálneho štátu. Znemožňuje zamestnancom prístup k sociálnemu a inému poisteniu, k dôchodku a aj k orgánom zodpovedným za ochranu podmienok, ktorým sú na svojom pracovisku vystavení.
<P>
Nelegálne zamestnávanie je nanešťastie súčasťou súčasného systému, ktorý vyústil do celosvetovej hospodárskej krízy, ktorú musíme riešiť pomocou opatrení zameranými nielen na ochranu preventívnych, ale aj skutočných nápravných opatrení, ktoré z dlhodobého hľadiska zabezpečia blahobyt. Podľa nášho názoru sa proti nelegálnemu zamestnávaniu nedá bojovať postupným zavádzaním krokov. Navrhované opatrenia na zabezpečenie humánneho prístupu k prisťahovalcom nás neuspokojujú. Snažme sa preto, aby sme z nich nevytvorili dvojnásobný problém.
<SPEAKER ID="077" NAME="Panayotis Demetriou" AFFILIATION="PPE-DE">
(EL) Vážená pani predsedajúca, pán spravodajca Claudio Fava a tieňoví spravodajcovia si skutočne zaslúžia, aby sme im zo srdca zablahoželali. Podarilo sa im dosiahnuť výnimočný kompromis s Radou, samozrejme s pomocou pána podpredsedu Barrota, ktorému taktiež blahoželám. Smernica, ktorá ukladá sankcie zamestnávateľom nezákonných prisťahovalcov, konečne postúpila do štádia konečného schválenia. Verím, že v súčasnom znení účinne splní svoj cieľ, ktorým je boj proti zamestnávaniu nezákonných prisťahovalcov. Európska únia v tomto prípade zamerala svoju pozornosť prvýkrát správnym smerom, teda na ľudí, ktorí vykorisťujú nezákonných prisťahovalcov, na zamestnávateľov, ktorí porušujú zákon. Zamestnávanie nezákonných prisťahovalcov sa konečne stalo trestným činom s konkrétnymi následkami. Som si istý, že trestné a iné sankcie vyplývajúce zo smernice budú odstrašujúcim príkladom, ktorý pomôže obmedziť a zabrániť neprípustnému vykorisťovaniu nezákonných prisťahovalcov. V smernici sú stanovené spoločné, vyvážené a realistické sankcie. Verím, že budú účinné. Napriek tomu, že smernica k nezákonným prisťahovalcom pristupuje ako k obetiam a poskytuje im ochranu, varuje ich, že už nebude také ľahké nájsť si prácu a v dôsledku toho už nebude príťažlivé prijať prácu aj za nepriaznivých podmienok. Je však nutné poskytnúť osobitnú starostlivosť všetkým nezákonným prisťahovalcom, ktorí sa už nachádzajú v Európskej únii. V mojej krajine, na Cypre, kde nezákonné prisťahovalectvo predstavuje obrovský problém, bolo nelegálne zamestnávanie prednedávnom kriminalizované. Nelegálne zamestnávanie sa tým samozrejme úplne neodstránilo, ale obmedzilo sa. Prijatím spoločných sankcií vyplývajúcich zo smernice a systému kontrol zamestnávateľov sa však problém zamestnávania nezákonných prisťahovalcov a problém nezákonného prisťahovalectva v zásade určite zmierni.
<SPEAKER ID="078" NAME="Catherine Boursier" AFFILIATION="PSE">
(FR) Vážená pani predsedajúca, dámy a páni, chcela by som sa poďakovať pánovi Favovi za vynikajúcu prácu, ktorú odviedol v priebehu posledných mesiacov s cieľom vypracovať tento vyvážený dokument.
<P>
Nebola to ľahká úloha a bola to cesta s mnohými úskaliami. Myslím si však, že výsledky sú veľmi pozitívne, a spomeniem predovšetkým tri body.
<P>
Sankcie sa tu vzťahujú na zamestnávateľa, ktorý porušil zákon, kým migrant sa považuje za obeť. Odhliadnuc od peňažných pokút sa tu odporúčajú trestné sankcie v prípade opakovaného porušenia zákona, obchodovania s ľuďmi alebo vykorisťovania mladistvých. Podľa môjho názoru sú trestné sankcie nevyhnutné a ak chceme, aby táto smernica bola účinná, musíme zabezpečiť pravidelné kontroly.
<P>
Ďalším pozitívom je automatická platba dlžných miezd pracovníkom. A nakoniec, združenia a zväzy presadzujú ochranu záujmov pracovníkov žijúcich v krajine nelegálne, aby mohli nahlásiť nečestného zamestnávateľa bez rizika následného trestného stíhania.
<P>
Tak ako pri iných dokumentoch, aj tu sme, samozrejme, mohli ísť ďalej, avšak môžeme podstúpiť riziko, že ohrozíme súčasné kompromisné znenie, ktoré aj tak umožní veľký pokrok v oblasti ochrany pracovníkov a ich dôstojnosti?
<P>
Musíme podporiť vyvážený prístup k problému migrácie a zohľadniť, že prisťahovalectvo za prácou je viac ako potrebné a v súvislosti s demografickými predpoveďami bude táto potreba v budúcnosti ešte rásť.
<P>
V tejto súvislosti preto treba povedať, že v rámci modelu, ktorý sa snažíme dosiahnuť, sa pracovníci - prisťahovalci - považujú za plnohodnotných pracovníkov, ktorí majú rovnaké práva ako pracovníci z členských štátov.
<P>
Musíme preto aktívne chrániť tieto práva a z tohto dôvodu by sme túto správu mali podporiť, pretože je to rozhodujúci krok v súvislosti s uzákonením minimálnych štandardov a v boji proti nelegálnej práci a vykorisťovaniu migrujúcich pracovníkov.
<SPEAKER ID="079" NAME="Olle Schmidt" AFFILIATION="ALDE">
(SV) Vieme, že na území EÚ sa skrýva stále viac a viac ľudí. Vieme, že EÚ bude v blízkej budúcnosti potrebovať zvýšený počet migrujúcich pracovníkov. Vieme tiež, že tisícky ľudí sa týždeň čo týždeň snažia nájsť lepší život v Európe. Mnohí z nich cestou na náš kontinent zomierajú. Vieme, že mnohí ľudia bez dokladov sú vykorisťovaní a žijú v úbohých podmienkach. To nie je hodné Európskej únie. K základným hodnotám, ktoré chce EÚ vo svete šíriť, patrí právo každého človeka na dôstojný život. Dochádza tu k zahanbujúcemu paradoxu.
<P>
To, že EÚ bude mať spoločnú azylovú a migračnú politiku, je správne, ale nesmie to znamenať, že krajiny, ktoré chcú zvoliť tvrdší prístup a z rôznych dôvodov potrestať ľudí, by mali prijímať rozhodnutia. To by znížilo šancu nájsť si v Európe dôstojný život. Zároveň je potrebné, aby si bezohľadní zamestnávatelia, ktorí vykorisťujú bezbranných ľudí, boli vedomí toho, že trest a sankcie možno udeliť kdekoľvek v EÚ.
<P>
Uznávam, že táto správa je zložitou úlohou, a mám pochopenie pre výhrady pána Cataniu. Tento kompromis však predstavuje krok správnym smerom aj napriek tomu, že mám isté výhrady napríklad voči rozsahu povinností zamestnávateľa poskytovať informácie.
<P>
Chcel by som odkázať pani Segelströmovej, že vo Švédsku nemáme konzervatívnu vládu. Máme veľmi liberálnu vládu zloženú zo štyroch strán.
<SPEAKER ID="080" NAME="Maria da Assunção Esteves" AFFILIATION="PPE-DE">
(PT) Správa pána Favu predstavuje pokrok a humanizáciu zákonov o prisťahovalectve. Poskytuje nám opätovné morálne uistenie, ktoré sme si boli dlžní od smernice o návrate. Všeobecný zákaz zamestnávania nezákonných prisťahovalcov nielen zabraňuje zakorenenému nezákonnému prisťahovalectvu, ale predovšetkým odstraňuje potenciálne vykorisťovanie a zneužívanie ľudského utrpenia, ktoré ide v zásade ruka v ruke s týmto typom práce.
<P>
Prvým pozitívnym bodom správy pána Favu je to, že spochybňuje spôsob myslenia o nezákonnom prisťahovalectve, ktorý sa uspokojuje s jednoduchým, ale neprijateľným zatracovaním prisťahovalcov namiesto snahy o presadenie systematickej reakcie, ktorá by stanovila rovnakú zodpovednosť štátu a zamestnávateľovi. Až doteraz bola hlavným nedostatkom prisťahovaleckých politík nespravodlivá reakcia na hroznú situáciu nezákonných prisťahovalcov, pretože sa na nich zosúvala celá váha právneho systému a nepristupovalo sa k nim ako k obetiam, ale ako k páchateľom trestných činov.
<P>
Druhým pozitívnym bodom tejto správy je, že do európskeho prostredia prináša etiku spoločnej zodpovednosti štátu a spoločností. Povinnosť zamestnávateľov vykonávať predbežné kontroly overovaním trvalého pobytu pracovníkov je hodnotná v tom, že priznáva kompetenciu súkromnému sektoru, a o to sa Európska únia doteraz veľmi nesnažila. Túto kompetenciu podporujeme, pretože ochrana zákonnosti a verejnej etiky neprináleží len štátu, ale každému jednotlivcovi. Správa preto razí cestu novej politike, ktorú by ostatné správy mali nasledovať.
<P>
Tretím bodom, ktorý je zhodou okolností najpodstatnejší, je veľmi dôležité oddelenie povinnosti vyplatiť odmenu od problematiky legálnosti trvalého pobytu. Predstavuje to jednoduché vyhlásenie všeobecnej morálnej zásady, že ľudskosť má prednosť pred predpismi právneho systému.
<P>
Z tohto dôvodu vám blahoželám, pán Fava.
<SPEAKER ID="081" NAME="Javier Moreno Sánchez" AFFILIATION="PSE">
(ES) Vážená pani predsedajúca, v prvom rade by som sa chcel poďakovať nášmu spravodajcovi, pánovi Claudiovi Favovi, za jeho usilovnú prácu zameranú na dosiahnutie spoločného stanoviska s Radou, ktorého výsledkom je veľké množstvo vylepšení navrhovaných Parlamentom.
<P>
Prostredníctvom tejto smernice opäť vyjadrujeme naše úsilie o vytvorenie spoločnej migračnej politiky založenej na globálnom prístupe. Cieľ tejto smernice je jasný: bojovať proti mafiánskym skupinám, potrestať bezohľadných zamestnávateľov a poskytovať ochranu vykorisťovaným prisťahovalcom, ktorí nemajú žiadnu sociálnu ochranu.
<P>
Chceme zrušiť neprimerane nízke mzdy, ktoré nie sú spravodlivé voči prisťahovalcom a navyše skresľujú priemerné mzdy najmä v stavebnom priemysle, v odvetví poľnohospodárstva, domácich služieb a v hotelovom priemysle.
<P>
Tieto opatrenia si vyžadujú veľké množstvo odvahy a politickej vôle, pretože sa tu stretá veľa vážnych záujmov a v tieňovom hospodárstve sa točí veľa peňazí. Predovšetkým v ťažkých časoch je dôležité, aby sme riešili otázku migračných tokov inteligentne a veľkoryso, ale zároveň zodpovedne.
<P>
Bolo by jednoduché podľahnúť pokušeniu nepokúšať sa udržiavať tieňovú ekonomiku pod kontrolou. Nemôžeme odvrátiť zrak a ponechať takmer 8 miliónov bezbranných nezákonných prisťahovalcov v pracovných podmienkach hraničiacich s otroctvom.
<P>
Vážené dámy a páni, ak chceme, aby bola táto smernica účinná, musíme zabezpečiť prísne kontroly a hospodárske sankcie a v najvážnejších prípadoch aj trestné postihy, ktoré budú slúžiť ako odstrašujúci faktor pre zamestnávateľov.
<P>
Podarí sa nám tak zmenšiť trh tieňového hospodárstva a odstrániť motív na migráciu, ktorý vyplýva z možnosti nelegálnej práce. Musíme jasne stanoviť, že legálna práca je jediným možným spôsobom práce v Európe. Z tohto dôvodu sa chceme pohnúť vpred s globálnym prístupom a zároveň, pán komisár Barrot, vyzývame Komisiu, aby čo najskôr zaviedla nové modré karty pre všetky ostatné pracovné kategórie.
<SPEAKER ID="082" NAME="Marek Aleksander Czarnecki" AFFILIATION="ALDE">
(PL) Výsledkom jednoduchého prístupu k nelegálnej práci je, že v Európskej únii sa zdržiava niekoľko miliónov nezákonných prisťahovalcov. Nelegálne zamestnávanie, ktoré je veľmi často spojené s vykorisťovaním, vedie k zníženiu mzdovej úrovne v danom odvetví a tiež ohrozuje hospodársku súťaž medzi podnikmi. Neregistrovaní pracovníci navyše nemajú nárok na zdravotné poistenie ani na dôchodok. Preto je potrebné vytvoriť mechanizmy, ktoré umožnia vykorisťovaným pracovníkom podávať sťažnosti na svojich zamestnávateľov buď osobne, alebo prostredníctvom agentúry tretej strany.
<P>
Chcel by som vás tiež upozorniť na to, že táto smernica by sa mala vzťahovať aj na pracovníkov, ktorí majú legálny trvalý pobyt v rámci EÚ, predovšetkým občanov členských štátov, ktoré k EÚ pristúpili v roku 2004 a 2007, a na ktorých sa ešte stále vzťahujú prechodné ustanovenia a obmedzujú ich prístup k legálnej práci.
<SPEAKER ID="083" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, vážený pán podpredseda Komisie, dnešný návrh je súčasťou všeobecného úsilia nájsť riešenie prisťahovaleckej politiky v Európskej únii, ktorá, a s tým musíme, samozrejme, všetci súhlasiť, zaváňa nepoctivosťou. Nepoctivosťou, pretože sa snažíme napraviť isté aspekty tejto politiky prostredníctvom modrej karty, rozhodnutím odstrániť nezákonných pracovníkov, dnešným rozhodnutím potrestať zamestnávateľov nezákonných prisťahovalcov, čo sú však len niektoré z aspektov tejto problematiky, ktorú sa snažíme zlepšiť.
<P>
Nemôžeme samozrejme pochopiť, prečo by mala byť potrestaná osoba, ktorá prijme nelegálneho pracovníka do zamestnania, aby mohol pokryť svoje náklady na bývanie a živobytie. Je to logický rozpor, ktorý musíme zakryť stanovením podmienok slušnej práce. Právne systémy všetkých 27 členských štátov zakazujú nelegálnu prácu, predovšetkým v súvislosti s dvojnásobnou absurdnosťou, ktorú tu máme v podobe nelegálneho vstupu na územie členského štátu a nelegálneho vykorisťovania. Táto problematika je preto veľmi komplikovaná a dosiahnutý kompromis má samozrejme veľa medzier. Jedna takáto medzera sa týka napríklad zamestnancov, ktorých ľudia využívajú, povedzme, z charitatívnych dôvodov, a títo samozrejme pracujú a zároveň im to umožňuje prežiť. Čo sa stane s nimi? Ako prežijú zvyšok svojho života v nútenej nelegálnosti v prípade, ak susedné krajiny neschvália návrat prisťahovalcov?
<SPEAKER ID="084" NAME="Donata Gottardi" AFFILIATION="PSE">
(IT) Vážená pani predsedajúca, vážený pán komisár, dámy a páni, všetci dobre vieme, že kompromisy je nutné analyzovať tak, že oddelíme výhody od nevýhod, čím dospejeme k celkovému hodnoteniu, ktoré zohľadňuje výhrady a právny a politický kontext.
<P>
V súvislosti s otázkou zamestnávania, významnou súčasťou smernice, o ktorej sa bude hlasovať zajtra, je naše hodnotenie z mnohých hľadísk pozitívne. Za pozitívne považujeme vymedzenie výšky odmeny porovnateľnej s odmenou v legálnom pracovnom pomere, zníženie množstva procesných prekážok v súvislosti so sankciami udeľovanými v prípade práce v domácnosti alebo osobnej starostlivosti a prepojenie a posilnenie predpisov Spoločenstva o ochrane obetí obchodovania a vykorisťovania, predovšetkým v prípade neplnoletých osôb. Je tiež dôležité, že podnik nemá brať ustanovenie o uzatváraní subdodávateľských zmlúv ako precedens.
<P>
Isté pochybnosti máme v súvislosti so zodpovednosťou v reťazci zamestnávateľov a s problémami, ktorým pracovníci čelia v súvislosti s vyplácaním platieb, na ktoré majú nárok, ešte predtým, ako opustia krajinu. Táto otázka nie je úplne nejasná, ale keďže táto smernica je úzko prepojená so smernicou o návrate, v súvislosti so situáciou nelegálnych pracovníkov a zamestnávateľov, ktorí nezabezpečili zamestnanie legálnym spôsobom, má zviazané ruky.
<P>
Moje presvedčenie, že sa rozhodneme prijať tento dokument v prvom čítaní, neohrozuje ani niekoľko rizík, na ktoré by som chcela poukázať: riziko, že činnosť Parlamentu bude naďalej čeliť tlaku národných vlád, a riziko, že ešte viac posilníme obraz Európy ako "zlej macochy".
<SPEAKER ID="085" NAME="Patrick Gaubert" AFFILIATION="PPE-DE">
(FR) Vážená pani predsedajúca, tento návrh smernice má kľúčový význam v boji proti nezákonnému prisťahovalectvu a je nevyhnutný pre zavedenie spoločnej prisťahovaleckej politiky. Všetci sme si vedomí toho, že nelegálna práca je hlavným lákadlom pre tisícky mužov a žien, ktorí deň čo deň prechádzajú našimi hranicami a hľadajú slušnú prácu a spôsob, ako uživiť svoje rodiny.
<P>
V skutočnosti často nájdu zamestnávateľov, ktorí využívajú a zneužívajú ich zlú situáciu a ich neznalosť vlastných práv na to, aby ich vykorisťovali a využívali ako lacnú pracovnú silu. Toto je pre nás moderné otroctvo.
<P>
Nesmieme skrývať skutočnosť, že tento fenomén sa týka aj jednotlivcov, či už európskych občanov, alebo ľudí z tretích krajín, ktorí majú normálny pracovný pomer a povolenie na pobyt, ale nepatria do rozsahu pôsobnosti tejto smernice, keďže je súčasťou boja proti nezákonnému prisťahovalectvu.
<P>
Nejde tu o to, aby sme súdili mužov a ženy, ktorí často konajú v dobrej viere, ale sú obeťami nečestných sietí alebo zamestnávateľov. Cieľom tohto dokumentu musí byť konkrétna ochrana týchto bezbranných ľudí a musí zabezpečiť, aby sa rešpektovali ich základné práva, čo je zároveň cieľom a ambíciou dosiahnutého kompromisu.
<P>
Nemali by sme hádzať všetkých zamestnávateľov do jedného vreca a nemali by sme zaobchádzať s niekým, kto zamestnáva ľudí v dobrej viere a je presvedčený, že pracujú a zdržiavajú sa v danej krajine legálne, rovnakým spôsobom ako s tými, ktorí zneužívajú situáciu týchto ľudí.
<P>
Musíme byť tvrdí a vyjadriť jasné posolstvo. Potrebujeme odvážne ustanovenia a musíme ich svedomito uplatňovať. Prijatím tohto dokumentu nepochybne vyšleme dve jasné posolstvá. Prvé posolstvo je určené zamestnávateľom a vyplýva z neho, že nebudú môcť pokračovať v zneužívaní tejto zraniteľnej pracovnej sily, čo ich skutočne odradí od zamestnávania nezákonných prisťahovalcov. Druhé posolstvo je určené tisíckam prípadných nezákonných prisťahovalcov, ktorých odradia nekompromisné podmienky zamestnávania v Európe.
<P>
Chcel by som sa poďakovať všetkým tieňovým spravodajcom a pánovi spravodajcovi a, ako mnohí iní, aj ja dúfam, že tento dokument sa čoskoro použije na boj proti nezákonnému prisťahovalectvu, a teda na podporu prisťahovalectva...
<P>
(Predsedajúca prerušila rečníka.)
<SPEAKER ID="086" NAME="Genowefa Grabowska" AFFILIATION="PSE">
(PL) Vážená pani predsedajúca, na začiatok by som chcela zablahoželať pánovi spravodajcovi. Som si vedomá toho, že nebolo ľahké dosiahnuť kompromisné riešenie zohľadňujúce záujmy vnútroštátneho trhu práce a zároveň chrániť prisťahovalcov pred vykorisťovaním. Pána Favu treba nepochybne pochváliť.
<P>
Ihneď po odhalení tzv. pracovných táborov som odcestovala do mesta Foggia v Taliansku. Občania Únie aj nezákonní prisťahovalci tu žili a pracovali v otrasných podmienkach. Tieto podmienky mám stále pred očami. V mnohých prípadoch zomierali následkom hladu a surového neľudského zaobchádzania. Veľmi oceňujem túto smernicu, pretože konečne posunie pracovné vzťahy na civilizovanú úroveň. Predstavuje víťazstvo nad chamtivými zamestnávateľmi, ich honbou za ziskom, lacnou a často dokonca bezplatnou pracovnou silou a vykorisťovaním nezákonných prisťahovalcov.
<P>
Ak má táto smernica nadobudnúť účinnosť, musia ju uplatniť všetky členské štáty. V rámci vnútroštátneho práva Talianska sa nelegálne zamestnávanie paradoxne považuje za trestný čin. Napriek tomu však tieto právne predpisy nefungujú. Musíme preto vynaložiť všetko úsilie na realizáciu tejto smernice. Je nutné primerane uplatniť všetky potrebné právne mechanizmy, aby už nedošlo k vzniku takýchto nešťastných prípadov.
<P>
Teraz by som chcela osloviť britských poslancov tohto Parlamentu a požiadať ich, aby povedali zamestnávateľom vo svojej krajine, že nelegálne zamestnávanie prisťahovalcov je trestný čin. Nesťažujte sa, že Únia...
<P>
(Predsedajúca prerušila rečníčku.)
<SPEAKER ID="087" NAME="Jörg Leichtfried" AFFILIATION="PSE">
(DE) Vážená pani predsedajúca, najdôležitejším prínosom tejto správy je to, že potrestaní budú nielen nelegálne zamestnávaní občania tretích krajín, ale aj ich zamestnávatelia. Musíme si uvedomiť, že títo ľudia sú vykorisťovaní aj v takej pokrokovej konfederácii štátov, akou je Európa. Niekto z nich má veľký prospech. Nemajú právo na zdravotnú starostlivosť ani na dôchodok a žijú v stálom strachu, že ich chytia a pošlú späť do domovskej krajiny.
<P>
Z tohto dôvodu verím, že ďalším veľmi dôležitým bodom je možnosť ukladať v budúcnosti pokuty zamestnávateľom, ktorí vykorisťujú nezákonných prisťahovalcov. Na to, aby sa v tejto situácii dosiahla zmena, sú podľa môjho názoru potrebné opatrenia, ako napríklad pokuty, zodpovednosť za náklady na deportáciu, odobratie verejného financovania alebo podpory alebo dokonca dočasné alebo trvalé uzatvorenie prevádzok. Pravidelné a účinné kontroly zo strany jednotlivých členských štátov sú v tejto súvislosti samozrejme tiež nevyhnutné, ako aj možnosť požadovať spätné vyplatenie daní a príspevkov na sociálne zabezpečenie.
<P>
Európa, v ktorej sú niektorí ľudia vykorisťovaní inými, v skutočnosti nie je sociálnou Európou. Podľa môjho názoru je táto smernica krokom správnym smerom. Chcel by som sa poďakovať pánovi spravodajcovi za jeho výnimočnú prácu. Toto však za žiadnych okolností nesmie byť z našej strany posledný krok.
<SPEAKER ID="088" NAME="Daciana Octavia Sârbu" AFFILIATION="PSE">
(RO) Podľa môjho názoru je táto legislatívna iniciatíva veľmi vítaná v čase, keď pracovníci z tretích krajín predstavujú nezanedbateľné percento pracovnej sily Európskej únie, ktoré v súvislosti s nezákonným prisťahovalectvom spôsobuje obavy. V tejto súvislosti by som chcela zdôrazniť potrebu uzákonenia právneho rámca, ktorý nám umožní jasnejšie definovať sankcie, ktoré sa budú ukladať zamestnávateľom prisťahovalcov z tretích krajín zdržiavajúcich sa v Európskej únii nelegálne, pretože nelegálna práca je značným problémom na európskej úrovni a vykorisťovanie prisťahovaleckej pracovnej sily je skutočnosťou.
<P>
Musíme si tiež uvedomiť, že mnohí zamestnávatelia zvyšujú svoje zisky zamestnávaním prisťahovalcov bez dokladov, čím sa vyhýbajú plateniu sociálneho poistenia alebo daní štátu. Musíme tiež zabezpečiť, aby bol takýto druh správania primerane potrestaný.
<P>
Preto musí každý štát prijať opatrenia na boj proti nelegálnemu zamestnávaniu, poskytovať prisťahovalcom väčšiu ochranu a vykonávať pravidelné kontroly, predovšetkým v podnikateľskom sektore, kde je najväčší predpoklad zamestnávania nezákonných prisťahovalcov. Chceme tiež, aby bol kontrolovaným spôsobom zabezpečený prístup na európsky trh práce a aby boli zohľadňované práva prisťahovalcov. Z tohto dôvodu vyzývame členské štáty, aby prijali všetky opatrenia potrebné na zabezpečenie účinnejšej spolupráce a umožnili výmenu informácií medzi príslušnými vnútroštátnymi orgánmi.
<SPEAKER ID="089" NAME="Yannick Vaugrenard" AFFILIATION="PSE">
(FR) Vážená pani predsedajúca, v prvom rade by som chcel zablahoželať pánovi Favovi k jeho prvotriednej práci, ktorá umožní prijatie smernice, ktorá stanovuje sankcie pre zamestnávateľov nelegálnych pracovníkov.
<P>
Chcel by som však upriamiť vašu pozornosť na komplexnosť súčasnej situácie. Musíme navrhnúť legislatívu, ktorá je rovnocenná tejto komplexnosti.
<P>
V rámci Európskej únie využívajú mnohí objednávatelia služby subdodávateľov z členských štátov bez toho, aby vedeli, či ich zamestnanci pracujú legálne. Bol predložený pozmeňujúci a doplňujúci návrh, prostredníctvom ktorého by sa kontrolovala legálnosť situácie ich zamestnancov. Prečo nebol do smernice zahrnutý?
<P>
Je tiež stanovené, že hlavný dodávateľ je zodpovedný za vyplatenie miezd, ale len v prípade, ak vie, že subdodávatelia zamestnávajú nezákonných prisťahovalcov. V skutočnosti nenájdete žiadneho objednávateľa, ktorý si sám prizná vinu.
<P>
Nakoniec, aj najlepšia smernica na svete je účinná len vtedy, ak je doplnená skutočnými kontrolnými mechanizmami. Tieto kontroly by sme mohli zlepšiť, ak by sme mali v každej európskej krajine k dispozícii viac inšpektorov práce so širším rozsahom pôsobnosti.
<P>
Je nevyhnutné, aby sme čo najskôr navrhli prísnejší súbor právnych predpisov, aby boli v prípade previnenia subdodávateľov plne zodpovední objednávatelia.
<P>
Nemali by sme zatvárať oči pred známymi praktikami v istých hospodárskych odvetviach, ktoré sa zúčastňujú na činnostiach organizovaných sietí nezákonného prisťahovalectva.
<SPEAKER ID="090" NAME="Richard Falbr" AFFILIATION="PSE">
(CS) Vážená pani predsedajúca, v súvislosti s touto správou by som chcel upozorniť na veľmi naliehavý problém, ktorý sa objavil v súvislosti so súčasnou krízou. V niektorých krajinách - a moja krajina je jednou z nich - dochádza k masovému prepúšťaniu agentúrnych pracovníkov, ktorí k nám prišli väčšinou z východoeurópskych a ázijských krajín. Stávajú sa z nich ilegálni pracovníci. Po prepustení sa ocitajú bez prostriedkov, a tak sa stávajú hračkou v rukách tzv. podnikateľov, ktorí ich využívajú ešte horším spôsobom ako agentúry. Súčasne chcem opäť a už po niekoľkýkrát upozorniť na absolútne nedostatočné personálne vybavenie inšpektorátov práce v mnohých našich členských štátoch. Bez vybudovania dôkladne pripravenej a vybavenej siete inšpektorov, ktorí rozumejú pracovnému právu a poznajú európske smernice, žiadne zmeny nedosiahneme.
<P>
Kým na pôde európskych inštitúcií boli dohodnuté určité štandardy pre podnikateľský sektor, medzi členskými štátmi väčšinou nastane nepokoj, hneď ako sa o niečo podobné pokúsime čo i len v minimálnej miere na poli sociálneho zákonodarstva. Odvolávanie sa na tradície, subsidiaritu a podobne pôsobí v situácii, v ktorej sú pracovníci na území Európskej únie vystavení bezhraničnému vykorisťovaniu, smiešne a pokrytecky. Preto vítam akúkoľvek snahu o prenasledovanie a stíhanie tých, ktorí zamestnávajú nelegálnych migrantov, a pánovi Favovi ďakujem.
<SPEAKER ID="091" NAME="Corina Creţu" AFFILIATION="PSE">
(RO) Nelegálne zamestnávanie sa sústreďuje na isté oblasti, v ktorých si práca nevyžaduje konkrétnu kvalifikáciu, napríklad na stavebné odvetvie, odvetvie poľnohospodárstva, poskytovanie upratovacích služieb a odvetvie hotelových a reštauračných služieb. Tieto odvetvia využívajú nelegálnu pracovnú silu v alarmujúcom rozsahu. Predovšetkým v čase krízy majú zamestnávatelia pokušenie obísť zákon a obrátiť sa na nelegálnych pracovníkov, aby si udržali zisk alebo jednoducho prežili na trhu.
<P>
Dokument, o ktorom dnes diskutujeme, je krokom vpred v súvislosti so znižovaním výskytu nelegálneho zamestnávania, na ktoré je z daňového a sociálneho hľadiska veľké množstvo negatívnych odoziev. Je dobrý nápad trestať nelegálne zamestnávanie občanov tretích krajín, ale nesmieme zabúdať, že ten istý bič zasahuje aj našich spoluobčanov z menej rozvinutých členských štátov Európskej únie. Dokonca aj Rumunov v mnohých prípadoch zneužívajú zamestnávatelia v rámci Európskej únie.
<P>
Čo sa týka znenia správy, chcela by som, aby boli zabezpečené prísnejšie sankcie na potrestanie sprostredkovateľov na pracovných trhoch.
<SPEAKER ID="092" NAME="Sebastiano Sanzarello" LANGUAGE="IT">
Vážená pani predsedajúca, dámy a páni, mám pocit, že touto problematikou sa zaoberáme vo veľmi chúlostivej dobe.
<P>
Medzinárodná hospodárska kríza viedla alebo vedie krajiny, ktoré sú v najhoršej situácii, k tomu, aby využívali nelegálnu pracovnú silu, ktorá takmer vždy zahŕňa nezákonných prisťahovalcov, predovšetkým v určitých odvetviach, z ktorých už bolo spomenuté stavebníctvo, odvetvie poľnohospodárstva a iné. Toto povzbudzuje nezákonné prisťahovalectvo, následkom čoho vznikajú tragédie, ktorých sme svedkami. Potom nie je prekvapujúce, že nezákonné prisťahovalectvo nesmierne narastá, a dnes poobede a zajtra sa v tomto Parlamente budeme zaoberať problematikou ostrova Lampedusa a iných hraničných krajín.
<P>
Toto opatrenie preto prichádza v pravom čase. Verím preto, že sankcie uložené zamestnávateľom budú slúžiť ako ďalší odstrašujúci faktor, keďže už existujú sankcie zamerané na nelegálnu prácu, predovšetkým v súvislosti s nezákonnými prisťahovalcami. Tieto sankcie ešte viac odradia zamestnávateľov od zamestnávania týchto pracovníkov.
<P>
Počuli sme tu, že nelegálnu prácu vykonáva 8 miliónov osôb bez povolenia na pobyt a musíme počítať s tým, že len čo tieto opatrenia vstúpia do platnosti, ocitne sa týchto 8 miliónov nezákonných prisťahovalcov na ulici a my budeme musieť vyriešiť ich situáciu. Myslím si, že sa tomuto problému musíme začať venovať, pretože v opačnom prípade tých, ktorí vytrvajú, ale vytrvajú nelegálne, oficiálne nahlásia ich zamestnávatelia ako nelegálnych pracovníkov, pretože ich už viac nebudú môcť ukrývať, a my budeme čeliť obrovskému problému, pretože budeme musieť vyhostiť a pomôcť 8 miliónom ľudí nachádzajúcim sa v Európe. Podľa môjho názoru je potrebné túto problematiku riešiť s časovým predstihom - končím, keďže vidím, že mi vypršal čas. Musíme sa dôsledne venovať problematike dočasného zamestnávania pracovníkov, predovšetkým v odvetví poľnohospodárstva, a musíme odstrániť byrokraciu, aby sme umožnili ich začlenenie a prijatie.
<SPEAKER ID="093" NAME="Zuzana Roithová" AFFILIATION="PPE-DE">
(CS) Vážená pani predsedajúca, nelegálna práca sa netýka len piatich až desiatich miliónov ľudí, ale predovšetkým tých, ktorí ich zamestnávajú. Na rozdiel od autora správy sa domnievam, že problém sa netýka len nezákonných prisťahovalcov z tretích krajín, ale aj miliónov občanov Európskej únie, ktorí pracujú príležitostne v mnohých odvetviach za plat, z ktorého neodvádzajú dane, a ich zamestnávateľ zas neodvádza poistenie. Rast nelegálnej práce tak citeľne narušuje hospodársku súťaž. Účinným liekom, ktorý je len v rukách členských štátov, by bolo zníženie daňovej záťaže ľudskej práce. Ale podporujem aj tento návrh Komisie na harmonizáciu sankcií voči zamestnávateľovi, pretože verím, že dôsledné sankcie postihujúce hlavne zamestnávateľov, ktorí opakovane páchajú trestné činy, obmedzí dostupnosť nelegálnej práce, a teda aj mieru nezákonného prisťahovalectva, a tiež zníži rozsah sociálneho vylúčenia, niekedy až vykorisťovania, občanov tretích krajín. Avšak zaviesť povinnosť pre zamestnávateľov, aby si overovali pravosť povolenia na pobyt, považujem za problematickú.
<SPEAKER ID="094" NAME="Janusz Onyszkiewicz" AFFILIATION="ALDE">
(PL) Vážená pani predsedajúca, chcel by som sa vrátiť k otázke sankcií voči zamestnávateľom, ktorých subdodávatelia zamestnávajú nelegálnych pracovníkov. Veľmi sa obávam tohto predpisu, pretože zamestnávateľ si žiadnym spôsobom nevie overiť, či subdodávateľ takéto osoby zamestnáva alebo nie. Ak aj zamestnávateľ má podozrenie, že ide o takýto prípad, čo by mal urobiť? Mal by túto vec nahlásiť polícii alebo vypovedať zmluvu? Ak zamestnávateľ vypovie zmluvu, podstupuje riziko, že sa dostane pred súd, a potom by bol povinný odôvodniť príčiny ukončenia zmluvy. Zamestnávateľ by nebol schopný poskytnúť príslušné dôkazy. Preto by som chcel zdôrazniť svoje vážne obavy súvisiace s týmto ustanovením. Môže sa ukázať, že toto ustanovenie je v podstate zbytočné. Môže sa však stať, že sa použije na udelenie sankcií zamestnávateľom nespravodlivo a neodôvodnene.
<SPEAKER ID="095" NAME="Colm Burke" AFFILIATION="PPE-DE">
Vážená pani predsedajúca, vítam túto správu, keďže musíme zdôrazniť a riešiť tento problém vykorisťovania nezákonných prisťahovalcov prostredníctvom ich zamestnávateľov. Dostávam sťažnosti od voličov, takže vítam kroky súvisiace s touto problematikou.
<P>
Táto problematika má mnohé škodlivé následky vrátane vykorisťovania prisťahovalcov prostredníctvom podpriemerných platov alebo v niektorých prípadoch prostredníctvom nezaplatenej práce. Vytvára negatívny tlak na mzdy pracovníkov s legálnym povolením na pobyt a narušuje hospodársku súťaž medzi tými podnikmi, ktoré dodržiavajú právne predpisy v oblasti zamestnanosti, a tými, ktoré ich porušujú.
<P>
Nakoniec, aby sa nám podarilo odstrániť nezákonné postupy v našich členských štátoch, musíme objasniť, že tu nejde len o otázku práv pracovníkov, ale aj o otázku hospodárskej súťaže.
<SPEAKER ID="096" NAME="Genowefa Grabowska" AFFILIATION="PSE">
(PL) Vážená pani predsedajúca, chcela by som dokončiť vyjadrenie, ktoré som zahrnula do svojho hlavného príhovoru, a vysvetliť, čo som chcela odkázať poslancom Parlamentu Spojeného kráľovstva, ktorí namietajú, že táto smernica je intervenčná a predstavuje zásah do vnútorných záležitostí členských štátov. V skutočnosti nezasahuje, ale dáva veci do poriadku.
<P>
Britským poslancom, ktorí vyslovili námietky, som chcela povedať, že by mali osloviť zamestnávateľov v ich krajine, aby zabezpečili rešpektovanie práv prisťahovalcov a aby nezamestnávali jednotlivcov zdržiavajúcich sa na území Spojeného kráľovstva nelegálne. Potom by sme sa všetci zhodli na tom, že táto smernica je dobrá.
<SPEAKER ID="097" NAME="Czesław Adam Siekierski" AFFILIATION="PPE-DE">
(PL) Bolo tu spomenuté, že migrácia by mohla byť jedným zo spôsobov, ako zmierniť negatívne dôsledky demografickej krízy. Je veľmi dôležité podporiť vstup občanov tretích krajín na územie Únie s cieľom nájsť si zamestnanie. Máme však záujem len o legálny pobyt a legálne zamestnávanie. Nelegálni zahraniční pracovníci predstavujú rozpočtové straty a narúšajú zdravú hospodársku súťaž medzi podnikmi. Najväčší prospech z činnosti nelegálnych pracovníkov majú zamestnávatelia. Dokážu si jednoducho zaobstarať lacnú pracovnú silu. Cudzinci z tretích krajín sa najčastejšie zamestnávajú v najťažších prácach, ktoré zároveň ponúkajú najnižší zárobok. Keďže sú v ťažkej situácii, sú pripravení urobiť všetko, čo od nich zamestnávatelia žiadajú. Zamestnávatelia často využívajú ich beznádej. Nielenže títo ľudia dostávajú neúmerne nízke mzdy, ale pracujú aj bez akéhokoľvek druhu sociálneho zabezpečenia alebo zdravotného poistenia a podstupujú neustále riziko vyhostenia z krajiny, v ktorej sa zdržiavajú. Únia by prisťahovalcom mala uľahčiť proces zamestnania a my by sme k tomu mali prispieť. Mám na mysli napríklad prácu v Poľsku pre občanov Ukrajiny.
<SPEAKER ID="098" NAME="Jacques Barrot" LANGUAGE="FR">
Vážená pani predsedajúca, myslím si, že táto zaujímavá rozprava, za ktorú ďakujem všetkým rečníkom, nám ukázala, že Parlament sa vo veľkej miere zhoduje na potrebe zamerania sa na zamestnávateľov, ktorí zamestnávajú a veľmi často vykorisťujú nezákonných prisťahovalcov.
<P>
Chcel by som Parlament upozorniť na to, že hodnotenie vplyvov, ktoré uskutočnila Komisia, ukázalo, že súčasné sankcie nedokázali zabezpečiť dodržiavanie predpisov. Smernica túto situáciu zlepšila tým, že prinútila členské štáty zaviesť rovnaké pokuty a zabezpečiť ich účinné uplatňovanie. Na začiatku tohto rokovania som tiež zdôraznil, že Komisia bude monitorovať kontroly, ktoré musia členské štáty vykonávať.
<P>
Ešte raz by som sa chcel poďakovať pánovi Favovi aj celému Parlamentu za umožnenie tohto kompromisu. Myslím si, že je to dobrý prvý krok.
<P>
Chcel by som tiež poukázať na to, že táto smernica je súčasťou spoločnej prisťahovaleckej politiky Európskej únie. Musíme, samozrejme, bojovať proti nezákonnému prisťahovalectvu a obchodovaniu s ľuďmi. Toto je téma, ktorou sa dnes zaoberáme, ale musíme tiež poukázať na výhody zákonného prisťahovalectva. Odhliadnuc od dvoch návrhov predložených v októbri roku 2007, ktoré sa týkajú modrej karty pre vysokokvalifikovaných migrujúcich pracovníkov a jednotného povolenia súvisiaceho s právami migrantov, predloží Komisia na jar roku 2009 ďalšie tri návrhy smerníc o zákonnom prisťahovalectve zamerané na uzákonenie spoločných predpisov pre sezónnych pracovníkov, ktorí sú spravidla menej kvalifikovaní, pre jednotlivcov presunutých v rámci ich spoločností a pre platených stážistov.
<P>
Dodal by som, že Komisia v súlade so svojím záväzkom voči Európskemu parlamentu a v rámci prípravy a vykonania štokholmského programu zváži, či je potrebné prijať právne predpisy pre ďalšie kategórie migrujúcich pracovníkov.
<P>
Takto sa veci majú. Podľa môjho názoru bolo potrebné dať túto navrhovanú smernicu do všeobecnej súvislosti s Európskym paktom o prisťahovalectve a azyle. Chcel som to predložiť Parlamentu, aby som vám ukázal, že vaše želania budú splnené. Ďakujem vám aj za túto hodnotnú rozpravu.
<SPEAKER ID="099" NAME="Claudio Fava">
spravodajca. - (IT) Vážená pani predsedajúca, dámy a páni, cením si poznámky a vízie pána komisára. Parlament sa podľa môjho názoru vyjadril celkom jasne - a nielen dnes - že sú potrebné opatrenia súvisiace s legálnym prisťahovalectvom a prisťahovalectvo je nutné riešiť v celom jeho rozsahu a nesnažiť sa proti nemu nájsť len trestajúce opatrenia.
<P>
V tejto súvislosti sme pozadu a, samozrejme, nie sme nadšení, že dohody neumožňujú Parlamentu vstúpiť do spolurozhodovacieho postupu o zákonnom prisťahovalectve s Radou. Právny základ, ktorý nás teraz núti hovoriť len o legislatíve boja proti prisťahovalectvu, je aj pre mňa veľmi frustrujúci, ale je to právny základ, ktorého sa musíme pridržiavať.
<P>
V tejto súvislosti verím, že naša dnešná správa predložila body, ktoré skutočne chránia práva zahraničných pracovníkov aj v prípade, ak ide o nezákonných prisťahovalcov. Mám na mysli dočasné povolenie na pobyt pre vykorisťované neplnoleté osoby. Mám na mysli mzdu: otvorene povedané, ide o to, že mzda nemôže byť nižšia, ako je zákonom stanovená mzda pre všetkých ostatných európskych občanov. Mám na mysli úlohu odborov, ktoré môžu po prvýkrát obhajovať a zastupovať zahraničných pracovníkov, dokonca aj nelegálnych, v správnom a občianskoprávnom konaní.
<P>
Toto sú podľa môjho názoru dôvody, na základe ktorých môžeme hovoriť o obnovených právach, o kroku vpred a nie vzad, o smernici, ktorá rieši náročnú a citlivú tému so zmyslom pre vyváženosť, ktorému tento Parlament venuje osobitnú pozornosť.
<SPEAKER ID="100" NAME="Predsedajúca">
Rozprava sa skončila.
<P>
Hlasovanie sa uskutoční v stredu 4. februára 2009.
<P>
Písomné vyhlásenia (článok 142)
<SPEAKER ID="997" NAME="Carl Lang  " LANGUAGE="FR">
Táto správa má niekoľko pozitívnych vlastností.
<P>
Prvou je, že je informatívna: poukazuje na alarmujúcu skutočnosť týkajúcu sa nárastu nezákonného prisťahovalectva v Európe, ktoré sa podľa vlastných údajov Komisie odhaduje na 4,5 až 8 miliónov ľudí. Navyše špecifikuje odvetvia hospodárstva, v ktorých sa nelegálna práca sústreďuje v najväčšej miere, konkrétne stavebné odvetvie, odvetvie poľnohospodárstva, poskytovanie upratovacích služieb, odvetvie hotelových a reštauračných služieb.
<P>
Druhou pozitívnou vlastnosťou je, že zintenzívňuje boj proti nelegálnej práci, predovšetkým prostredníctvom možnosti finančných a trestných sankcií voči zamestnávateľom nelegálnych pracovníkov.
<P>
Táto správa však má, žiaľ, aj množstvo nedostatkov. Nehovorí sa v nej nič o opatreniach, ktoré je nutné prijať na zabránenie týmto periodickým prílivom nezákonného prisťahovalectva. Neuvažuje ani o opätovnom zavedení kontrol na vnútorných hraniciach.
<P>
V období sociálnej a hospodárskej krízy a prudko rastúcej nezamestnanosti musí byť prednostným záujmom krajín Únie chrániť vlastné pracovné miesta. V tejto súvislosti je nutné zaviesť vnútroštátne a európske politiky sociálnej ochrany. Pracovné miesta vo Francúzsku je nutné ponechať Francúzom a v Európe Európanom. Uplatňovanie zásad vnútroštátnych a európskych priorít a ochrany je dôležitým predpokladom pre hospodársku a sociálnu obnovu krajín Európskej únie.
<SPEAKER ID="101" NAME="Rareş-Lucian Niculescu  " LANGUAGE="RO">
Nikto nemôže mať pochybnosti o užitočnosti alebo správnom načasovaní opatrení zameraných na potrestanie zamestnávateľov nezákonných prisťahovalcov. Krajina, ktorú zastupujem, je menej náchylná na tieto obavy, pretože je ešte stále viac-menej tranzitnou krajinou nezákonného prisťahovalectva.
<P>
Súčasne si musíme byť vedomí toho, akým rizikám sme v budúcnosti vystavení. Čo sa týka samotnej správy, vítam návrh na odstránenie pevne stanoveného percenta kontrol, ktoré by chcela Komisia presadiť. Toto percento je prehnané a malo by za následok len premnoženie byrokracie a vysokých verejných výdavkov bez toho, aby v skutočnosti dosiahlo požadovaný účinok.
<SPEAKER ID="102" NAME="Maria Petre  " LANGUAGE="RO">
V prvom rade by som chcela zablahoželať pánovi spravodajcovi k vynikajúco odvedenej práci. Všetci vieme, že 4,5 až 8 miliónov nezákonných prisťahovalcov pracuje v Európskej únii v odvetví stavebníctva, poľnohospodárstva a cestovného ruchu.
<P>
Vítam skutočnosť, že smernica stanovuje trestné sankcie voči zamestnávateľom, ktorí opakovane páchajú trestné činy a zamestnávajú veľký počet ľudí, ktorých postavenie je nezákonné, v prípade, ak je zamestnanec obeťou obchodovania s ľuďmi a zamestnávateľ si je tejto skutočnosti vedomý alebo ak je zamestnanec neplnoletou osobou.
<P>
Členské štáty musia tiež vytvoriť mechanizmus, ktorý nezákonným prisťahovalcom umožní podať sťažnosť v prípade, ak sú napríklad obeťami vykorisťovania.
<P>
Musíme si uvedomiť, že nezákonní prisťahovalci opustili rodnú krajinu, aby svojim rodinám zabezpečili lepšiu budúcnosť. Zanechávajú po sebe neustále sa zvyšujúci počet detí: niektoré zostávajú bez dohľadu, iné zostávajú v starostlivosti starých rodičov a susedov alebo dokonca v ústavoch.
<P>
Ak tieto deti sprevádzajú svojich rodičov, musíme im dať šancu na prístup k systému vzdelávania a k sociálnej ochrane v rámci Európskej únie, a to aj v prípade, ak sa tu zdržiavajú nelegálnym spôsobom.
<SPEAKER ID="103" NAME="Nicolae Vlad Popa  " LANGUAGE="RO">
Správa, ktorú vypracoval pán Claudio Fava, je súčasťou balíka opatrení zameraných na boj proti nezákonnému prisťahovalectvu prostredníctvom odrádzania spoločností od zamestnávania nezákonných prisťahovalcov. Pán spravodajca, žiaľ, kladie príliš veľký dôraz na opatrenia zamerané na potrestanie zamestnávateľov a podporuje rozšírenie práv nezákonných prisťahovalcov.
<P>
Keďže je veľmi dôležité udržať rovnováhu v súvislosti so sankciami, ktoré je možné ukladať zamestnávateľom, prostredníctvom pozmeňujúcich a doplňujúcich návrhov, ktoré som predložil, som sa pokúsil poukázať na tie ustanovenia v správe, v ktorých sa uvádzajú príliš prísne sankcie voči zamestnávateľom a ktoré by mohli ponechávať priestor pre interpretáciu vedúcu k ich zneužívaniu proti zamestnávateľom.
<P>
Zároveň je nutné venovať pozornosť humanitárnej situácii týchto prisťahovalcov. Je preto nesmierne dôležité podnietiť členské štáty k tomu, aby vo vážnych prípadoch, napríklad ak zamestnávateľ vie, že zamestnanec je obeťou obchodovania s ľuďmi, uplatnili trestné sankcie. Okrem toho má veľký význam povinnosť zamestnávateľov overiť si postavenie zamestnancov a v prípade nezrovnalostí ich nahlásiť príslušným úradom, pretože pripisuje zamestnávateľovi zodpovednosť v súvislosti s týmto vážnym problémom, ktorého početnosť sa v EÚ stále zvyšuje.
<SPEAKER ID="104" NAME="Bogusław Rogalski  " LANGUAGE="PL">
Členské štáty by mali nadviazať užšiu spoluprácu v boji proti nezákonnému prisťahovalectvu posilnením opatrení zameraných proti nelegálnemu zamestnávaniu na úrovni členských štátov Európskej únie. Jedným z hlavných faktorov, ktoré vedú nezákonných prisťahovalcov k vycestovaniu do EÚ, je vidina zamestnania bez potreby zlegalizovať svoje právne postavenie. Opatrenia proti nezákonnému prisťahovalectvu a nelegálnemu pobytu by mali slúžiť ako odstrašujúci faktor.
<P>
Smernica o boji proti nezákonnému prisťahovalectvu by sa však mala uplatňovať bez obmedzenia platnosti vnútroštátnych právnych predpisov, ktoré zakazujú nelegálne zamestnávanie občanov tretích krajín, ktorí majú legálne povolenie na pobyt na území členských štátov, ale pracujú v rozpore s týmto povolením.
<P>
Malo by sa zvážiť aj zníženie peňažných pokút udelených zamestnávateľom občanov tretích krajín v prípade, ak je zamestnávateľ fyzickou osobou.
<P>
Spoločné definície, metódy a normy v oblasti boja proti nezákonnému prisťahovalectvu sú nevyhnutnou podmienkou v rámci procesu tvorby spoločnej európskej migračnej politiky.
<SPEAKER ID="105" NAME="Andrzej Jan Szejna  " LANGUAGE="PL">
Vážené dámy a páni, na úvod by som sa chcel poďakovať všetkým, ktorí sa podieľali na tvorbe návrhu smernice.
<P>
Štatistiky o počte nelegálnych pracovníkov v Únii sú alarmujúce. Nepochybne je potrebné nadviazať úzku spoluprácu s cieľom boja proti nezákonnému prisťahovalectvu. Riešenie problematiky nelegálneho zamestnávania je prioritou stratégie EÚ v oblasti prisťahovalectva.
<P>
Návrh smernice by ešte bolo vhodné doplniť. Rozsah pôsobnosti smernice by mal byť širší a mal by sa vzťahovať aj na občanov s legálnym povolením na pobyt na území EÚ, ktorí sú však zamestnaní za veľmi nepriaznivých podmienok. Bolo by tiež vhodné rozšíriť vymedzenie pojmu zamestnávateľ, ktorý by mal zahŕňať agentúry sprostredkujúce dočasné zamestnanie a aj sprostredkovateľov práce. Tento projekt si napriek svojim nedostatkom zaslúži pochvalu.
<P>
Je pravda, že zamestnávatelia nesú zodpovednosť za nelegálne zamestnávanie. Smernica ukladá zamestnávateľom ďalšie administratívne povinnosti a vymedzuje celú škálu sankcií za ich porušenie. Neznamená to však, že táto smernica je len o trestaní zamestnávateľov.
<P>
Chcel by som objasniť, že naším hlavným cieľom je odstrániť situácie, v ktorých sú jednotlivci vykorisťovaní v práci. Je nutné zabrániť tomu, aby zamestnávatelia zamestnávali ľudí v nedôstojných a neľudských podmienkach, odoberali im ich práva a nárok na základné sociálne výhody. Podľa môjho názoru je táto smernica nevyhnutná s cieľom dosiahnuť minimálnu harmonizáciu predpisov zakazujúcich nelegálne zamestnávanie. Verím tiež, že členské štáty budú tieto ustanovenia účinne uplatňovať.
