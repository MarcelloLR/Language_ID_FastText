<CHAPTER ID="005">
Slávnostná schôdza - Jordánsko
<SPEAKER ID="102" NAME="Predseda">
Vážené panie poslankyne, vážení páni poslanci, pani komisárka Ferrero-Waldnerová, dámy a páni, Európsky parlament má mimoriadnu česť dnes v Štrasburgu privítať Jeho Výsosť Abdulláha II, kráľa Jordánskeho hášimovského kráľovstva. Srdečne vítame Jeho Výsosť v Európskom parlamente.
<P>
(potlesk)
<P>
Vítam tiež delegáciu sprevádzajúcu kráľa Abdulláha, predovšetkým predsedov oboch komôr jordánskeho parlamentu.
<P>
(potlesk)
<P>
Dnešná návšteva jordánskeho kráľa je jeho tretia od roku 2002, keď Jeho Výsosť vystúpila v Európskom parlamente po prvýkrát. V novembri 2004 navštívil kráľ Konferenciu predsedov v Bruseli. Jeho dnešná návšteva a vystúpenie v Európskom parlamente sú známkou silného partnerstva medzi Jordánskym hášimovským kráľovstvom a Európskym parlamentom a povzbudivým signálom pre našu spoločnú budúcnosť v stredomorskom regióne.
<P>
Vaša výsosť, pripravil som si oveľa dlhší prejav, ale vzhľadom na to, že sme vás boli nútení požiadať o strpenie, skrátim svoj prejav a iba poviem, že sme vašou návštevou veľmi poctení a s veľkým potešením vás pozývam za rečnícky pult.
<P>
(potlesk)
<SPEAKER ID="103" NAME="Abdulláh II">
kráľ Jordánskeho hášimovského kráľovstva. - Bismillah ar-Rahman ar-Rahim, pán predseda, vážení páni poslanci, vážené panie poslankyne, dámy a páni, ďakujem vám za vaše vrelé prijatie a som poctený, že môžem v mene jordánskeho ľudu opäť vystúpiť v tejto významnej inštitúcii.
<P>
Vážení priatelia, Európa i Stredný východ sa menia. Európa rozširuje počet svojich členov a má vizionársku misiu: cezhraničnú spoluprácu a rast bez bariér. Stredný východ má pred sebou nové horizonty a rastúcu nádej: na mier medzi susedmi, príležitosti pre našich obyvateľov a pre budúcnosť našej mládeže.
<P>
Tieto tendencie neprebiehajú v izolácii. Úspechy nádejí v našich regiónoch napomôžu stabilitu a vytvoria nové možnosti pre bezpečnosť a prosperitu po celom svete. Je v našom hlbokom záujme uspieť. A rozhodujúca príležitosť je pred nami.
<P>
Izraelčania a Palestínčania sa pred dvoma týždňami s podporou Európskej únie a národov oboch regiónov zišli v Annapolise. Zaviazali sa, že budú rokovať na najvyššej úrovni, aby v roku 2008 uzatvorili mierovú zmluvu, a podniknú okamžité kroky, aby do plánu zaradili svoje povinnosti. Po prvý raz po rokoch sme svedkami pohybu smerom k trvalej dohode a k nezávislému, suverénnemu a životaschopnému palestínskemu štátu.
<P>
(potlesk)
<P>
Tento pokrok je prácou mnohých priateľov mieru vrátane čelných predstaviteľov v Európe a v arabských štátoch. Boli sme presvedčení, že po rokoch zhoršujúcej sa krízy je nutné zmeniť stratégiu. Požadovali sme nový záväzok s cieľom vytvoriť dva štáty a cielený proces, ako to dosiahnuť - s presným harmonogramom, merateľnými požiadavkami a jasnými medzníkmi.
<P>
Druhé šance sú vzácne, ale verím, že sme jednu dostali. Ozajstné výzvy nás ešte čakajú, ale Annapolis znamenal iskru nádeje. Môžeme a musíme túto iskru rozdúchať na oheň odvahy, akcie a hmatateľných výsledkov.
<P>
Európa s nami ako náš blízky sused zdieľa náš záujem túto najdôležitejšiu krízu našich čias vyriešiť. Všetky strany rešpektujú neutrálnu úlohu Európy a model regionálneho rozvoja a mieru. Už celé roky ste naším partnerom pri hľadaní riešenia. A ďalej budete naším partnerom v záujme úspechu: tým bude pulzujúca oblasť mieru a prosperity na celej našej spoločnej pologuli.
<P>
Táto skutočnosť prepožičiava Európe významnú a prominentnú rolu v budúcom mieri. Hovorím predovšetkým o Európskej únii a o vás, zástupcoch Európy tu v Európskom parlamente. Prišiel som dnes, aby som vás požiadal o aktívne zapojenie, o vaše konkrétne praktické schopnosti a investície v budúcnosti, a aby som ponúkol záväzok Jordánska na obdobie práce, ktoré nás čaká.
<P>
Vážení priatelia, je nutné začať akciu v dôležitých oblastiach. Prvou je podpora rokovaní, ktorých cieľom je konečná dohoda, ktorá ukončí konflikt, zaistí bezpečnosť pre Palestínu i Izrael a nakoniec povedie k vytvoreniu nezávislého a životaschopného palestínskeho štátu.
<P>
(potlesk)
<P>
Nesmieme podceniť to, aké ťažké obdobie je pred nami. Problémy sú zložité a trvajú už celé desaťročia. Musíme čeliť ozajstným krivdám - a nechať ich za sebou. Je pozitívne, že Izraelčania a Palestínčania chápu svoj hlboký spoločný záujem konflikt ukončiť. A veľa práce sa už urobilo. V centre pozornosti sú už od Osla cez dohodnutý plán a cez ženevské dohovory a iné iniciatívy parametre riešení. Verím, že sa stranám podarí dosiahnuť ciele.
<P>
Aby sa tak stalo, je však nesmierne dôležité, aby sa do veci zapojilo i medzinárodné spoločenstvo. Európa má jedinečnú skúsenosť s mechanizmami a procesmi obnovy a uzmierenia po ukončení konfliktov. Zahŕňa to vytvorenie bezpečnostného rámca, ktorý môže na oboch stranách ponúknuť záruky. Európske mierové sily zohrali konštruktívnu rolu v Libanone. Váš záväzok môže priniesť veľkú vieru v palestínsko-izraelskú dohodu.
<P>
V teréne nie sú potrebné len zdroje, ale tiež partnerstvá - pri podpore hospodárskych príležitostí, budovaní dôvery vo fungovanie politických procesov a pri vytváraní podmienok, ktoré udržia mier. Palestínčania aj Izraelčania musia rýchlo vidieť hmatateľné výsledky. To znamená bezpečie pred násilím a koniec okupácie; ale znamená to tiež lepšie životné podmienky. Humanitárna situácia Palestíncov na okupovaných územiach je zúfalá. Ľudia potrebujú prácu a prístup k vzdelaniu, fungujúce verejné služby a ďalšie veci. Taká činnosť im vleje do žíl obrovskú nádej a bude silným argumentom proti extrémistickým predpovediam, že sa nič zmeniť nedá.
<P>
Budúci týždeň sa v Paríži zídu darujúce krajiny a inštitúcie, aby prijali záväzky a naplánovali ďalšie kroky. Európske národy a Európska únia už pomoc poskytujú, čo je záväzok, ktorý si vážia ľudia v celom regióne.
<P>
Druhou a súvisiacou podmienkou je pochopiť a pomenovať mierový potenciál. Musíme si teraz začať znovu predstavovať budúcnosť: región, kde konflikt ustúpil spolupráci, kde regionálne hospodárstvo spája dohromady schopnosti a zdroje 22 krajín - viac ako 300 miliónov obyvateľov, od Atlantiku po Indický oceán - a kde cezhraničná spolupráca zlepšuje rozvoj, zdravotnú starostlivosť, životné prostredie atď.
<P>
Takáto budúcnosť ľuďom umožní plne sa zapojiť do globálneho procesu. Tým sa uvoľnia ďalšie príležitosti partnerstva s európskymi susedmi vo vede, technológiách a obchode.
<P>
Pre túto sľubnú budúcnosť musíme rýchle dosiahnuť zrozumiteľnú dohodu s vplyvom na sýrsku a libanonskú otázku. Celý arabský svet totiž uznal význam zmeny dopredu. Arabská mierová iniciatíva bola na jar jednomyseľne potvrdená. Získala podporu aj moslimských krajín mimo regiónu. Konečne máme po dlhom čase príležitosť vytvoriť suverénny nezávislý a životaschopný palestínsky štát a plnohodnotné normálne vzťahy medzi Izraelom a 57 arabskými a moslimskými národmi. Znamená to prijatie, prijatie zo strany najdôležitejších krajín s miliónmi obyvateľov, ktoré predstavujú najmenej tretinu členských krajín Organizácie Spojených národov. Otvára sa tým cesta k spoločnej bezpečnej, mierovej budúcnosti a novým partnerstvám.
<P>
Dosiahnutie takého mieru bude mať tiež obrovský vplyv na ďalšie veci. V rámci regiónu sa vytvorí nový strategický priestor umožňujúci vyriešenie ďalších závažných problémov, od chudoby po príliš rýchly nárast počtu obyvateľov. Agresívne sily už nebudú môcť využívať palestínsku otázku na svoje vlastné ambície a záujmy.
<P>
(potlesk)
<P>
Uvoľnia sa zdroje a pozornosť v prospech zvýšenia potenciálu regiónu prostredníctvom rozvoja a reforiem.
<P>
My v Jordánsku sme na takú budúcnosť pripravení. Náš reformný program sme presadzovali bez ohľadu na nestabilitu v regióne. V poslednom desaťročí sme dosiahli významné úspechy: silný hospodársky rast, nárast národného dôchodku na 1 obyvateľa a vzorový vzdelávací systém. A Európa bola významným partnerom, pomocou investícií súkromného sektora i cestou oficiálnej pomoci. Dovoľte mi, aby som vám povedal, že si podpory a priateľstva tohto Parlamentu a Európskej únie hlboko vážime.
<P>
(potlesk)
<P>
A veríme, že po dosiahnutí mieru sa naše partnerstvo ešte prehĺbi.
<P>
Vážení priatelia, dnes môžeme uvažovať o širšom susedstve, ktoré bude zasahovať na severe od Baltského mora na juh po Stredozemné more, o susedstvo, ktoré bude zdieľať Európa i Stredný východ. Ide o základ partnerstva Euromed, našej platformy pre spoluprácu a rozvoj medzi regiónmi. Ide o vzťah s obrovskými spoločnými záujmami a neobmedzeným potenciálom. A je na nás, aby sme naše partnerstvo čo najviac rozvíjali.
<P>
Dnes dosahujú dospelosť mladí Európania, ktorí nikdy nezažili rozdelenú Európu. Ich súčasníci v Palestíne a Izraeli nemajú takú pozitívnu skúsenosť. Vyrástli v rozdelenom konfliktnom svete. Teraz máme spoločne možnosť odstrániť bariéry ich budúcnosti a nechať minulosť vzadu.
<P>
Európsky parlament dnes zastupuje podstatne viac krajín, než keď som tu hovoril pred piatimi rokmi. Ide o výsledok záväzku celého regiónu rozšíriť oblasť partnerstva a pokroku. Stredný východ rieši rovnako dôležitú úlohu. Môžeme teraz spoločne pomôcť, aby sa to podarilo.
<P>
Dnes sa môže znovu začať mierový proces. V minulosti sme videli, ako sa také začiatky nepodarili. Tentoraz však jedinečná súhra udalostí vytvorila nové šance na úspech. Teraz môžeme a musíme spoločne splniť sľub mieru.
<P>
(potlesk)
<P>
Vážení priatelia, my v Jordánsku vieme, že keď sa rodí olivovník, je jeho zasadenie iba prvým krokom. Potom sa uvedú do činnosti stovky procesov, aby sa vytvorili životné bunky a štruktúry. Rastú korene, začína rásť a silné jadro zabezpečuje prežitie. Zvonku prichádza voda, ktorá podporí život a vytvorí nový plod.
<P>
Na Strednom východe bola práve zasadená nová olivová vetvička. Teraz musí začať skutočná práca. Máme vo svojich rukách vytvoriť proces a štruktúry, ktoré dajú koreňom pokoj, pomôžu im rásť a budú im pomáhať v budúcnosti.
<P>
Žiadam vás, aby ste v tomto úsilí pomohli. Naše partnerstvo môže priniesť historickú premenu a bohatú úrodu - roky mieru a prosperity, z ktorej budú mať úžitok naše národy a náš svet.
<P>
(Poslanci povstali a poďakovali rečníkovi potleskom v stoji)
<SPEAKER ID="105" NAME="Predseda">
Ďakujem vám, Vaša Výsosť, za návštevu v Európskom parlamente. Ďakujem vám za váš skvelý prejav. Vaša presvedčivosť sa nás všetkých hlboko dotkla, čo ukázal i potlesk. Je len málo osobností, málo čelných predstaviteľov, ktorí sú tak ako vy oddaní mieru na Strednom východe. Nazývate nás priateľmi a ja vám v mene Európskeho parlamentu hovorím: sme na vašej strane, pokiaľ ide o vytvorenie palestínskeho štátu, ktorý bude žiť v bezpečí...
<P>
(potlesk)
<P>
...a izraelského štátu, ktorý bude žiť v bezpečí. My v Európskom parlamente veríme v dôstojnosť ľudskej bytosti a dôstojnosť ľudskej bytosti platí pre všetky ľudské bytosti na tomto svete.
<P>
(potlesk)
<P>
Vaša Výsosť, chceme s vašou krajinou udržiavať úzku spoluprácu a vy ste jeden z mála ľudí, ktorí navštívili Európsky parlament viackrát. My v Európskom parlamente a Európskej únii chceme silné partnerstvo, vzťah a pokiaľ možno priateľstvo so všetkými krajinami Stredného východu. Sme na vašej strane. Poďme pracovať spoločne.
<P>
Shukran jazilan. Ďakujem vám, Vaša výsosť.
<SPEAKER ID="107" NAME="Martin Schulz" AFFILIATION="PSE">
(DE) Vážená pani predsedajúca, dámy a páni, vzhľadom na oficiálne zasadnutie s jordánskym kráľom sa nemohli všetci moji kolegovia z politických skupín vyjadriť podľa rokovacieho poriadku k tomu, čo sa tu predtým stalo. Rád by som to urobil teraz.
<P>
Myslím, že budem hovoriť za mnohých kolegov, keď najprv poďakujem pánovi predsedovi Parlamentu, pánovi Barrosovi a ďalej pánovi Sócratovi za dôstojný spôsob, akým bránili tento slávnostný akt, ktorým bolo podpísanie Charty základných práv. Drvivá väčšina Parlamentu stojí za nimi.
<P>
(potlesk)
<P>
Chcel by som však Parlamentu povedať dve veci a poviem ich len vo svojom mene, a nie v mene skupiny. Hovorím sám za seba.
<P>
Rád by som Parlament upozornil na jednu vec, do ktorej som zasvätený ako predseda politickej skupiny. Nie je bežným zvykom referovať o rokovaní Konferencie predsedov, ale ako iste viete, dámy a páni, jediným predsedom skupiny, ktorý na zasadnutí Konferencie predsedu požiadal o pozvanie zúčastniť sa oficiálneho podpisovania Lisabonskej zmluvy, bol pán Bonde. Myslím, že Parlament to vie. Žiadny iný predseda výboru žiadosť nepredložil. Pán Bonde, vy, ktorý tu robíte taký hluk, ste boli rozhodnutý zúčastniť sa podpisovania zmluvy. Máme tu akúsi dvojakú normu.
<P>
Ďalšia poznámka, ktorú chcem povedať, je, že som sa na nemeckom gymnáziu učil o spôsobe, akým sa v Ríšskom sneme vo Weimarskej republike používala taktika zborového skandovania na umlčanie politických protivníkov. Politickú skupinu, ktorá túto prax zaviedla, viedol Adolf Hitler. Dnešné udalosti mi to pripomenuli. Ďakujem vám.
<P>
(hlasný potlesk)
<SPEAKER ID="108" NAME="Joseph Daul" AFFILIATION="PPE-DE">
(FR) Budem stručný. Aj ja som bol dnes veľmi šokovaný. Sme v Parlamente, kde vládne demokracia a nepotrebujeme robiť taký hluk, aký sme tu predpoludním zažili, aby sme pritiahli pozornosť televíznych kamier. Na komunikáciu tu máme právo všetci. Tým, ktorí sú za dnešný predpoludňajší rozruch v rokovacej sále, kde vládne demokracia a sloboda, zodpovední, by som rád povedal, že sa správali hanebne. Budeme o tom znovu diskutovať na Konferencii predsedov, aby sme zabránili prípadnému zhoršeniu situácie.
<P>
(hlasný potlesk)
<SPEAKER ID="109" NAME="Francis Wurtz" AFFILIATION="GUE/NGL">
(FR) Pani predsedníčka, dámy a páni, rád by som vo vlastnom mene a dúfam, že po tom, čoho sme boli svedkami, aj v mene celej svojej skupiny, čo najostrejšie odsúdil protieurópske, šovinistické a nedôstojné prejavy z dnešného poludnia.
<P>
(potlesk)
<P>
Moja skupina je určite za referendum o novej zmluve a má otázky a pochybnosti o určitých článkoch charty. To, čo sa tu dnes dopoludnia udialo, s tým však nemá nič spoločné a o tom nemôže byť sporu. Pokiaľ ide o nás, my podporujeme hodnoty Spoločenstva, podporujeme základné práva, podporujeme demokratickú Európu a v našej vízii nie je miesto pre šovinizmus a nedôstojné správanie!
<P>
(hlasný potlesk)
<SPEAKER ID="110" NAME="Graham Watson" AFFILIATION="ALDE">
Pani predsedajúca, k jednému bodu rokovania by som rád podal oficiálnu žiadosť, aby sa zachovala dôstojnosť nášho Parlamentu. Správanie niektorých poslancov, ktorí prekrikovali zástupcov Parlamentu, Komisie a Rady počas ceremoniálu podpisovania, bolo neprijateľné a nemožno ho tolerovať. Vnáša do najvyššej európskej rokovacej sály to najhoršie z futbalových štadiónov a pripomína akcie komunistov v ruskej Dume alebo národných socialistov v nemeckom Ríšskom sneme.
<P>
(potlesk)
<P>
Moja oficiálna žiadosť teda, pani predsedníčka, znie: moja skupina žiada, aby predsedníctvo využívalo v budúcnosti právomoc, ktorú dostalo podľa rokovacieho poriadku, na vypovedanie členov, ktorí sa správajú podobne, z rokovacej sály.
<P>
(hlasný potlesk)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Dámy a páni, myslím, že je zbytočné dodávať, že sme boli rovnako ako všetci naši kolegovia dosť šokovaní tým, čo sa stalo. Chcel by som ale povedať toto: "Nedramatizujte to príliš! Pokiaľ je v sále 50 cvokov, je tu proti nim sedemsto osôb, takže nenafukujme to, že 50 duševných idiotov narušilo ceremóniu podpisovania, a nerobme z toho štátnu aféru. Upokojme sa a Graham, nechci od nás, aby sme ich vyhodili. Domnievam sa, že slobodný parlament je parlament, ktorý znesie idiotov, aj keď idú na nervy.
<P>
(potlesk)
<SPEAKER ID="112" NAME="Brian Crowley" AFFILIATION="UEN">
Pani predsedajúca, v mene svojej skupiny vyhlasujem, že aj keď vítame možnosť výrazne vystúpiť, čo by malo byť povolené vo všetkých parlamentných zhromaždeniach, to, čo sa tu stalo dnes predpoludním, bolo za hranicami toho, čo by sa malo v demokratických inštitúciách dovoľovať. Namiesto toho, aby sme túto debatu predlžovali, by sme však radšej mali pristúpiť k hlasovaniu a dostať sa tiež čo najskôr na obed.
<SPEAKER ID="113" NAME="Jens-Peter Bonde" AFFILIATION="IND/DEM">
Pani predsedajúca, pán Schulz na mňa osobne zaútočil, napriek tomu si myslím, že by sme mali hlasovať. Zúčastnil som sa mierovej manifestácie proti oslave charty, ktorá bola súčasťou ústavy a ktorej úplné znenie som dokonca ani nemohol dostať a pozrieť sa na jej vhodnosť a zmysel, a ani vy ste to nemohli urobiť. To, čo zajtra podpíšete, je zmluva, ktorú nikto z vás nečítal, jednoducho preto, že to nejde prečítať. Trávite čas určený na hlasovanie oslavami víťazstva nad demokraciou, a preto nebudem na svojich kolegov útočiť, ale musím povedať pánovi Schulzovi, že som sa nezúčastnil zločinu.
<P>
Celkom to chápem, ale v Dánsku máme inú tradíciu, preto som tu bol v tričku a dožadoval som sa referenda a domnievam sa, že referendum by sme mali vyžadovať všetci. Ide o demokratickú normu, ktorú obhajujete.
<SPEAKER ID="114" NAME="Dimitar Stoyanov" AFFILIATION="NI">
(BG) Beriem si slovo na základe ustanovení poriadku, ktoré mi dáva právo na osobné vysvetlenie, pretože pán Cohl Bendit urazil ľudí v tejto sále. Ide o osobnú urážku, pre ktorú nemáte, pán Cohn Bendit, právo schovávať sa za parlamentnú imunitu. Povedzte, že sa vzdávate svojej imunity a potom poslancov urážajte! Lebo to, čo sa tu stalo, je len slobodou prejavu, na ktorú má každý člen tohto Parlamentu právo.
<P>
Rád by som sa obrátil na vás, pán Daule. Pán Daule, keď chcete, aby boli poslanci násilne vyvedení von z rokovacej sály, nie ste ako Hitler, ktorý chcel to isté v Ríšskom sneme?
<P>
Najúžasnejšou demokraciou je priama demokracia. A my dvíhame hlas, uplatňujeme svoje právo na slobodný prejav, na priamu demokraciu, a neobchádzame európske národy, ako to robíte vy. To, čo sa tu deje, je diktatúra nového proletariátu, ktorý sa formuje v novej Únii. A tentoraz nejde o Sovietsky zväz alebo úniu, ale o Európsku úniu.
<SPEAKER ID="115" NAME="Joseph Daul" AFFILIATION="PPE-DE">
(FR) Pani predsedníčka, bol som citovaný v žiadosti o odobratie imunity a v žiadosti o vylúčenie z rokovacej sály. Dámy a páni, najprv sa naučte mená poslancov a až potom si berte slovo.
<SPEAKER ID="116" NAME="Predsedajúca">
Teraz prejdeme k hlasovaniu, ale predtým mám len krátku poznámku.
<P>
Parlament schválil dňa 29. novembra 2007 Chartu základných práv 534 hlasmi, proti bolo 85 poslancov, 21 sa zdržalo.
<P>
(hlasný potlesk)
