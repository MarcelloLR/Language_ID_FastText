<CHAPTER ID="005">
Dovoz paradajok z Maroka do EÚ (petícia č. 1565/2009) (rozprava) 
<SPEAKER ID="074" NAME="Predsedajúci">
Ďalším bodom programu je rozprava o otázke na ústne zodpovedanie o dovoze paradajok z Maroka (petícia č. 1565/2009 Josého Mariu Pozancosa (zo Španielska)), ktorú Komisii predkladá pani Erminia Mazzoniová v mene Výboru pre petície - B7-0211/2011).
<SPEAKER ID="075" NAME="Erminia Mazzoni" LANGUAGE="IT">
Z otázky, ktorú sme predložili ako Výbor pre petície, vyplýva, že náš výbor nebol spokojný s odpoveďou, ktorú poskytla Komisia na otázku, ktorú položila Španielska federácia združení pestovateľov a vývozcov ovocia, zeleniny, kvetov a živých rastlín.
<P>
Komisia v skutočnosti upriamila svoju pozornosť na zodpovednosť členských štátov pri stanovovaní cien namiesto toho, aby reagovala na konkrétny predmet petície, ktorým bolo informovanie o neoprávnenom dovoze paradajok a inej zeleniny z Maroka.
<P>
Na údajné nezrovnalosti v skutočnosti už niekoľko rokov poukazuje regulačný orgán OLAF (Európsky úrad pre boj proti podvodom), ktorý poukázal na nesprávne použitie metódy odpočtu podľa nariadenia (ES) č. 3223/1994, ktorým sa stanovujú tri rôzne metódy výpočtu. Dôsledkami tejto situácie sú nižšie príjmy pre Európsku úniu, nespravodlivá hospodárska súťaž a porušovanie trhových pravidiel, ako aj postupné zbedačovanie európskych výrobcov a vývozcov, pričom mimoriadne alarmujúcu situáciu hlásia najmä Španielsko, Grécko, Portugalsko, Francúzsko a Taliansko.
<P>
Komisia rokuje s Marokom o novej dvojstrannej dohode a znovu sa zdá, že táto dohoda nezohľadňuje tieto alarmujúce skutočnosti, ale pokračuje na ceste k realizácii toku vývozu z Maroka do Európskej únie, ktorý je úplne neregulovaný a nie je v súlade s európskymi právnymi predpismi.
<P>
Na túto tému by sme sa podľa mňa mali zamerať. Ide o tému, ktorá sa dotýka momentálne citlivého nervu, konkrétne problematiky migračných tokov. Táto veľká masa ľudí prichádzajúcich z krajín pozdĺž pobrežia severnej Afriky vrátane Maroka do Európskej únie často zahrnuje poľnohospodárskych robotníkov, ako ukazujú nedávne udalosti v Rosarne.
<P>
Prijímame ich len s veľkými ťažkosťami. Predovšetkým máme ako Európska únia a zvlášť ako Taliansko problémy s tým, aby sme im poskytli živobytie. Ďalšie znižovanie potenciálu poľnohospodárskej výroby v našich krajinách, teda vo Francúzsku, Španielsku, Taliansku a Portugalsku, ktoré majú v súčasnosti vážne problémy, by spôsobilo najrôznejšie škody. Chcela by som vedieť, čo má Komisia v úmysle urobiť.
<SPEAKER ID="076" NAME="Maroš Šefčovič">
podpredseda Komisie. - Ak dovolíte, pokúsim sa odpovedať na niekoľko otázok, ktoré boli položené v rámci tejto petície. Chcel by som poďakovať pani Mazzoniovej za to, že predložila túto otázku, vďaka čomu môžeme objasniť naše stanovisko k tejto záležitosti.
<P>
Predovšetkým by som chcel Parlament uistiť, že Komisia dôsledne a pozorne monitoruje množstvo paradajok dovážaných z Maroka pomocou systému krížovej kontroly, ktorý je založený na označovaní dovážaných množstiev marockými prevádzkovateľmi a uskutočňovaní každodenných záznamov o dovoze vnútroštátnymi colnými orgánmi. Komisia nemá dodnes žiadny dôkaz o systematických podvodoch alebo systematickom zlyhávaní systému, ktorý bol zavedený. Máme informácie týkajúce sa jedného prípadu, ku ktorému sa vrátim trochu neskôr. Týka sa to roku 2007, keď Európsky úrad pre boj proti podvodom (OLAF) skutočne zdôrazňoval, že uplatňovanie systému v jeho súčasnej podobe môže viesť k oportunistickému správaniu, ale nie nevyhnutne k správaniu, ktoré je v rozpore so zákonom.
<P>
Pripomínam, že uplatňovanie systému vstupných cien a vyberanie prípadných dovozných ciel v rámci tohto mechanizmu sú vo výlučnej právomoci colných orgánov členských štátov.
<P>
Ďalším aspektom tejto otázky, ktorý je dosť dôležitý, sú medzinárodné súvislosti tejto záležitosti, čo je téma, ktorá skutočne dominuje kolu rokovaní v Dauhe, ktoré sa stále neskončilo. Akákoľvek zmena systému vstupných cien a jeho súčasného mechanizmu uplatňovania by mohla mať škodlivý dosah na výsledky, ktoré sa zatiaľ dosiahli. Nová dvojstranná dohoda s Marokom chráni záujmy európskych výrobcov tým, že zachováva systém mesačných colných kvót pre paradajky a prísnu kontrolu dovážaných množstiev.
<P>
Okrem toho dohoda umožňuje prehĺbenie spolupráce a väčšiu transparentnosť z hľadiska trhových údajov v odvetví ovocia a zeleniny. Kvantitatívne zvýšenie kvót pre paradajky bolo obmedzené na 52 000 ton, čo je ďaleko pod tradičnou úrovňou obchodu, pričom zvyšovanie je postupné a rozvrhnuté na štyri obchodné roky, čím sa zachová súčasný podiel na trhu a tradičné zásobovanie Európskej únie. Komisia sa preto domnieva, že akákoľvek zmena súčasného systému vstupných cien musí byť v súlade s podmienkami príslušných medzinárodných dohôd.
<P>
Komisia dohliada na správne uplatňovanie nariadenia, a preto prostredníctvom úradu OLAF vykonala vyšetrovanie. O toto asi ide pani Mazzoniovej: či nedochádza k nezrovnalostiam v dôsledku nesprávneho výkladu vykonávacieho nariadenia. Vyvodenie dôsledkov z výsledkov vyšetrovania je však zodpovednosťou vnútroštátnych colných orgánov. Vymáhanie platieb prebieha, zverejňovanie údajov je však vo výhradnej zodpovednosti príslušných colných orgánov.
<P>
Pokiaľ ide o organizáciu dohľadu, bol to jeden z bodov otázky pani Mazzoniovej. V súvislosti s tým musím povedať, že Komisia, ako som už povedal, monitoruje dovoz paradajok z Maroka pomocou systému krížovej kontroly. Dovážané množstvá, o ktorých týždenne podávajú hlásenia marocké orgány, sa monitorujú. Údaje sa potom porovnajú s údajmi poskytnutými vnútroštátnymi colnými orgánmi, ktoré celkovo posudzujú systém, a tiež Eurostatom. Domnievam sa, že máme veľmi dobré a presné informácie a že keby v rámci systému dochádzalo k nejakým podvodom alebo neoprávneným postupom, určite by sme to zistili a podnikli by sme príslušné kroky.
<SPEAKER ID="077" NAME="Esther Herranz García" LANGUAGE="ES">
Na úvod by som chcela vyjadriť poďakovanie Výboru pre petície za jeho intenzívnu prácu v nadväznosti na sťažnosť, ktorú podala Španielska federácia združení pestovateľov a vývozcov ovocia, zeleniny, kvetov a živých rastlín na základe správy, ktorú v roku 2007 zverejnil Európsky úrad pre boj proti podvodom (OLAF). Závery tejto správy sú podľa mňa jednoznačné a sú dostatočným dôvodom na to, aby Európska komisia - ktorá mala túto záležitosť začať riešiť už dávno - prijala opatrenia s cieľom objasniť fungovanie režimu vstupných cien, aspoň vo vzťahu k odvetviu paradajok.
<P>
Lenže Komisia nielenže nepodnikla žiadne kroky, aby zabránila rôznym druhom podvodov, ktoré umožňuje súčasné nariadenie o vstupných cenách, ale ešte navyše uzatvorila novú poľnohospodársku dohodu s Marokom bez toho, aby najprv odstránila nedostatky dovozného režimu platného v súčasnosti.
<P>
Dámy a páni, je načase, aby Európska komisia začala brať svoje povinnosti vážne, začala skúmať, kde a ako dochádza k podvodom, a možno aj začala požadovať splatenie nezaplatených ciel. Podľa mňa je neprijateľné, aby došlo k ratifikácii novej dohody s Marokom skôr, ako sa vyriešia všetky detaily, o ktorých sme hovorili.
<P>
Naším cieľom nie je brániť uzatváraniu nových medzinárodných dohôd, ale zabezpečiť, aby takéto dohody vážne nepoškodzovali záujmy európskych výrobcov a aby sa pravidlá stanovené v týchto dohodách aj dodržiavali.
<P>
Pokiaľ ide o novú dohodu s Marokom, všetko, čo európske odvetvie ovocia a zeleniny požaduje, je záruka, že sa dohodnuté podmienky budú skutočne dodržiavať. To sa podarí iba vtedy, ak dôjde k reforme režimu vstupných cien. Nemôžeme mať novú dohodu s Marokom, pokiaľ nebudeme mať nový systém vstupných cien. Nebudeme môcť ratifikovať dohodu, ktorú Komisia už uzatvorila.
<P>
Navyše, ak majú úlohu dohľadu vykonávať členské štáty, mal by sa od nich požadovať významný finančný príspevok. Je však tiež pravda, že už dávno požadujeme európsky hraničný a colný systém podobný systému, ktorý majú Spojené štáty, s cieľom zabezpečiť účinnú kontrolu.
<SPEAKER ID="078" NAME="Lidia Joanna Geringer de Oedenberg" LANGUAGE="PL">
Podľa španielskych poľnohospodárov, ktorí podali Európskemu parlamentu petíciu, predstavujú lacné dovážané marocké paradajky hrozbu pre európskych výrobcov potravín. Poukazujú na príliš nízku minimálnu cenu, ktorá bola v preferenčnej dohode o dovoze a vývoze medzi EÚ a Marokom stanovená na približne 46 EUR za 100 kg. Podľa Eurostatu vyviezlo Maroko v decembri 2010 vyše 70 000 ton paradajok, čo je viac ako dvojnásobok kvóty stanovenej v dohode medzi EÚ a Marokom. To spôsobilo ťažké straty európskym výrobcom, nehovoriac o stratách na colných poplatkoch. Európsky úrad pre boj proti podvodom (OLAF) sa k tejto záležitosti už vyjadril, keď vo svojej správe z roku 2007 poukázal na možné nezrovnalosti spojené s dovozom paradajok z Maroka v súvislosti s nižšou cenou paradajok v porovnaní s pôvodnou cenou dohodnutou EÚ, čo vlastne umožňuje neplatenie dodatočných ciel. Chcela by som sa však pridať k ostatným členom Výboru pre petície a spýtať sa, či Komisia zamýšľa uskutočniť revíziu pravidiel v tejto oblasti a možno aj prijať opatrenia na získanie nezaplatených ciel.
<SPEAKER ID="079" NAME="Ramon Tremosa i Balcells">
v mene skupiny ALDE. - V októbri minulého roku som predložil Komisii písomnú otázku týkajúcu sa nesúladu medzi údajmi o dovoze paradajok z Maroka, poskytovanými rôznymi útvarmi EÚ.
<P>
V roku 2008 sa údaje Generálneho riaditeľstva pre dane a colnú úniu a Eurostatu rozchádzali až o 100 000 ton. Komisia odpovedala, že si problém všimla a že ho rieši, nie je mi však jasné, či Komisia dosiahne to, čo si európski občania a európski výrobcovia zaslúžia.
<P>
Do Európskej únie dovážame paradajky nielen z Maroka, ale aj z iných tretích krajín. Musíme zabezpečiť, aby boli rokovania spravodlivé pre každého a nie na úkor európskeho odvetvia poľnohospodárstva. Tiež by sme mali nájsť spôsob, ako kontrolovať, čo dovážame z iných krajín mimo EÚ, zvlášť v niektorých severoeurópskych prístavoch. Bez účinných hraničných kontrol čaká odvetvie poľnohospodárstva v Európe veľmi ťažká budúcnosť.
<P>
Ak európsku produkciu paradajok poškodí dohoda medzi EÚ a Marokom, bude veľmi ťažké obnoviť produkciu na pôde EÚ. Aby fungovala spravodlivá hospodárska súťaž, musia pravidlá a povinnosti platiť pre všetkých. Nemôžeme akceptovať uplatňovanie rôznych pravidiel a povinností pre európskeho výrobcu a poľnohospodárskeho výrobcu z krajiny mimo EÚ. Akceptovať to znamená akceptovať zníženie konkurencieschopnosti nášho odvetvia poľnohospodárstva a nesmierny dosah takéhoto vývoja na pracovníkov v Európe. Som za voľný obchod, ale v symetrických podmienkach výroby a informácií. Ak takéto podmienky neexistujú, voľný obchod nie je spravodlivým obchodom a hospodárska súťaž nie je spravodlivou hospodárskou súťažou.
<P>
Na záver by som chcel uviesť, že si nemyslím, že by mal Parlament dohodu medzi EÚ a Marokom ratifikovať bez pridania doložiek týkajúcich sa trhu práce, sociálneho rozmeru a životného prostredia v Maroku. Ak sa to nestane, môže v Európe dôjsť k zániku poľnohospodárskej činnosti a priemyslu potravinového reťazca.
<SPEAKER ID="080" NAME="João Ferreira" LANGUAGE="PT">
Počas rozpravy o obchodných dohodách o poľnohospodárskych výrobkoch s Marokom a inými stredozemskými krajinami, ako sú napríklad Egypt a Izrael, sme vyslovili niekoľko varovaní. Varovali sme pred tým, že ak sa tieto dohody uzatvoria, ešte viac sa zvýši tlak na poľnohospodárov v EÚ, aby znižovali výrobné ceny, zvlášť v krajinách ako Portugalsko, čím by sa ďalej vyostrili problémy, ktorým čelia pri predaji svojich výrobkov. Odsudzujeme liberalizáciu obchodu s ovocím a zeleninou, čo sú typicky stredozemské produkty, pretože to by viedlo k tomu, že by sa do veľkých supermarketov dostávali lacnejšie výrobky, na ktoré sa často nevzťahujú také pravidlá a normy, aké musia dodržiavať poľnohospodári v EÚ. Chceli by sme zdôrazniť, že liberalizácia obchodu s poľnohospodárskymi výrobkami podporuje modely intenzívnej výroby na vývoz, ktoré uprednostňujú veľké poľnohospodárske koncerny na úkor malých a stredných poľnohospodárskych podnikov, rodinných poľnohospodárskych podnikov a zásobovania miestnych a regionálnych trhov. To všetko má negatívne dôsledky na potravinovú suverenitu a bezpečnosť, kvalitu potravín a životné prostredie.
<P>
Táto situácia bola dôvodom našich varovaní, ktoré Komisia, žiaľ, ignorovala a stále ignoruje. Ignorovala potrebu brániť záujmy výrobcov z krajín EÚ zaistením spravodlivých cien pre výrobu a kontinuity činnosti najmä v súvislosti s malými a strednými poľnohospodárskymi podnikmi. Teraz navyše vieme, že Komisia tiež ignorovala správu Európskeho úradu pre boj proti podvodom (OLAF), ktorá kritizovala nezrovnalosti spojené s dovozom paradajok z Maroka, správu, ktorá potvrdzuje vplyv týchto dovozov na znižovanie cien paradajok na trhu EÚ. Ako by to nestačilo, v novej poľnohospodárskej kapitole v dohode o pridružení s Marokom sa Komisia rozhodla dovoz paradajok do EÚ ešte zvýšiť.
<P>
Kedy sa konečne zabrzdí tento liberálny fundamentalizmus, ktorý obetuje všetko záujmom niekoľkých veľkých európskych podnikov a nadnárodných vývozcov? Ako chce Komisia európskym výrobcom vynahradiť škodu, ktorú im jasne spôsobila? Popremýšľajte o týchto otázkach.
<SPEAKER ID="081" NAME="Gabriel Mato Adrover" AFFILIATION="PPE">
(ES) Pestovatelia paradajok z Kanárskych ostrovov, Murcie, Andalúzie a spoločenstva Valencia, všetko výrobcovia z Európskej únie, potrebujú, aby Komisia podnikla rozhodné kroky v súvislosti s nespravodlivou situáciou, ktorá im spôsobuje vážne škody. Dochádza k podvodom a vy to viete.
<P>
Dohoda s EÚ stanovuje pre Maroko vstupnú cenu, ktorú Maroko nedodržiava. Okrem toho by sme sa mali pozrieť nielen na rok 2007, ale aj na rok 2010. Komisia si je dobre vedomá skutočnosti, že španielski pestovatelia paradajok musia súťažiť s marockými pestovateľmi za nespravodlivých podmienok, keďže musia znášať oveľa vyššie výrobné náklady vyplývajúce z prísnych európskych noriem v oblasti kvality, bezpečnosti potravín a bezpečnosti pri práci, ako aj z obmedzení týkajúcich sa pesticídov, ktoré sa od tretích krajín nevyžadujú.
<P>
Napriek tomu naši pestovatelia s veľkým úsilím a verní kvalite ďalej usilovne pracujú, aby zachránili svoju úrodu. Je preto neprijateľné, aby Komisia ignorovala zlé fungovanie režimu vstupných cien, ktorého zložitosť podporuje podvody, ako to konštatoval samotný Európsky úrad pre boj proti podvodom, a aby sa Komisia tvárila, že nič nevidí, keď dochádza k porušovaniu kvót na paradajky dohodnutých s Marokom.
<P>
Nestačí, aby nám Komisia povedala, že dohľad je zodpovednosťou členských štátov. Ak si neplnia svoje povinnosti, musí Komisia konať. Nemožno tolerovať, aby dochádzalo k porušovaniu nariadení o kvótach na dovoz z Maroka a aby sa neplatili príslušné clá a Komisia pritom nepodnikala žiadne kroky.
<P>
Komisia chce, aby sme schválili novú dohodu s Marokom. Pokiaľ nedostaneme záruky, že dôjde k úprave systému cien s cieľom zabrániť nespravodlivej hospodárskej súťaži medzi marockými a španielskymi výrobkami, túto iniciatívu určite nepodporíme.
<P>
Je vašou povinnosťou zabezpečiť dodržiavanie dohôd, ale tiež je vašou povinnosťou brániť záujmy pestovateľov na Kanárskych ostrovoch, v Murcii, Valencii a Andalúzii. Urobte to, kým nebude príliš neskoro.
<SPEAKER ID="082" NAME="Josefa Andrés Barea" AFFILIATION="S&amp;D">
(ES) Úprava nariadenia o vstupných cenách sa požaduje už od roku 2003. Tento Parlament, členské štáty, Španielsko a Francúzsko s podporou Talianska, Grécka a Portugalska - tí všetci ju požadovali.
<P>
Dôvodom je skutočnosť, že sa nariadenie riadne neuplatňuje, a to v tom zmysle, že sa neplatia niektoré clá a používa sa nespravodlivá metóda výpočtu. V dôsledku toho odvetvie trpí, máme nespravodlivú hospodársku súťaž a členským štátom plynie menší zisk z ciel.
<P>
Osobitný zbor inšpektorov pre ovocie a zeleninu to overoval a konštatoval, že článok 5 nariadenia umožňuje nespravodlivé uplatňovanie, a ako už bolo v tomto Parlamente povedané, Európsky úrad pre boj proti podvodom (OLAF) konštatoval, že používaná metóda výpočtu umožňuje neplatenie dodatočných ciel.
<P>
Je na Komisii, aby tento problém vyriešila. Výrobnému systému a členským štátom sa musí poskytnúť riešenie. Táto situácia trvá už 16 rokov.
<P>
Odvetvie trpí. Trpí európske odvetvie ovocia a zeleniny spolu so španielskym odvetvím ovocia a zeleniny vo Valencii, Murcii a Andalúzii a riešenie je potrebné. Táto situácia sa dotkla aj spotrebiteľov.
<SPEAKER ID="083" NAME="Paolo De Castro" AFFILIATION="S&amp;D">
(IT) Petícia, o ktorej tu dnes diskutujeme, prišla v čase, keď Výbor Parlamentu pre poľnohospodárstvo a rozvoj vidieka a jeho Výbor pre medzinárodný obchod diskutujú o novej poľnohospodárskej kapitole v dohode s Marokom.
<P>
Európsky úrad pre boj proti podvodom (OLAF) potvrdil, že existujú nezrovnalosti vo výpočte ciel na dovoz paradajok a že to spôsobilo škody európskym výrobcom, tým výrobcom, ktorí vyjadrujú obavy z očakávaného zvýšenia dovozu paradajok a ovocia a zeleniny všeobecne, ku ktorému dôjde, ak sa dohoda podpíše.
<P>
Obavy, ktoré vyvolávajú dvojstranné dohody, kde je poľnohospodársky prvok často obetovaný v záujme širších priemyselných záujmov, vnímame, samozrejme, citlivo. Takto by sa to nemalo robiť a Európskej komisii to neprestaneme opakovať. Chcel by som však zdôrazniť, že súčasná hospodárska a politická kríza v celej oblasti Maghrebu by nás mala viesť k tomu, aby sme túto dohodu zvážili dôkladnejšie a s väčšou dávkou solidarity.
<SPEAKER ID="084" NAME="Iratxe García Pérez" AFFILIATION="S&amp;D">
(ES) Tak ako to požadujú predkladatelia petície zo Španielskej federácie združení pestovateľov a vývozcov ovocia, zeleniny, kvetov a živých rastlín, Komisia musí upraviť - a tu opakujem požiadavku, ktorú predložili Španielsko a ďalšie členské štáty - niektoré články nariadenia, o ktorom hovoríme.
<P>
Pokiaľ ide o metódu výpočtu, ktorým sa stanovujú vstupné ceny, jedna z troch metód, ktoré sa v súčasnosti používajú, sa musí prestať používať, konkrétne tá, ktorá je známa ako odpočtová metóda. To je najdôležitejšia zmena vzhľadom na to, že dovozcovia sa rozhodujú pre metódu, ktorá im kedykoľvek umožní vyhnúť sa plateniu dodatočných ciel.
<P>
Teraz, keď má tento Parlament prijať novú dohodu s Marokom, aby mohla nadobudnúť platnosť, by si Komisia určite získala uznanie tým, že by raz a navždy dala tento systém do poriadku. Dnes to znovu požadujeme, pretože dobre fungujúci systém vstupných cien je odškodnením, ktoré naši pestovatelia môžu odôvodnene očakávať, keď bude odsúhlasené jej nadobudnutie platnosti.
<SPEAKER ID="085" NAME="Giovanni La Via" AFFILIATION="PPE">
(IT) Dnešná rozprava týkajúca sa petície, ktorú predložila Španielska federácia združení pestovateľov a vývozcov ovocia, zeleniny, kvetov a živých rastlín, je podľa mňa namieste a dobre načasovaná vzhľadom na to, že sa v rovnakom čase v Parlamente diskutuje o obchodnej dohode s Marokom.
<P>
Je jasné, že petícia kladie otázku, na ktorú Komisia, zdá sa, zatiaľ neposkytla odpoveď. Tento Parlament dôrazne požaduje poskytnutie odpovede pred podpísaním novej dohody, pretože nie je prijateľné, aby európski poľnohospodári aj naďalej platili za túto túžbu po voľnom obchode, ktorá sa zmocňuje Európy.
<P>
Musíme brániť a chrániť našich poľnohospodárov, a to nielen v súvislosti s produkciou paradajok, ale aj v súvislosti s produkciou ovocia a zeleniny, ktorú by neuvážené otvorenie trhu vážne postihlo.
<SPEAKER ID="086" NAME="Pier Antonio Panzeri" AFFILIATION="S&amp;D">
(IT) Kritika, ktorá tu dnes doobeda zaznela v súvislosti s predloženou petíciou, je pochopiteľná. Myslím si, že budeme musieť prejsť ešte dlhú cestu, kým sa nám podarí zabezpečiť konsenzus pre schválenie prípadnej všeobecnej dohody o poľnohospodárskych výrobkoch s Marokom. Na jednej strane musí dohoda rešpektovať potrebu rovnováhy a nesmie spôsobovať vážne ťažkosti európskym poľnohospodárskym výrobcom. Na druhej strane musí rešpektovať potrebu jasných a transparentných pravidiel hospodárskej súťaže na poľnohospodárskych trhoch. Touto cestou sa treba vydať, ak chceme zabezpečiť, aby bol vzťah medzi Európskou úniou a Marokom pozitívnym vzťahom.
<P>
Preto Komisiu vyzývam, aby začala hľadať vhodné riešenia, ktoré nestratia zo zreteľa záujmy výrobcov a zároveň nestratia zo zreteľa obnovenú politiku veľkorysosti voči Maroku, najmä vzhľadom na udalosti, ktoré sa odohrávajú v Maghrebe.
<P>
Bolo by veľmi užitočné porozumieť týmto udalostiam a nechcem, aby to nakoniec dopadlo tak, že budeme namiesto poľnohospodárskych výrobkov a paradajok dovážať zberačov paradajok. Je preto dôležité situáciu dôkladne preskúmať s cieľom vytvoriť novú európsku politiku.
<SPEAKER ID="087" NAME="Raül Romeva i Rueda" AFFILIATION="Verts/ALE">
(ES) Myslím si, že politika v štýle "všetko po starom" bola v minulosti príčinou už mnohých našich nešťastí. Musíme byť preto opatrní najmä v súvislosti so súčasnou situáciou v severnej Afrike. Práve preto by som sa chcel pripojiť k tým, ktorí povedali, že za súčasných okolností nie je veľmi vhodné pokračovať v procese prijímania obchodnej dohody s Marokom.
<P>
Ako spravodajca Výboru pre rybolov požiadaného o stanovisko si myslím, že si musíme dôkladne vyjasniť, ako napredujú veci v súčasnom rámci. Musíme tiež jasne požadovať, aby všetky paradajky - alebo akékoľvek iné plodiny - vstupujúce do Európskej únie prichádzali za rovnakých podmienok, aké sa vyžadujú od miestnych pestovateľov. Ak to nebude možné zaručiť, mali by sme - vlastne musíme - prehodnotiť celý rámec a dúfam, že presne to tento Parlament urobí.
<P>
Namiesto prijatia protekcionistickej politiky je podľa mňa potrebná dôrazná angažovanosť za voľný obchod. Tiež nesmieme mať žiadne pochybnosti o tom, čo rámec predstavuje, aby sme všetko chápali a dokázali konať čo najzodpovednejšie.
<SPEAKER ID="088" NAME="Cristina Gutiérrez-Cortines" AFFILIATION="PPE">
(ES) Musím poďakovať všetkým kolegom poslancom, ktorí pochopili problém stredozemského regiónu, španielskej delegácii a všetkým tým, ktorí chápu, že my z Kanárskych ostrovov, Murcie, Valencie a Almerie okrem toho, že sme frustrovaní tým, že Komisia nedodržiava dohody, a tým, že sme boli svedkami krachu mnohých spoločností, zostávame miestom vstupu pre prisťahovalcov zo subsaharskej Afriky, miestom vstupu pre marockých prisťahovalcov a nárazníkom proti kríze. Ide o to, že v súčasnosti, v čase totálnej hospodárskej núdze, podporujeme ľudí, ktorí prichádzajú pracovať a posielajú peniaze domov svojim rodinám.
<P>
Preto si myslím, že aj Komisia sa musí správať zodpovedne vo vzťahu k právomociam, ktoré jej prislúchajú na základe zmlúv. Komisia podľa mňa úplne ignoruje potrebu brániť záujmy verejnosti alebo potrebu predchádzať neuváženej politike, ktorá nás, okrem iného, núti dovážať plodiny pestované v mimoriadne pochybných fytosanitárnych podmienkach.
<SPEAKER ID="089" NAME="Peter Jahr" AFFILIATION="PPE">
(DE) Vnútorný trh bol vytvorený aj preto, aby bolo možné poskytovať spotrebiteľom lepšiu ochranu. Spotrebitelia majú právo mať možnosť kúpiť si v celej Európskej únii zdravé, poctivo vyrobené potraviny.
<P>
Otvorenie trhu - inými slovami kontrolovaná dovozná kvóta - musí preto podliehať splneniu najmenej troch požiadaviek. Po prvé, musí sa uskutočňovať jasná kontrola množstva pri povolených dovozoch. To sa týka najmä kvantitatívnej stránky. Po druhé, treba kontrolovať aj kvalitu výrobkov. To sa týka aj výrobných noriem. Po tretie, treba brať do úvahy dosah na poľnohospodárov v Európskej únii. Treba zabrániť obchodu, ktorý škodí tretím stranám - čo spravidla znamená obchod v prospech priemyslu na úkor poľnohospodárstva.
<P>
Žiadam preto Komisiu, aby dohodu s Marokom ešte raz dôkladne preskúmala a podpísala ju až po opätovnej revízii.
<SPEAKER ID="090" NAME="Michel Dantin" AFFILIATION="PPE">
(FR) Chcel by som poďakovať španielskym výrobcom, ktorí nám predložili túto dobre načasovanú petíciu.
<P>
V Parlamente Komisiu vlastne už niekoľko mesiacov varujeme pred nebezpečenstvom, ktoré pre náš vnútorný trh predstavuje séria dvojstranných dohôd. Áno, otázku rozvoja Maroka vnímame citlivo. Áno, vieme, že vytvorenie stability pre Maročanov v ich vlastnej krajine je najlepším možným riešením a že vďaka tomu už v budúcnosti nebudeme musieť riešiť početné problémy spojené s prisťahovalectvom. Keď nám však Komisia hovorí, že nová dohoda bude znamenať len ratifikáciu už existujúcej situácie, prostredníctvom správ Európskeho úradu pre boj proti podvodom (OLAF) jasne vidíme, že situácia, o ktorej Komisia hovorí, nie je skutočným riešením.
<P>
Okrem toho by som chcel Komisiu upozorniť na ďalšiu vec. Bolo nám povedané, že uzatvorené - nanovo uzatvorené - dohody nám umožnia podporiť marockých výrobcov. O akých výrobcoch však hovoríme? Vývozcami sú predovšetkým veľké agropotravinárske spoločnosti, ktoré v Maroku založili obrovské farmy. Malí marockí výrobcovia nie sú tí, ktorí majú prospech z našich dohôd, pretože tí nie sú schopní vyrábať v podmienkach prijateľných pre európsky trh. Nemýľme si veci, ale ani vy nezavádzajte poslancov EP: o to chcem Komisiu požiadať.
<SPEAKER ID="091" NAME="Maroš Šefčovič">
podpredseda Komisie. - Ak dovolíte, začnem niekoľkými číslami, pretože aj niektorí z rečníkov ich vo svojich vystúpeniach uvádzali. Použijem na to údaje databázy Comext.
<P>
Dovoz paradajok z Maroka do EÚ sa zvýšil zo 185 000 ton počas sezóny 1999 - 2000 na 295 000 ton počas sezóny 2009 - 2010 v rámci normálneho trendu v dovoze čerstvého ovocia a zeleniny z celého sveta. Zároveň sa celkový dodatočný dovoz paradajok do EÚ zvýšil z 242 000 na 493 000 ton. Musím vyzdvihnúť skutočnosť, že podiel Maroka na celkovom dovoze do EÚ sa v skutočnosti znížil zo 76 % na 59 %. Produkcia paradajok v EÚ sa pohybuje medzi 16 a 18 miliónmi ton ročne, z čoho 6,5 až 7,5 tony je určených na čerstvý trh. Podľa mňa je dobré vziať tieto čísla na vedomie, aby sme dokázali udržať túto diskusiu a veľkosť problému v medziach, ktoré zodpovedajú ich vážnosti.
<P>
Čo sa týka novej dohody s Marokom, v Komisii si myslíme, že je primeraná a vyvážená. Ak bude prijatá, Komisia, samozrejme, zabezpečí, aby sa podmienky a pravidlá, ktoré sú v nej stanovené, plne dodržiavali. Dodatočné množstvá nepresahujúce colnú kvótu sa budú udržiavať pod tradičným priemerom dodávok do EÚ. Súčasná priemerná úroveň je 300 000 ton. S ďalšími 52 000 tonami to bude 285 000 ton v rámci colnej kvóty, takže ešte stále bude zostávať priestor na 15 000 ton dovozu v rámci bežného režimu erga omnes.
<P>
Pokiaľ ide o ďalší spomenutý problém, konkrétne o tvrdenie, že sme nekonali, to naozaj nemôžem akceptovať, pretože my sme v systéme žiadnu systémovú chybu nenašli. V jednom prípade, ktorý sa tu dnes tiež už spomínal, Európsky úrad pre boj proti podvodom (OLAF) preskúmal príslušný problém a postúpil celý spis so zisteniami francúzskemu súdu, ktorý nepodporil plný rozsah zistení úradu OLAF, čiastočné vymáhanie nesplatených ciel sa však napriek tomu začalo.
<P>
Tiež by som chcel tento Parlament uistiť, že pokiaľ ide o fytosanitárne normy, Komisia pri každom dovoze čerstvého ovocia a zeleniny do Európskej únie zaisťuje najprísnejšiu možnú kontrolu a najvyššiu možnú úroveň noriem. Zároveň musím povedať, že chápem bdelosť poslancov Európskeho parlamentu a bdelosť odvetvia poľnohospodárstva vo vzťahu k týmto veľmi relevantným otázkam. Chcel by som ich uistiť, že ak majú organizácie konkrétne dôkazy o podvodoch, môžu ich predložiť Komisii, ktorá ich dôkladne preskúma a podnikne príslušné kroky, ak to bude potrebné.
<SPEAKER ID="092" NAME="Predsedajúci">
Rozprava sa skončila.
<P>
(Rokovanie bolo prerušené o 11.35 hod. a pokračovalo o 12.00 hod.)
