<CHAPTER ID="024">
Európske zoskupenie územnej spolupráce (rozprava)
<SPEAKER ID="299" NAME="Predsedajúca">
Ďalším bodom rokovania sú ústne otázky pre Komisiu o Európskom zoskupení územnej spolupráce od Gerarda Galeoteho, v mene Výboru pre regionálny rozvoj (Ď-0076/2007/rev.1 - Â6-0008/2008).
<SPEAKER ID="300" NAME="Gerardo Galeote">
autor. - (ES) Pani predsedajúca, kľúčovým aspektom revízie predpisov pre štrukturálne fondy, ktorú Výbor pre regionálny rozvoj úspešne vykonal, bolo vytvoriť z podpory územnej spolupráce prioritný cieľ našej kohéznej politiky, ktorej, podotýkam, Európsky parlament zvýšil pridelené financie ako súčasť rokovaní o finančnom výhľade. Vzhľadom na to nemôže byť zvolanie tejto diskusie pre nikoho prekvapením. Zvolali ju jednohlasne politické skupiny a ja ju otváram v mene Výboru pre regionálny rozvoj. Chcem sa poďakovať pani komisárke za jej účasť a je mi ľúto, že Rada nebola schopná zúčastniť sa tejto diskusie spoločne s nami, aj keď sa jej priamo dotýka.
<P>
Na základe skúseností, ktoré sme získali z programov INTERREG, môžeme konštatovať, že absencia iniciatívnej štruktúry, ktorá by mala svoju vlastnú právnu subjektivitu, zabrzdila ich účinnosť. Z toho dôvodu vítame návrh Komisie na zriadenie európskeho združenia pre územnú spoluprácu, ako nástrojov, ktoré by mali svoju vlastnú právnu subjektivitu.
<P>
V Európe, v ktorej sú štáty a obyvatelia spojení do jedného celku, predstavujú podľa Lisabonskej zmluvy regióny, najvyššiu vyjadrovaciu formu v rámci týchto orgánov.
<P>
Pripúšťam, že niektoré členské štáty vyjadrili svoje výhrady v súvislosti s potrebou Európskych zoskupení územnej spolupráce, aj keď sú pod dohľadom Rady.
<P>
Je predmetom diskusie, či je charakter a obsah nariadení, ktoré boli prijaté, príliš nejasný, a či sa vytvoril určitý stupeň právnej neurčitosti, keď sa ich uplatňovanie, možno až v príliš veľkom počte prípadov, ponechalo na domáce právo.
<P>
Môžeme povedať, že spôsob, akým niektoré členské štáty riešia komplexné situácie, závisí od stupňa ich decentralizácie, od ktorej závisia zvolené stratégie v oblasti územnej spolupráce.
<P>
Je však potrebné poznamenať, že nariadenie č.1082/2006 bolo prijaté v júli 2006, rok po tom, čo bolo jednohlasne prijaté Európskym parlamentom na základe návrhu nášho kolegu Jana Olbrychta. Je záväzné pre všetky členské štáty od 1. augusta 2007.
<P>
Členské štáty mali teda šesť mesiacov na to, aby uskutočnili všetky potrebné legislatívne opatrenia.
<P>
Na základe dostupných informácii, pani komisárka ma opraví, ak sa mýlim, však dokonca ani desať členských štátov nevykonalo potrebné opatrenia a nezabezpečilo, aby malo toto nariadenie v súčasnosti už plnú účinnosť.
<P>
Je všeobecne známe, že je zodpovednosťou a povinnosťou Európskej komisie, zabezpečiť účinné vykonávanie európskeho práva, a, tam kde je to potrebné, zakročiť a odstrániť prekážky, ktoré by mohli danému vykonávaniu brániť.
<P>
Neformálne poskytnuté vysvetlenie, že zásada subsidiarity bráni v tom, aby sa podnikli opatrenia voči členským štátom, ktoré si neplnia svoje záväzky, je jednoducho neprijateľné. Ak by tomu tak bolo, potom by členské štáty mohli odložiť, prípadne odmietnuť realizovať, akékoľvek právne predpisy spoločenstva, ktoré by sa im zdali nevhodné alebo príliš náročné.
<P>
Z toho dôvodu žiadame, pani Hübnerová, prostredníctvom našej otázky na Európsku komisiu, aby bol Parlament jasne informovaný o problémoch, s ktorými sa členské štáty stretávajú pri realizácii tohto nariadenia.
<P>
Ktoré členské štáty nevykonávajú opatrenia potrebné na to, aby bolo toto nariadenie správnym spôsobom realizované? Aké opatrenia uskutočnila Európska komisia, prípadne aké opatrenia zvažuje použiť - konkrétne máme na mysli podanie návrhu na začatie konania o porušení právnych predpisov na Európskom súdnom dvore - aby zabezpečila, že všetky členské štáty splnia dané nariadenie a aby zabránila tomu, aby neschopnosť niektorých členských štátov vyhovieť stanoveným pravidlám ohrozila pridelené financie?
<SPEAKER ID="302" NAME="Danuta Hübner">
členka Komisie. - Pán predsedajúci, chcela by som začať tvrdením, že jednoročný termín na prijatie národných pravidiel je skutočne veľmi ambiciózny. Ak sa pozrieme na iné predpisy , ktorými sa zriaďujú zákonné orgány, zistíme, že predpokladané termíny boli obvykle v rozmedzí troch až štyroch rokov. Túto skutočnosť by sme preto mali tiež vziať do úvahy.
<P>
Z dôvodu urýchlenia celého procesu pripravilo Generálne riaditeľstvo pre regionálnu politiku dotazník zahŕňajúci prvky regulácie, ktoré musia byť zohľadnené vo vnútroštátnych predpisoch. Tento dotazník bol v marci 2007 zaslaný všetkým členským štátom prostredníctvom siete členov Výboru pre koordináciu fondov (COCOF). Dotazník bol minulý rok tiež dvakrát predmetom diskusií s členskými štátmi počas stretnutí Výboru pre koordináciu fondov: prvý raz v apríli a neskôr v polovici júla.
<P>
Kde sa teda nachádzame dnes v procese prijatia? Príslušné vnútroštátne predpisy už prijalo šesť členských štátov: Maďarsko, Spojené kráľovstvo, Bulharsko, Portugalsko, Rumunsko a Španielsko. Proces prijímania vnútroštátnych predpisov by sa mal už veľmi skoro ukončiť v ďalších štyroch členských štátoch: Francúzsku, Luxembursku, Nemecku a Belgicku. Pätnásť spomedzi zostávajúcich 17 členských štátov už začalo proces prijímania buď v parlamente, alebo vo vláde. Existujú však dva členské štáty - Dánsko a Estónsko - v prípade ktorých nemáme o tomto procese žiadne informácie. Očakáva sa od nich, že dodržia termín v polovici februára, stanovený v liste generálne riaditeľa, ktorý bol zaslaný všetkým členským štátom a v ktorom žiadame o informácie týkajúce sa správy o procese prijímania predpisov do termínu 14. februára. V rovnakom liste, v ktorom sme stanovili termín na polovicu februára všetkým členským štátom, ktoré nás ešte neinformovali o tom, či už dané predpisy prijali alebo aký je harmonogram pre ich prijatie, tiež informujeme členské štáty o prípravnom procese pre medziinštitucionálny seminár konzorcia EGGC, ktorý sa bude spoločne s Parlamentom a Výborom regiónov konať 19. júna v Bruseli počas slovinského predsedníctva. Taktiež sme ich vyzvali, aby sa zapojili do skupiny expertov konzorcia EGGC, ktorá bola založená Výborom regiónov.
<P>
Čo sa týka konania o porušení predpisov, v prvom rade mi dovoľte povedať, že ide o veľmi špecifické nariadenie: nie je to smernica. Je to nariadenie s priamou uplatniteľnosťou vo všetkých 27 členských štátoch, ktoré si vyžaduje určité dodatočné opatrenia zo strany členských štátov, a nielen prijatie vykonávacích predpisov. Po 14. februári, potom, ako dostaneme odpovede od jednotlivých členských štátov - predovšetkým tých, ktorých agendu pre prijatie potrebných predpisov ešte nepoznáme - od ktorých bude závisieť akékoľvek rozhodnutie Komisie týkajúce sa začatia konania o porušovaní predpisov, znovu zvážime svoj postoj a rozhodneme, kde sa konanie o porušovaní predpisov začne. V každom prípade budeme samozrejme veľmi pozorne sledovať uplatňovanie týchto predpisov po ich zavedení. Dovoľte mi povedať, a domnievam sa, že to je veľmi dôležitá časť celého procesu, že bolo medzitým v pondelok založené prvé konzorcium EGGC medzi Francúzskom a Belgickom, aj keď vnútroštátne predpisy ešte neboli prijaté, pretože toto nariadenie je priamo uplatniteľné a regionálne a miestne úrady sú oprávnené vytvárať zoskupenia. Vnútroštátne predpisy potrebujú určiť postup kontroly ex ante vrátane určenia kompetentného orgánu, ktorý by prijímal požiadavku regionálnych alebo miestnych úradov na účasť v EGGC. Už dnes máme po celej Európe okolo 30 príkladov programov, v ktorých sa počíta s možnosťou EGGC. Existujú tiež regióny, ktoré už podpísali dokument potvrdzujúci ich záujem. Prebieha veľké množstvo prípravných prác, preto očakávame, že sa proces rýchlejšie rozbehne, keď sa dokončí proces prijímania vnútroštátnych predpisov.
<SPEAKER ID="303" NAME="Jan Olbrycht" LANGUAGE="PL">
Pani komisárka, mal som tú česť byť spravodajcom pre nariadenie, ktorým sa zriaďovalo európske združenie pre územnú spoluprácu ako súčasť európskeho právneho systému. Bol som svedkom a zúčastnil som sa mnohých diskusií o nových možnostiach, ktoré nám otvára územná spolupráca na základe tohto nového právneho nástroja.
<P>
Argumenty v prospech nových možností boli sprevádzané obavami organizačnej a politickej povahy, obzvlášť zo strany predstaviteľov členských štátov. Nakoniec bolo navrhnuté riešenie, s ktorým súhlasili obe strany, prívrženci aj skeptici. Uvedomujúc si, že zavedenie tohto typu právnickej osoby do národných systémov by spôsobilo komplikácie, sa členské štáty dohodli na termíne, do ktorého ukončia práce na príslušných vnútroštátnych právnych predpisoch. Tento termín však nebol dodržaný. Do dnešného dňa len niekoľko členských štátov splnilo svoj záväzok, medzi inými aj Bulharsko a Rumunsko, ktoré boli povinné prijať toto nariadenie ako súčasť acquis communautaire.
<P>
Výbor regiónov, na základe podmienok uvedených v samotnom nariadení, monitoruje realizáciu a fungovanie Európskych zoskupení územnej spolupráce a už teraz je držiteľom zaujímavých informácií o prípravách na vytvorenie nových orgánov. Na základe dostupných informácií môžem povedať, že európske inštitúcie potrebujú zohrávať mimoriadne dôležitú úlohu - nielen Komisia, ale predovšetkým Rada - pri presviedčaní vlád, aby podnikli potrebné kroky, ku ktorým sa v minulosti zaviazali. Vôbec by nepomohlo, kedy sa táto realizácia musela vykonať z dôvodu rozhodnutia Európskeho súdneho dvora, ktorý by konal na základe podaných sťažností.
<SPEAKER ID="304" NAME="Rosa Miguélez Ramos">
v mene skupiny PSE. - (ES) Pán predsedajúci, už od začiatku bola iniciatíva INTERRIG zárodkom skutočne polycentrickej myšlienky európskeho priestoru prostredníctvom cezhraničnej, nadnárodnej a medziregionálnej spolupráce.
<P>
Vytvorenie nového nástroja, európskeho združenia pre územnú spoluprácu, sa rodilo s ťažkosťami, s ktorými tento systém musel zápasiť z dôvodu existencie rozdielnych systémov a rozdielnych postupov.
<P>
Riešenie, ktoré Európsky parlament dosiahol po takmer dvoch rokoch legislatívnej práce, umožňovalo a umožňuje verejným orgánom, registrovať sa ako orgány s právnou subjektivitou, ktorá je uznaná v rámci celej Európskej únie.
<P>
Bolo už spomenuté, že členské štáty boli do 1. augusta 2007 povinné uskutočniť niekoľko opatrení. Vzhľadom na zjavné oneskorenie usporiadala Komisia v júli minulého roka seminár, na ktorom sa chcela venovať vzniknutej situácii. Bola som naň pozvaná aj ja, ako spravodajkyňa. Na seminári som, ako gesto ochoty Európskeho parlamentu spolupracovať pri hľadaní riešenia, položila otázku, ktorú spoločne so mnou podpísala aj pani Krehlová, a ktorá zasiala semienko pre diskusiu, ktorú tu dnes vedieme.
<P>
Pani komisárka, dnes môžem s hrdosťou povedať, že moja krajina, Španielsko, a môj región, Galícia, sú v tomto smere, spoločne so severným regiónom Portugalska, priekopníkmi a vzorom, ktorý môžu nasledovať ďalší.
<P>
Z toho dôvodu by som sa vás chcela opýtať, ako by mohol Európsky parlament spoločne s Komisiou prispieť k povzbudeniu tých krajín, ktoré ešte neprispôsobili svoj domáci právny systém, aby tak urobili a aby sa zapojili a vytvárali územné zoskupenia?
<SPEAKER ID="305" NAME="Mojca Drčar Murko">
v mene skupiny ALDE. - (SL) Počas diskusie o tomto nariadení sme si boli vedomí, že kľúčovým bodom bude otázka voľby legislatívy, ktorá sa použije pre zákony prijaté v rámci územnej spolupráce. Zámerom nariadenia bolo umožniť spolupracujúcim partnerom používať právne predpisy, ktoré by mali rovnakú účinnosť v obidvoch krajinách, pretože do tej doby nebola metóda simultánneho uplatňovania v dvoch právnych systémoch veľmi účinná. V tomto ohľade je tento dokument zrozumiteľnejší viac než akýkoľvek predchádzajúci dokument podobného charakteru. Znamená to, že zákony platné v mieste, v ktorom je registrované sídlo orgánu pre cezhraničnú spoluprácu, budú uplatniteľné, ak bude tento orgán zriadený.
<P>
Boli sme si vedomí, že spomínané nariadenie nebolo zamýšľané ako nový právny nástroj, ale ako nástroj, ktorý by sa mal používať v kombinácii s inými štruktúrami, ktoré už existujú. V súčasnosti je už jasné, že toto nariadenie nebude mať rovnaké účinky v rámci celej Európskej únie a že z dôvodu rozdielnych podmienok, ktoré vytvoria jednotlivé členské štáty, je veľmi pravdepodobné, že vzniknú rozličné typy zoskupení územnej spolupráce. Účinné uplatnenie tohto nariadenia si vyžaduje, vhodným spôsobom prispôsobiť vnútroštátne právne predpisy, v súlade s ustanoveniami článku 16. Jedine za týchto podmienok môžeme skutočne očakávať výsledky jednotnej praktiky v dlhodobom horizonte.
<P>
Z toho dôvodu boli členské štáty vyzvané, prijať právne predpisy, ktoré by naštartovali rozvoj územnej spolupráce a zlepšili právnu bezpečnosť jej rámca. Skrátka, pretože je toto nariadenie nedokončené, stane sa z neho pravdepodobne len akési právne laboratórium na porovnávanie postupov a podmienok prijatých jednotlivými členskými štátmi. Preto by bolo rozumné, systematicky monitorovať prípady, v ktorých bolo toto nariadenie uplatnené, a zároveň s tým vytvoriť verejnú databázu európskeho združenia územnej spolupráce.
<SPEAKER ID="306" NAME="Lambert van Nistelrooij" AFFILIATION="PPE-DE">
- (NL) Pán predsedajúci, čo tu dnes večer vlastne robíme? Snažíme sa vykonať inventúru situácie, ktorá nastala po jasnom rozhodnutí zo strany Európskeho parlamentu a troch inštitúcií, v ktorom sme oznámili, že teraz existujú nové nástroje na zlepšenie cezhraničnej územnej spolupráce.
<P>
Vnútroštátne hranice ešte stále predstavujú jazvy z minulosti, ktoré v niektorých prípadoch prechádzajú priamo stredom spoločenstiev a nových rozvojových oblastí. Európa potrebuje spoluprácu medzi univerzitami, nemocnicami atď. Potrebujeme nové nástroje a , ak by sme analyzovali zavedené právne predpisy, zistili by sme, že v tejto oblasti bola členským štátom ponechaná veľká voľnosť. Z toho dôvodu je vzhľadom na potrebu urýchliť cezhraničnú spoluprácu veľkým sklamaním, že len taký malý počet členských štátov, ktoré požadovali voľnosť, ju teraz aj skutočne využíva.
<P>
Parlament preto úplne oprávnene vyzýva Komisiu a predovšetkým Radu, ktorá tu dnes večer nie je, aby si konala svoju povinnosť a začala sa tejto záležitosti urýchlene venovať. Veľmi ma potešilo, že tu máme aj pozitívne príklady z opačnej strany, Výbor regiónov už bol spomenutý pred chvíľou, ktoré nám ukazujú, ako sa dá proces integrácie urýchliť bez toho, aby sa tým spochybnil právny systém národných vlád. Som pevne presvedčený, že potrebujeme tento prístup ďalej rozvíjať.
<P>
Ľudia dostali strach: zdá sa to všetko až príliš zložité. Práve dnes večer sme diskutovali o téme energetickej účinnosti v stavebnom sektore. Trvalo päť rokov, kým sa ju členským štátom podarilo zrealizovať. Podľa môjho názoru potrebujeme iniciatívu Spoločenstva, ktorá by zabezpečila, že sa sedem členských štátov, ktoré už realizovali toto nariadenie, rozrastie, povedzme v priebehu roka, na 25 alebo 27 štátov. Toto sa musí dať dosiahnuť. Preto by som chcel počuť odpoveď zo strany Rady. Rada tu však, bohužiaľ, dnes večer nie je, čo ma veľmi mrzí.
<SPEAKER ID="307" NAME="Gábor Harangozó  " AFFILIATION="PSE">
písomne. - (HU) Ďakujem vám veľmi pekne, pán predsedajúci. Pani komisárka, dámy a páni, z dôvodu špecifickej situácie Maďarska, je pre nás zvlášť dôležité podporovať praktické uplatňovanie cezhraničnej spolupráce. Presne kvôli tomu bolo Maďarsko jednou z prvých krajín, ktoré sformulovali a zaviedli vnútroštátne nariadenie zhodné s nariadením Spoločenstva vytvárajúcim európske združenie územnej spolupráce. Zavádzanie nových nástrojov do praxe sa však stretáva s ťažkosťami. Preto by sme chceli vytvoriť pracovnú skupinu, ktorá by v spolupráci s našimi partnermi v tomto programe vypracovala príručku.
<P>
Chcel by som sa pani komisárky opýtať, či by podporila vytvorenie pracovnej skupiny EZÚS v rámci technickej pomoci INTERACT. Ak áno, ako by to bolo možné uskutočniť? Okrem toho, sú pre spoluprácu v rámci EZÚS dôležité nielen interné cezhraničné programy, ale aj externé IPA a ENPI programy. Naše interné cezhraničné programy už boli schválené Európskou komisiou. Programy podporované IPA budú pravdepodobne schválené vo februári. Potrebujeme však čakať na indexy, ktoré má pripraviť Komisia, aby sme mohli ukončiť plánovanie cezhraničného programu medzi Maďarskom, Rumunskom, Slovenskom a Ukrajinou, ktorý financuje ENPA.
<P>
Chcel by som sa tiež opýtať, kedy môžeme očakávať zverejnenie indexov Komisie súvisiacich so susedskými programami. Veľmi pekne vám ďakujem.
<SPEAKER ID="308" NAME="Jean Marie Beaupuy" AFFILIATION="ALDE">
- (FR) Pán predsedajúci, pani komisárka, dovoľte mi povedať, ako veľmi ma teší, že dnes večer môžem prehovoriť o tejto téme, lebo keď sme uvažovali o dodatku, ktorý predložil pán Olbrycht, vyjadril som danej správe svoju dôveru.
<P>
V skutočnosti sa práve včera diskutovalo o tejto téme aj vo francúzskom parlamente a - toto je potrebné zdôrazniť, pretože sa to nedeje každý deň - všetky politické strany boli za vytvorenie týchto európskeho združenia územnej spolupráce, pričom bolo uvedených mnoho príkladov na severe a juhu Francúzska, v Alpách, v Lorraine, kde existujú dôvody na čo najrýchlejšie spustenie EZÚS. Bolo to založené predovšetkým na príklade z Lille, ktorý tu už spomenula aj pani komisárka. Mesto Lille minulý týždeň v pondelok podpísalo dohodu o EZÚS, ktorá bude zahŕňať dva milióny obyvateľov v Belgicku a Francúzsku.
<P>
Prečo nám to vlialo takú nádej? Preto, že naši kolegovia neúspešne hľadali právne možnosti už tri alebo štyri roky. Vďaka EZÚS našli riešenie. Teraz očakávame, že 70 000 Francúzov, ktorí každodenne pracujú v Luxembursku, 3 000 Francúzov, ktorí pracujú v Monaku a Taliansku a rovnako aj v Španielsku atď., bude môcť vďaka EZÚS skutočne využiť nové formy spolupráce.
<P>
Moji kolegovia aj ja by sme uvítali, keby Komisia naliehala na zaostávajúce členské štáty, aby zvýšili svoje úsilie. Okrem faktu, že podliehajú požiadavkám daného nariadenia, sa im môže odkázať aj to, že niektoré krajiny už tento systém používajú s veľkou spokojnosťou.
<SPEAKER ID="309" NAME="Rolf Berend" AFFILIATION="PPE-DE">
Pán predsedajúci, pani komisárka, dámy a páni, zámerom európskeho združenia územnej spolupráce je realizovať a spravovať opatrenia pre cezhraničnú, nadnárodnú a medziregionálnu spoluprácu. Nemyslím si, že preháňam, keď poviem, že zámerom novej siete je zlepšenie kvality každodenného života ľudí, zlepšenie konkurencieschopnosti našich podnikov, rozšírenie oblasti nášho výskumu a vzdelávacích centier a, v neposlednom rade, aj ochrana nášho životného prostredia.
<P>
Opatrenia súvisiace s EZÚS si nevyžadujú žiadnu naliehavú finančnú pomoc zo strany EÚ. Tento nástroj umožní regionálnym a miestnym orgánom vytvárať cezhraničné spojenectvá, ktoré budú mať svoju vlastnú právnu subjektivitu - čo je významnou inováciou v súvislosti s rozsahom územnej spolupráce. Európske združenie územnej spolupráce ponúka jedinečnú príležitosť na vytvorenie synergických efektov, ktoré prekračujú inštitucionálny rámec, a na garanciu lepších a koordinovaných investícií a jednotného a účinného využívania zdrojov.
<P>
Vieme, že tento nástroj bol vytvorený 5. júla 2006 na základe nariadenia Európskeho parlamentu a Rady. Do 1. augusta 2007 mali mať všetky členské štáty zavedené dodatočné právne a/alebo administratívne ustanovenia. Fakt, že iba päť alebo šesť členských štátov prijalo vnútroštátne predpisy, nám dáva dôvody na vážne obavy. Doplatia na to potenciálni účastníci, ktorí chcú podporovať cezhraničnú spoluprácu svojimi nápadmi a inovačnými projektmi. Do tejto miery bol dotazník zaručený a aj my nedočkavo očakávame informácie súvisiace s touto záležitosťou zo strany Rady.
<SPEAKER ID="310" NAME="Stavros Arnaoutakis" AFFILIATION="PSE">
- (EL) Pán predsedajúci, pani komisárka, územná spolupráca je tretím cieľom kohéznej politiky pre nové programové obdobie. Podľa tohto cieľa je spolupráca nesmierne dôležitá pre podporu vyváženého a harmonického rozvoja v rámci európskych regiónov.
<P>
Európske združenie územnej spolupráce predstavuje nový prostriedok, ktorý poskytuje právnu subjektivitu skupinám zameraným na spoluprácu medzi regionálnymi a miestnymi orgánmi z rozličných členských štátov EÚ. Rozhodnutie vytvoriť tento prostriedok sa nebralo na ľahkú váhu. Bolo odpoveďou na technické a právne problémy, ktorým bolo treba čeliť pri programoch spolupráce. Bohužiaľ, ešte ani teraz, šesť mesiacov po stanovenom termíne, nedokázali miestne a regionálne orgány vytvoriť združenie územnej spolupráce, pretože členské štáty neospravedlniteľne zanedbali, prípadne odložili, vykonanie potrebných opatrení pre realizáciu tohto nariadenia. Preto musíme členským štátom vyslať jednoznačný signál o význame, ktorý prisudzujú inštitúcie správnej realizácii tohto nariadenia v novom programovom období, ako aj o dôležitosti, ktorú prisudzujú spolupráci, ktorá je prostriedkom na dosiahnutie ekonomickej, sociálnej a územnej súdržnosti.
<SPEAKER ID="311" NAME="Miroslav Mikolášik" AFFILIATION="PPE-DE">
Od vzniku prvého euroregiónu na nemecko-holandských hraniciach uplynulo 50 rokov. Odvtedy aj mnohé ďalšie regióny začali navzájom spolupracovať. Pomáhajú si pri riešení podobných alebo rovnakých problémov, ktoré sa často v okrajových regiónoch vyskytujú. Rozvíjajú nové pracovné príležitosti a delia sa o svoju kultúru.
<P>
Za veľmi dobrý nástroj územnej spolupráce a krok správnym smerom pokladám nariadenie o Európskom zoskupení územnej spolupráce, ktoré bolo prijaté v júli 2006. Umožňuje regiónom pružnú spoluprácu a má pozitívny vplyv na obyvateľov členských krajín, na hospodárstvo a podnikateľské prostredie. Preto je veľká škoda, že členské štáty neprijali toto užitočné nariadenie do svojich legislatív napriek tomu, že sa tak malo stať do 1. augusta 2007.
<P>
Mnoho regiónov sa veľmi zaujíma o Európske zoskupenie územnej spolupráce, lebo umožňuje kooperáciu s inými regiónmi, pričom poskytuje veľké rozpätie autonómie vo vzťahu k vládam a ústredným správam. Má pozitívne dopady aj na život obyvateľov jednotlivých regiónov, pretože jedným z účelov územnej spolupráce je umožniť účinnejšie rozvíjať ľudské zdroje a tým dosahovať rovnováhu vo vývoji ponuky a dopytu na regionálnom trhu práce.
<P>
Takisto nemožno opomenúť, že prinesie úžitok aj do podnikateľskej sféry, a to najmä v oblasti podpory rozvoja hospodárstva s cieľom zvýšiť jeho produktivitu a štruktúru, vytvárať nové pracovné miesta a stabilizovať tie, ktoré sú ohrozené. Jednotlivé zoskupenia územnej spolupráce budú môcť vyvíjať aktivity, ktoré podporia rast zamestnanosti a sociálnej inklúzie.
<P>
Nariadenie uľahčí a podporuje územnú spoluprácu členských štátov Únie a tým napomáha hospodársku a sociálnu súdržnosť. Ide o dobrú vec, a preto vyzývam Radu a Komisiu, aby podnikli kroky, ktoré by napomohli implementáciu tohto nariadenia v jednotlivých členských krajinách.
<SPEAKER ID="312" NAME="Antolín Sánchez Presedo" AFFILIATION="PSE">
- (ES) Pán predsedajúci, pani komisárka, európske združenie územnej spolupráce je novým nástrojom na posilnenie ekonomickej a sociálnej súdržnosti v Európskej únii.
<P>
Je to nástroj pre pokročilú, štruktúrovanú spoluprácu, ktorá má svoju vlastnú právnu subjektivitu a ktorá bude mať prístup k finančným prostriedkom Spoločenstva, ako aj k prostriedkom z ďalších zdrojov.
<P>
Vyvrcholenie 23. Portugalsko-španielskeho samitu v Brage pre desiatimi dňami znamenalo rozhodujúci míľnik. Obidve krajiny patria medzi šesť krajín, ktoré už prijali predpisy potrebné na účinnú realizáciu európskeho nariadenia z júla 2006.
<P>
Rada Galície a orgány v severnom regióne Portugalska, ktoré v novembri 2006 dokončili vypracovanie návrhu dohody a stanov, už čoskoro vytvoria zoskupenie, ktoré bude zahŕňať 6 400 000 obyvateľov a ktorého sídlo bude v meste Vigo.
<P>
Bude im patriť prvenstvo vo vytvorení európskeho regiónu s vládnymi orgánmi, ktorý bude podporovať ambicióznu európsku spoluprácu a slúžiť ako príklad obnovy.
<P>
Ich snaha si zaslúži uznanie zo strany Európskeho parlamentu.
<SPEAKER ID="313" NAME="Ivo Belet" AFFILIATION="PPE-DE">
- (NL) Pán predsedajúci, európske združenie územnej spolupráce, ako už bolo niekoľkokrát povedané, je nesmierne užitočným nástrojom, predovšetkým pre pohraničné regióny. Pani komisárka, som veľmi rád, že ste spomenuli projekt Eurodistrict na hraniciach medzi Francúzskom a Belgickom. Spomenul ho aj pán Beaupuy. Mestá Kortrijk, Doornik a Lille len tento týždeň podpísali dohodu o spolupráci, aby mohli spoločne a efektíne pracovať na projektoch, ktoré by zahŕňali aj verejnosť. Potom je tu ešte cezhraničná práca, verejná doprava, spolupráca medzi nemocnicami a v boji proti kriminalite. Všetko sú to oblasti, v ktorých od nás verejnosť očakáva praktické riešenia.
<P>
Rôzne iniciatívy na podporu praktickej spolupráce medzi univerzitami s využitím EZÚS sa podnikli aj v ďalšom regióne, medzi Belgickom a Holandskom. Spomínanými oblasťami sú belgický Limburg, holandský Limburg a región Aachen. Zámerom je, s pomocou EZÚS, ktoré by sa použilo na prekonanie alebo vyhnutie sa mnohým existujúcim administratívnym prekážkam, postupne vytvoriť jednu cezhraničnú kombinovanú univerzitu.
<P>
Pán predsedajúci, EZÚS nemôže, samozrejme, vyriešiť všetky problémy. Uvedomujem si, ako sme tu už mohli počuť, že mnoho členských štátov ho ešte ani nezačalo využívať. Teraz by sme sa však mali viac pozerať dopredu, na predbežné skúsenosti s používaním tohto nástroja, a rozmýšľať nad tým, aké zlepšenia by sme mohli urobiť na základe prvého hodnotenia. Existuje niekoľko problémov, ktoré budeme musieť prekonať, napríklad rozdielne nariadenia v sociálnej oblasti, s ktorými sa stretávajú ľudia pracujúci v rámci EZÚS.
<P>
Pani komisárka, môžem povedať len toľko, že je nesmierne dôležité, aby Komisia naďalej tlačila na jednotlivé vlády, ktoré doteraz nezabezpečili, aby tento nástroj fungoval.
<SPEAKER ID="314" NAME="Zita Pleštinská" AFFILIATION="PPE-DE">
Vážená pani komisárka, množstvo úspešne zrealizovaných a v súčasnosti nových a pripravovaných projektov prihraničných regiónov pod gesciou euroregionálnych združení svedčí o tom, že existuje veľký potenciál rozvojových aktivít, ktoré by bez pomoci európskych zdrojov nebolo možné zrealizovať.
<P>
Musia byť však jasné pravidlá, inak sa peniaze nevyčerpajú. Verím, že aj táto rozprava naštartuje a povzbudí zainteresované prihraničné subjekty zapojiť sa do EGTC.
<P>
V každom členskom štáte treba identifikovať vinníka, ktorý si nesplnil svoje povinnosti. Komisia musí zintenzívniť svoje úsilie, aby cezhraničná spolupráca neutrpela žiadnu ujmu. Euroregióny sú zabehnuté cezhraničné štruktúry, ktoré už v predchádzajúcom programovacom období plnili prenesené úlohy v rámci implementácií programov v rámci INTERREG-u, hlavne v prípade malých projektov "ľudia ľudom".
<P>
Verím, že euroregióny nezlyhali. Som presvedčená, že za aktívnej pomoci Komisie, členských štátov, regionálnej a miestnej samosprávy, obchodných a priemyselných komôr a všetkých obyvateľov žijúcich v prihraničných oblastiach aj euroregióny svojimi skúsenosťami dokážu využiť tento nový nástroj EGTC
<SPEAKER ID="315" NAME="Danuta Hübner">
členka Komisie. - Pán predsedajúci, chcem sa poslancom veľmi pekne poďakovať za ich komentáre, a taktiež aj za všetku ich podporu pre tento nástroj a za ich oddanosť.
<P>
Dovoľte mi, aby som všetkým pripomenula, že žiadny členský štát neodmietol realizáciu tohto nástroja a táto skutočnosť je podľa mňa veľmi dôležitá. Je úplne jasné, že vykonávať ho musia všetky členské štáty. Ako som sa pokúsila povedať už vo svojich úvodných poznámkach, dospieť k ukončeniu a urýchleniu celého procesu sme sa snažili pomocou veľmi rozdielnych nástrojov. Samozrejme, aj dnes môžeme stále poskytovať podporu priamo prostredníctvom vašej aktívnej prítomnosti vo svojich členských štátoch, čo sme v poslednom roku aj robili. Počas všetkých svojich návštev, stretnutí a konferencií - nielen ohľadom územnej spolupráce, ale taktiež ohľadom podstaty tejto politiky - sme rozdávali podporu, diskutovali a dávali inštrukcie. Veľa sme pracovali s regiónmi, aby sme im pomohli pripraviť sa na realizáciu tohto nového nástroja pre spoluprácu.
<P>
Domnievam sa však, že dnes sa už nachádzame v tomto procese. Myslím si, že informovanosť medzi členskými štátmi sa výrazne zvýšila. Verím, že vďaka nedávnemu impulzu v podobe opatrení generálneho riaditeľa, budeme mať do júna zavedenú väčšinu vnútroštátnych úprav pre realizáciu nariadení.
<P>
Musíme mať tiež na pamäti, že akýkoľvek program môže kedykoľvek počas svojej existencie presunúť svoje riadenie do EGGC, takže skutočnosť, že členské štáty ešte nevykonali realizáciu potrebných úprav, neznamená pre túto stratégiu žiadne potenciálne škody. Každý projekt tiež môže využiť tento nástroj na realizáciu projektu, a ako vieme, nové projekty môžeme mať do konca roka 2013. Takže z tejto strany tiež nehrozí žiadna hrozba.
<P>
Nehovorím to preto, aby som vás utešila, len chcem, aby ste pochopili, že skutočnosť, že sme ešte neukončili všetky realizačné procesy, neprináša v tomto zmysle žiadne škody.
<P>
To, čo dnes vidíme, je veľký záujem ostatných generálnych riaditeľstiev v Komisii, ktoré sa nevedia dočkať kedy začnú používať tento nástroj v rámci siedmeho rámcového programu, ale tiež v rámci programu CIT ako aj v ďalších stratégiách.
<P>
Je dôležité, aby ste na svojich stretnutiach na regionálnej a miestnej úrovni pripomínali regiónom, že aj napriek tomu, že vykonávacie predpisy ešte nie sú zavedené, nedávny príklad Francúzska a Belgicka zreteľne ukazuje, že Európske zoskupenie územnej spolupráce (EZÚS) môže byť vytvorené a že členský štát môže na tento účel zriadiť a určiť orgán, ktorý by zohrával úlohu orgánu, na ktorý by sa obracali regionálne a miestne úrady ohľadom informácií o vytváraní EZÚS.
<P>
Čo sa týka príručky o EZÚS, INTERACT na tejto príručke pracuje. V marci sa bude v Bruseli konať konferencia a všetky zainteresované strany budú pozvané na seminár o príprave príručky.
<P>
Čo sa týka Madridského dohovoru, mali by sme mať na pamäti, že doposiaľ trvalo 20 rokov, kým sa tento dohovor ratifikoval, a ak sa dobre pamätám, ešte stále ho neratifikovali všetky členské štáty. Toto nariadenie bolo znovu prerokované pred menej než dvoma rokmi a momentálne sa nachádzame v prvom roku jeho realizácie.
<P>
Myslím si, že toto je reakcia na to, čo tu odznelo. Chcela by som vás uistiť, že pociťujeme silný záväzok, pretože máme na zreteli pridanú hodnotu a pracujeme s regiónmi. To je aj dôvod, prečo je tak veľa regiónov tak dobre pripravených. Uvedomujeme si všetku pridanú hodnotu tohto nástroja, o ktorom bola reč.
<P>
Musíme si však uvedomiť, že to nezaručuje žiadne finančné prostriedky. Nie je to projekt, je to nástroj, ktorý chceme používať na spoluprácu. EGGC samozrejme môže získavať finančné prostriedky Spoločenstva podľa bežných pravidiel v rámci európskej kohéznej politiky. Toto je tiež dôležité mať na zreteli.
<P>
Ešte raz sa vám chcem poďakovať za váš záujem. Sme rozhodnutí urobiť absolútne všetko preto, aby bol tento proces ukončený čo najskôr.
<SPEAKER ID="316" NAME="Predsedajúci">
Rozprava je ukončená.
<P>
Písomné vyhlásenia (článok 142)
<SPEAKER ID="317" NAME="Bairbre de Brún  " LANGUAGE="GA">
Chcela by som navrhnúť, aby Výbor pre regionálny rozvoj vyvíjal iniciatívy a vytváral tlak záujme krokov, ktoré by pomohli objasniť politiky v rámci európskeho združenia územnej spolupráce.
<P>
Nové európske združenia územnej spolupráce pomôžu pri presadzovaní právnych predpisov v členských krajinách, vytvoria novú dynamiku v oblasti cezhraničnej spolupráce a pomôžu vytvoriť vysoký stupeň dôvery a spolupráce, ktorý bude presahovať vymedzené hranice.
<P>
V mojej rozdelenej krajine by iniciatívy tohto typu a ďalšie podporné systémy EÚ zamerané na zmiernenie nepriaznivého účinku rozdelenia v Írsku mohli zohrávať kľúčovú úlohu. Plne podporujem zdravé zmýšľanie, ktoré sa skrýva za cezhraničnou spoluprácou, pretože predstavuje európsky ideál.
<P>
Írsko skutočne potrebuje preskúmať každý aspekt cezhraničnej spolupráce, lebo naše pohraničné oblasti sa nachádzajú v chudobných krajoch s nízkou úrovňou rozvoja. Strávili sme dlhý čas otáľaním a vymýšľaním výhovoriek. Je povinnosťou členských štátov, pomôcť pohraničným oblastiam realizovať právne predpisy pre EZÚS v čo najskoršom termíne.
<SPEAKER ID="318" NAME="Andrzej Jan Szejna  " AFFILIATION="PSE">
písomne. - (PL) Pán predsedajúci, dámy a páni, problém vykonávania právnych predpisov Spoločenstva členskými štátmi nie je novým problémom. Dovolím si tvrdiť, že sa týka väčšiny politík Spoločenstva.
<P>
Dosiahnutie spoločného stanoviska 27 krajín na európskej úrovni je v skutočnosti len začiatkom pracného procesu harmonizácie a realizácie prijatých zásad. Je najvyšší čas, aby členské štáty prevzali zodpovednosť za tento proces na seba. Účinnosť našich spoločných snáh na európskej úrovni závisí vo veľkej miere od záväzku a realizácie odporúčaní vnútroštátnymi správnymi orgánmi členských štátov.
<P>
To, čo potrebujeme, je spolupráca medzi rozličnými úrovňami našej verejnej správy. Môžem s určitosťou povedať, že ako poslanci Európskeho parlamentu, ktorí boli zvolení priamo obyvateľstvom v jednotlivých členských štátoch, sme pripravení a otvorení voči akejkoľvek podobe spolupráce s našimi celonárodnými a regionálnymi správnymi orgánmi, ktorá by zlepšila a urýchlila realizáciu právnych predpisov Spoločenstva.
<P>
Nemôžeme dovoliť, aby boli záležitosti ako je posilňovanie ekonomickej a sociálnej súdržnosti, ktoré tvorí jednu zo základných zásad zmlúv, prehliadané, tak, ako sa to deje v prípade problému, ktorý nám bol dnes predložený. Hotové nariadenie EÚ o združeniach územnej spolupráce existuje už od júla 2006, ale až do dnešného dňa ho nie je možné využívať, pretože nám chýbajú potrebné právne predpisy, ktoré musia prijať členské štáty.
