<CHAPTER ID="023">
24. výročná správa Komisie o monitorovaní uplatňovania práva Spoločenstva (krátke prednesenie)
<SPEAKER ID="252" NAME="Predsedajúci">
Ďalším bodom programu je krátke prednesenie správy pani Geringer de Oedenbergovej v mene Výboru pre právne veci o 24. výročnej správe Komisie o monitorovaní uplatňovania práva Spoločenstva.
<SPEAKER ID="253" NAME="Lidia Joanna Geringer de Oedenberg" LANGUAGE="PL">
Vážený pán predsedajúci, účinnosť politík Európskej únie vo veľkej miere závisí od ich realizácie na národnej, regionálnej a miestnej úrovni. Dodržiavanie práva Spoločenstva členskými štátmi sa preto musí prísne monitorovať. Ako spravodajkyňa 24. výročnej správy Parlamentu na túto tému môžem povedať, že nastal mierny pokles počtu prípadov konaní o porušení práva, ktoré iniciovala Komisia. Napriek tomu je týchto prípadov viac než 2 500.
<P>
Treba tiež uviesť pokles počtu konaní súvisiacich s nedodržaním povinnosti informovať Komisiu o postupe transpozície v rozšírenej Únii 25 členských štátov, a to o 16 %. Naznačuje to lepšiu disciplínu členských štátov, čo sa týka oznamovania. V uplynulých rokoch sa drvivá väčšina pokút týkala neprimeraného uplatňovania jednotného trhu, najmä realizácie zásady voľného pohybu osôb, tovaru a služieb. Veľa pokút súviselo aj s porušením práv vyplývajúcich z občianstva Európskej únie, ktoré zaručuje zásadu rovnakých práv a príležitostí pre všetkých občanov. Komisia 5. septembra 2007 navrhla pozmeniť a doplniť dovtedy využívané pracovné metódy. Cieľom návrhu bolo zabezpečiť efektívnejšie riadenie konaní a podporila ho väčšina poslancov tohto Parlamentu. Boli však vyjadrené obavy, že nový postup môže viesť k strate inštitucionálnej zodpovednosti Komisie ako strážkyne zmlúv, keďže tento postup umožňuje vrátiť pokutu, ktorú Komisia dostala, členskému štátu zodpovednému in primis za nesprávne uplatňovanie právnych predpisov Spoločenstva. Je preto veľmi dôležité, aby Komisia predložila Parlamentu úvodnú správu o výsledkoch dosiahnutých počas prvých šiestich mesiacov pilotného projektu, ktorý sa začal 15. apríla tohto roku a do ktorého sa zapojilo 15 členských štátov. Komisia je často najvyššou inštitúciou, ktorej môžu občania oznámiť prípady neprimeraného uplatňovania právnych predpisov. Komisia by preto mala archivovať všetku korešpondenciu, ktorá by mohla obsahovať informácie o prípadoch porušenie právnych predpisov Spoločenstva.
<P>
Vzhľadom na prebiehajúce konanie o porušení práva je naďalej hlavným problémom neprimerane dlhý čas na posúdenie sťažností. Priemerná dĺžka je 20,5 mesiaca, čo je príliš veľa. Komisia by mala urobiť maximum pre to, aby skrátila tieto veľmi dlhé postupy a našla praktické riešenia. Takýmto riešením by mohol byť návrat k systémom, ako napríklad SOLVIT, ktorý ešte stále nie je dostatočne spropagovaný. V roku 2006 bol zaznamenaný podstatný nárast prípadov porušenia práva vyplývajúceho z nedodržania rozsudkov Európskeho súdneho dvora. Prispieva k tomu skutočnosť, že spolupráca národných súdov a Európskeho súdneho dvora je často nedostatočná. Okrem toho sa nevyužíva mechanizmus predbežných otázok na základe článku 234 Zmluvy. Dôvodom je stále nedostatočná znalosť práva Spoločenstva na úrovni niektorých členských štátov.
<P>
Ak sa teraz vrátime k medziinštitucionálnej spolupráci, dohody o monitorovaní uplatňovania právnych predpisov Spoločenstva a úzkej spolupráce medzi Radou, Komisiou a Európskym ombudsmanom spolu s príslušnými výbormi Parlamentu by mali stanoviť normu na zabezpečenie účinnej intervencie do tých prípadov, v ktorých sťažovateľ predloží odôvodnenú sťažnosť týkajúcu sa porušenia právnych predpisov Spoločenstva. Počet sťažností, ktoré boli podané neprimerane, je už niekoľko rokov vysoký. Niektoré sťažnosti sú podávané nesprávne na Výbor pre petície a iné sú mimo právomoci inštitúcií. Takéto sťažnosti predstavujú až 75 % celkového počtu sťažností, ktoré v roku 2006 dostal ombudsman. Je preto naliehavo potrebné vynaložiť viac úsilia a zlepšiť informácie poskytované občanom, poskytnúť sťažovateľom lepšie poradenstvo, aby mohli osloviť orgán, ktorý bude najlepšie schopný riešiť ich špecifický prípad na národnej alebo európskej úrovni. Sťažnosti občanov sú neoceniteľným zdrojom ich najnaliehavejších potrieb. Komisia by mala zobrať túto informáciu na vedomie, keď bude iniciovať legislatívne návrhy.
<P>
V súvislosti s analýzou uplatňovania práva Spoločenstva v roku 2006 by som chcela vyzvať najmä tie členské štáty, ktoré by mohli využiť štrukturálne fondy v rámci finančného rámca na obdobie rokov 2007 - 2013, aby rýchlo a primerane prispôsobili svoje vnútroštátne právo európskemu právu. Mám na mysli predovšetkým oblasť životného prostredia, aby sa dali efektívne využiť dostupné štrukturálne zdroje a aby sa urýchlil spoločenský a hospodársky rozvoj regiónov.
<P>
Na záver by som chcela vyjadriť poľutovanie nad tým, že skupina Európskej ľudovej strany (kresťanských demokratov) a Európskych demokratov, členovia Výboru pre právne veci sa podieľali na odstránení dôležitých ustanovení z mojej správy. Tieto ustanovenia sa týkali rovnakého zaobchádzania s mužmi a ženami, pokiaľ ide o prístup k zamestnaniu, vzdelanie, postup v zamestnaní a sociálne poistenie. Rovnaké zaobchádzanie stále nie je pravidlom v mnohých členských štátoch, čo je v jasnom rozpore s rovnosťou, ktorá by mala byť prioritou pre nás všetkých.
<SPEAKER ID="254" NAME="Joe Borg">
člen Komisie. - Vážený pán predsedajúci, Komisia veľmi víta všeobecnú podporu Parlamentu, ktorú vyjadril postupu Komisie stanovenému v oznámení z roku 2007 pod názvom "Európa výsledkov: Uplatňovanie práva Spoločenstva" a ďakuje pani Geringerovej za jej informatívnu správu.
<P>
Komisia prisudzuje správnemu uplatňovaniu práva Spoločenstva veľký význam. Patrí to medzi priority Komisie pod vedením pána Barossa a Komisia svedomito vykonáva svoju úlohu ako strážkyňa zmlúv. Komisia preto vynaložila veľké úsilie na zlepšenie vlastných pracovných metód v prospech občanov a podnikov, ako bolo vysvetlené v oznámení z roku 2007.
<P>
K tomuto zlepšeniu patrí tohtoročné zavedenie rýchlejšieho rozhodovania v prípade konaní o porušení právnych predpisov, aby sa zabránilo prieťahom pri spracovaní prípadov, a zavedenie pilotného projektu EÚ v apríli tohto roka. V rámci 15 členských štátov otestuje tento pilotný projekt zlepšenú metódu riešenia problémov a poskytovania informácií, aby sa zabezpečili rýchlejšie a lepšie výsledky pre občanov a podniky. Aktuálne faktické informácie o fungovaní tohto pilotného projektu EÚ sa zašlú pani spravodajkyni, ale celá správa bude možná až o rok, ako sme už sľúbili, keď sa nazbiera dostatok skúseností z prvých vyvodených záverov. Testujeme aj využitie úradníkov v niektorých zastúpeniach v členských štátoch s cieľom preskúmať otázky súvisiace s uplatňovaním práva Spoločenstva a zistiť, ako to zlepší efektívnosť. Zohľadňuje to skutočnosť, že všetky otázky týkajúce sa uplatňovania práva Spoločenstva zahŕňajú opatrenia prijaté členskými štátmi. Táto práca si preto vyžaduje, aby Komisia úzko spolupracovala s orgánmi členských štátov a pokúsila sa nájsť správne a rýchle riešenia. Spoločné medziinštitucionálne porozumenie môže takisto zohrávať významnú úlohu v tejto dôležitej časti programu lepšej tvorby právnych predpisov.
<P>
V tejto súvislosti som navrhol, že spolu s pani spravodajkyňou skoordinujeme budúce prieskumy uplatňovania acquis v rôznych oblastiach s cieľom zabezpečiť aktuálne informácie. Pracujeme na zavedení iniciatív vyhlásených v oznámení o zvýšení transparentnosti z roku 2007. Dokončujeme tohtoročnú výročnú správu vo forme strategického vyhodnotenia súčasného stavu, stanovenia priorít jednotlivých úloh a programu opatrení s cieľom prispieť do medziinštitucionálnej diskusie.
<P>
Na záver by som chcel uviesť, že správa pani Geringerovej takisto podporuje spoločné kontaktné miesta poradenstva pre občanov. Môžem potvrdiť, že Komisia už na tom pracuje. Hodnotenie a návrhy predložíme čo najskôr.
<P>
Pani Geringerová, osobitný význam prikladáte monitorovaniu uplatňovania smerníc o rovnakom zaobchádzaní. Môžem vás opätovne uistiť, že hodnotenie transpozície v členských štátoch sa vykonalo v plnom rozsahu. Začalo sa vyše 40 konaní o porušení práva, na ktorých sa intenzívne pracuje s cieľom dosiahnuť výsledky v čo najkratšom čase.
<SPEAKER ID="255" NAME="Predsedajúci">
Týmto uzatváram tento bod rokovania.
<P>
Hlasovanie sa uskutoční v utorok.
