<CHAPTER ID="006-18">
18. Kódex schengenských hraníc, pokiaľ ide o dozor nad vonkajšími námornými hranicami
<P>
- Pred prijatím návrhu uznesenia:
<SPEAKER ID="111" NAME="Michael Cashman" AFFILIATION="S&amp;D">
Vážený pán predsedajúci, chcel by som len, aby Parlament vedel, že pôvodným spravodajcom vo veci rozhodnutia o agentúre FRONTEX som bol ja, a odporúčam, aby sme ho prijali, lebo na riešenie otázky zásahu a záchrany na mori, a to najmä v južnom Stredomorí, sú potrebné mimoriadne opatrenia.
<P>
Výbor ma nepodporil, preto som z tejto správy odstránil svoje meno a Parlamentu odporúčam, aby zamietol uznesenie, ktoré má teraz pred sebou. Na to, aby mohlo byť toto uznesenie prijaté, je potrebná absolútna väčšina, teda 369 hlasov, no ja Parlamentu odporúčam, aby uznesenie, o ktorom sa chystáme hlasovať, zamietol.
<SPEAKER ID="112" NAME="Cecilia Malmström">
členka Komisie. - Vážený pán predsedajúci, poslanci majú posúdiť návrh rozhodnutia, ktorý dopĺňa Kódex schengenských hraníc, pokiaľ ide o dozor nad vonkajšími hranicami v súvislosti s námornými operáciami agentúry FRONTEX.
<P>
Toto rozhodnutie je nutné a pomôže členským štátom a agentúre FRONTEX účinnejšie riadiť naše vonkajšie námorné hranice. Ako viete, počet plavidiel sa čoskoro zvýši, ako býva v Stredomorí v tomto období roka pravidlom.
<P>
Návrh obsahuje niekoľko veľmi dôležitých zásad a objasnení pravidiel, ktoré musí pohraničná stráž uplatňovať pri kontrole námorných hraníc, ako napríklad zákaz núteného vrátenia jednotlivca do krajiny a povinnosť venovať osobitnú starostlivosť zraniteľným ľuďom a maloletým osobám bez sprievodu.
<P>
Objasňuje tiež, akú pomoc je potrebné poskytnúť osobám, ktoré sa ocitnú v nebezpečenstve na mori, a kde je potrebné vylodiť zachránené osoby.
<P>
Mnohí poslanci tohto Parlamentu žiadali tieto zásady a pravidlá už roky a teraz ich konečne máme na dosah. Zmeny, ktoré navrhujeme, tiež znížia riziko straty na životoch v Stredomorí, a to vďaka zefektívneniu operácií na námorných hraniciach.
<P>
Návrh rozhodnutia je výsledkom veľmi ťažkých a dlhých diskusií s členskými štátmi a s odborníkmi, napríklad z úradu vysokého komisára OSN pre utečencov a z Medzinárodnej organizácie pre migráciu.
<P>
Našim inštitúciám poskytne lepší rámec pre vykonávanie náležitého monitorovania týchto operácií v prípadoch, kde boli použité značné európske finančné prostriedky.
<P>
Čo sa týka právnych aspektov návrhu, Komisia si ako právny základ vybrala článok 12 Kódexu schengenských hraníc, pretože jeho pravidlá sa týkajú pohraničných kontrolných hliadok počas operácií agentúry FRONTEX a nie pohraničnej kontroly, ako sa namieta v právnom stanovisku Parlamentu.
<P>
Na žiadosť poslancov tohto Parlamentu Komisia preskúmala alternatívne technické riešenia, vďaka ktorým by sa v prvom rade nemusela znovu otvárať diskusia o podstate tejto záležitosti a ktoré by v druhom rade umožnili určiť jasné pravidlá, ktoré by boli prijaté včas na to, aby sa mohli uplatniť pri operáciách agentúry FRONTEX počas tohto leta. Takúto alternatívu sa nám, žiaľ, nepodarilo nájsť, preto váženým poslancom odporúčam, aby tieto nové, dlho očakávané pravidlá nezamietli.
<SPEAKER ID="113" NAME="Predsedajúci">
O tomto teraz nemôžeme začať rozpravu, pán Busuttil. Máte slovo, no nemôžeme o tom viesť rozpravu.
<SPEAKER ID="114" NAME="Simon Busuttil" AFFILIATION="PPE">
Vážený pán predsedajúci, máme dvoch rečníkov, ktorí Parlamentu odporúčali zamietnuť toto uznesenie, no ani jedného, ktorý by podporil schválenie tohto uznesenia. Myslím si preto, že by bolo spravodlivé, keby mal možnosť prehovoriť niekto, kto dokáže podporiť toto uznesenie a vyzvať poslancov, aby ho podporili.
<P>
Ak mi dáte minútu, poviem, že dôvod, pre ktorý Výbor pre občianske slobody, spravodlivosť a vnútorné veci tieto pravidlá odmietol a následne predložil toto uznesenie, je veľmi jednoduchý. Naše právne služby nás upozornili - nie raz, ale dvakrát -, že Komisia pri predkladaní týchto pravidiel prekročila svoje právomoci. Z tohto dôvodu sme ich zamietli. My tieto pravidlá jednoznačne chceme - ja sám pochádzam z krajiny, ktorá chce tieto pravidlá -, no nechceme, aby Európska komisia prekračovala svoje právomoci. Z tohto dôvodu by sme mali toto uznesenie podporiť.
<SPEAKER ID="115" NAME="Michael Cashman" AFFILIATION="S&amp;D">
Chcem len objasniť, že ak budete hlasovať proti, podporíte opatrenie, ktoré umožňuje zaistenie na mori. Ak budete hlasovať za, nepodporíte ho. Len aby to bolo jasné.
<SPEAKER ID="116" NAME="Predsedajúci">
Teraz pristúpime k hlasovaniu.
