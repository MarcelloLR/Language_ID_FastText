<CHAPTER ID="014">
Situácia v oblasti základných práv v Európskej únii (2004 - 2008) - Európsky priestor slobody, bezpečnosti a spravodlivosti (rozprava) 
<SPEAKER ID="304" NAME="Predsedajúca">
Ďalším bodom programu je rozprava na tieto témy:
<P>
správa pána Cataniu v mene Výboru pre občianske slobody, spravodlivosť a vnútorné veci o situácii v oblasti základných práv v Európskej únii v rokoch 2004 - 2008,
<P>
otázka na ústne zodpovedanie pre Radu o európskom priestore slobody, bezpečnosti a spravodlivosti: Pokrok dosiahnutý v roku 2008, ktorú predkladá pán Deprez v mene Výboru pre občianske slobody, spravodlivosť a vnútorné veci - B6-0489/2008),
<P>
otázka na ústne zodpovedanie pre Radu o pokroku dosiahnutom v európskom priestore slobody, bezpečnosti a spravodlivosti za rok 2008, ktorú predkladá pán Deprez v mene Výboru pre občianske slobody, spravodlivosť a vnútorné veci - B6-0494/2008).
<SPEAKER ID="305" NAME="Giusto Catania" LANGUAGE="IT">
Vážená pani predsedajúca, pani úradujúca predsedníčka Rady, pani komisárka, dámy a páni, pred 60 rokmi začala Všeobecná deklarácia ľudských práv skutočnú globálnu revolúciu a potvrdila prorockú myšlienku filozofa Immanuela Kanta, že porušenie práva v jednej krajine by sa malo vnímať ako porušenie práva kdekoľvek na svete.
<P>
Revolúcia v oblasti ľudských práv postavila pred medzinárodné spoločenstvo dve úzko prepojené koncepcie. Prvá spočíva v tom, že nie je možné a nemalo by sa rozlišovať medzi občanmi a cudzincami, mužmi a ženami, belochmi a černochmi, kresťanmi a židmi, moslimami a nemoslimami, veriacimi a neveriacimi. Skrátka potvrdzuje rovnosť všetkých pri nárokovaní si svojich práv. Druhá koncepcia spočíva v tom, že príslušnosť k ľudskému pokoleniu ako taká je zárukou dôstojnosti, a preto sa s nikým nemá zaobchádzať nedôstojným spôsobom, ani s tými najhoršími zločincami. Ako povedal samotný Kant, podlému človeku nemôžeme odmietnuť rešpekt, ktorý mu prislúcha ako človeku.
<P>
Európska únia sa považuje za vlastný domov či svätyňu ochrany ľudských práv. Účinná ochrana a presadzovanie základných práv by mali byť základným kameňom demokracie v Európe. Uplatňovanie základných práv by malo byť cieľom všetkých európskych stratégií a inštitúcie EÚ by ich mali na tento účel aktívne presadzovať, chrániť a zohľadňovať v plnom rozsahu pri vypracovaní a schvaľovaní právnych predpisov, poskytovaní podpory na základe činnosti Agentúry pre základné práva. Táto agentúra môže dosiahnuť účinnosť Charty základných práv EÚ a súčasne môže zabezpečiť súlad so systémom vytvoreným na základe Európskeho dohovoru o ochrane ľudských práv a základných slobôd.
<P>
V rámci Európskej únie sme však, žiaľ, nedokázali vždy zabezpečiť ochranu a presadzovanie základných práv formou politických rozhodnutí jednotlivých vlád a legislatívnych činností parlamentov. Európsky parlament už šesť rokov neschválil správu o situácii v oblasti základných práv v Európskej únii, pričom sme boli vdždy rýchli pri poukazovaní na porušovanie základných práv mimo územia Únie. Nemôžeme len upozorňovať, aj keď oprávnene, na Guantánamo, Abú Ghraib, porušovanie práv v Kolumbii a Číne a potom ignorovať porušovanie práv, ktoré sa deje v našich vlastných krajinách.
<P>
Súhlasím s tým, čo dnes povedala pani komisárka Ferrerová-Waldnerová: musíme zabezpečiť zosúladenie vnútorných a vonkajších stratégií Európskej únie. Potrebujeme dôkladnú analýzu situácie v oblasti ľudských práv v Európskej únii, aby sa potvrdil neradostný záver, že ľudské práva sú v Európe často chránené len na papieri. Na podporu tohto tvrdenia stačí, ak sa pozrieme na podmienky presídlených osôb, národnostných menšín, Rómov, osôb bez štátnej príslušnosti, utečencov, uchádzačov o azyl a hospodárskych prisťahovalcov.
<P>
Zajtra je Medzinárodný deň migrantov a ešte ani jeden z členských štátov neratifikoval dohovor OSN. V posledných rokoch sme analyzovali úpadok administratívnych stredísk pre migrantov, ktoré sú z hľadiska právnych i životných podmienok doslova čiernymi dierami, v ktorých sa s mužmi a ženami často zaobchádza neľudským a degradujúcim spôsobom bez právnych záruk požadovaných právnymi predpismi, ktoré sú často neprijateľné a zároveň zaručujú zneužívanie a beztrestnosť.
<P>
Situácia v oblasti ľudských práv v Európskej únii nie je v žiadnom prípade uspokojivá a vo výročnej správe Amnesty International sa hovorí to isté. Preto sa musíme snažiť uplatňovať aktívnu politiku s cieľom predísť systematickému porušovaniu práv, ktoré by mali byť oficiálne zaručené a definované ako neporušiteľné.
<P>
Z tohto dôvodu vyzývame Radu - a v tejto súvislosti využívam prítomnosť pani štátnej tajomníčky - aby do budúcej výročnej správy o ľudských právach vo svete zahrnula popri analýze situácie vo svete aj analýzu situácie v každom členskom štáte, aby sme zabránili používaniu dvojitého metra. Už budem končiť, pani predsedajúca. Akú Európsku úniu chceme? Správa, ktorej spravodajcom som mal tú česť byť, sa snaží odpovedať práve na túto otázku.
<SPEAKER ID="306" NAME="Gérard Deprez" LANGUAGE="FR">
Vážená pani predsedajúca, vážená pani Yadová, vážený pán Barrot, dámy a páni, dnes vedieme poslednú rozpravu tohto volebného obdobia o pokroku dosiahnutom v európskom priestore slobody, bezpečnosti a spravodlivosti. Obsah otázky na ústne zodpovedanie v tejto veci som poslal Komisii a predsedníctvu Rady, a preto nebudem míňať tých niekoľko minút, ktoré mám k dispozícii, jej parafrázovaním. Vážená pani predsedajúca, v tomto období, keď nás mesto Štrasburg pozvalo na oslavu Vianoc vo sviatočnom duchu, chcel by som využiť túto príležitosť a rozdať niekoľko darčekov.
<P>
Prvý darček s radosťou odovzdávam francúzskemu predsedníctvu Rady, nie za jeho stálu prítomnosť alebo presnosť, ale vo všeobecnosti za kvalitu prípravy predsedníctva na rokovania s Parlamentom, za odbornosť, ktorú prejavilo, a najmä za vynikajúcich kolegov v podobe svojich ministrov, ktorí sa zúčastnili na citlivých rokovaniach s Európskym parlamentom. Chcel by som osobitne poďakovať pánovi Jouyetovi, ktorého srdečnosť, profesionálnosť a kvalifikovanosť jednomyseľne ocenil celý Parlament.
<P>
Druhý darček by som chcel odovzdať pánovi Barrotovi. Je podpredsedom Komisie a vynikajúco zastával svoju predchádzajúcu funkciu. Na žiadosť predsedu Komisie súhlasil - aby Komisii ušetril vážne politické problémy, ktoré by spôsobilo nahradenie pána Frattiniho - s tým, že prevezme, a to bez prípravy, jedno z najťažších a najcitlivejších portfólií Komisie. Vážený pán komisár, Jacques, za menej ako rok ste dokázali nielen zvládnuť mimoriadne komplexnú problematiku, ale dokázali ste aj zanechať svoju stopu v podobe návrhov, ktoré nám práve boli predložené v súvislosti s novými usmerneniami azylovej politiky.
<P>
Tretí darček je určený mojim kolegom - ktorých väčšina sú dokonalí profesionáli - ktorí sa intenzívne zaoberajú svojimi spismi. Niektorí z nich sú skutoční vorkoholici a musím povedať, že jeden či dvaja sú naozajstnými osobnosťami, a hľadím na nich podobne ako ostatní s rovnakým rešpektom a obdivom.
<P>
Posledný darček je pre našich kolegov zo sekretariátu - Emilio De Capitani je tu, ale práve nepočúva - pre kolegov v politických skupinách a asistentov každého z nás, ktorých nadšenie, angažovanosť a schopnosti sú dôležitou súčasťou úspechu našej práce.
<P>
Po rozdaní darčekov by som chcel sformulovať niekoľko záverov. Vážená pani predsedajúca, nik nemôže spochybniť to, že za menej ako desať rokov sa európsky priestor slobody, bezpečnosti a spravodlivosti významne rozrástol. Z úplne embryonálneho štádia v roku 1999 - chcel by som vám pripomenúť, že cieľom programu z Tampere bolo najprv položiť základy spolupráce medzi členskými štátmi a podporiť vzájomné uznávanie súdnych rozhodnutí - zaznamenal priestor slobody, bezpečnosti a spravodlivosti ďalší rast počas Haagskeho programu, ktorý posilnil platformu Spoločenstva.
<P>
Na tomto duálnom základe a pod tlakom dramatických vonkajších udalostí - nebudem hovoriť o útokoch, ktoré nás tak znepokojili a ktoré priniesli toľko obetí a tragédií - zaznamenali mnohé naše politiky výrazný pokrok: boj proti terorizmu a závažnej trestnej činnosti, boj proti nezákonnému prisťahovalectvu, boj proti rasizmu a xenofóbii a boj proti drogám a závislosti od nich.
<P>
Okrem toho chcem povedať, a toto nie je kritika nás všetkých - Rady, Komisie, Parlamentu - že počas týchto uplynulých desiatich rokov bola naša činnosť primárne, nehovorím, že výlučne, vedená intuitívnymi reakciami vyvolanými dramatickými udalosťami, ktoré som práve spomenul, a oprávnenými očakávaniami našich občanov v oblasti bezpečnosti.
<P>
V poslednom čase sa však presadzuje iný prístup, ktorý nie je taký defenzívny a ktorý je vedený snahou o pozitívnejší, aktívnejší postup v oblasti, ktorú chceme spolu vytvoriť. Na základe tohto postupu sa Charta základných práv stala prostredníctvom Lisabonskej zmluvy záväznou, ako iste viete. Na základe tohto postupu bolo prijaté rozhodnutie premeniť viedenské monitorovacie stredisko na Agentúru pre základné práva. Na základe tohto postupu otvoril pakt o prisťahovalectve a azyle cestu otvorenejšej politike založenej na aktívnom riadení migračných tokov a pokroku partnerstiev pri súčasnom zohľadňovaní požiadaviek v oblasti obrany a bezpečnosti.
<P>
Vážená pani predsedajúca, teraz, keď som rozdal darčeky a sformuloval určité závery, chcel by som sa vrátiť k úlohe, ktorú budeme musieť spoločne riešiť, a k novým usmerneniam, ktoré by mali inšpirovať Štokholmský program. Úprimne dúfam, že tento program sa bude vykonávať na základe Lisabonskej zmluvy, ak bude napokon ratifikovaná.
<P>
Keďže už nemám čas, vyvodím iba jeden záver. Nesmieme sa nechať viesť vlastným strachom alebo strachom našich občanov. Musia nás viesť predovšetkým naše hodnoty podporené objektívnym vyhodnotením rizík, ktorým musíme čeliť. Dúfam, že v tomto duchu vypracujeme Štokholmský program a spolu ho aj zrealizujeme.
<SPEAKER ID="307" NAME="Rama Yade" LANGUAGE="FR">
Vážená pani predsedajúca, pán komisár, dámy a páni, správa pána Cataniu je pozoruhodnou prácou, ktorá poskytuje veľmi široký prehľad o situácii v oblasti ľudských práv v Európskej únii. Obsahuje veľké množstvo veľmi užitočných odporúčaní, ktoré sa týkajú inštitucionálnych i praktických aspektov ľudských práv. Niektoré z týchto odporúčaní sa týkajú Komisie a prenechám samotnej Komisii, aby na ne reagovala.
<P>
Zameriam sa skôr na určité body, ktoré tu boli uvedené. Myslím napríklad Agentúru Európskej únie pre základné práva. Túto európsku agentúru kritizujú za to, že má obmedzený rozsah právomocí, keďže sa obmedzuje na prvý z troch pilierov Európskej únie. Myslím, že v tejto súvislosti je dôležité poukázať na to, že na jednej strane je tu doložka o preskúmaní rozsahu pôsobnosti agentúry do 31. decembra 2009. Táto doložka umožňuje prípadné rozšírenie právomocí agentúry na tretí pilier na základe návrhu Komisie.
<P>
Na druhej strane má každá európska inštitúcia a každý členský štát možnosť dobrovoľne dostávať stanoviská z agentúry, pričom sa zohľadnia právomoci rôznych strán. V tejto súvislosti požiadala Rada prostredníctvom francúzskeho predsedníctva po prvýkrát 3. septembra o stanovisko agentúry k návrhu rámcovej smernice o používaní údajov o cestujúcich zo strany orgánov jednotlivých členských štátov zodpovedných za dodržiavanie zákonov, čo patrí do tretieho piliera Európskej únie.
<P>
Rada sa preto snažila demonštrovať osobitný význam, ktorý prikladá otázke ľudských práv.
<P>
Ďalej by som chcela spomenúť otázku migrantov a utečencov. V oblasti migrácie bolo predložených množstvo návrhov a do správy boli začlenené opatrenia a môžem len zopakovať, že Európsky pakt o azyle a prisťahovalectve naznačuje, že Európska rada slávnostne vyhlasuje, že migračná politika a azyl musia byť v súlade s medzinárodným právom a najmä s pravidlami týkajúcimi sa ľudských práv, ľudskej dôstojnosti a utečencov.
<P>
Chcela by som spomenúť tretí bod, ktorým sa správa zaoberá, a ten sa týka práv dieťaťa. Ako by mohol niekto nesúhlasiť s vašimi závermi týkajúcimi sa odsúdenia všetkých foriem násilia voči deťom, odstránenia detskej práce, zamerania pozornosti na rómske deti a poskytovania pomoci deťom? Konštatujem, že v správe sa uvádza, že zadržanie mladých páchateľov trestných činov by malo byť len krajným opatrením a že existujú alternatívne opatrenia.
<P>
V tejto správe sa zdôrazňuje množstvo ďalších bodov, ale nemôžem rozoberať všetky. Chcela by som však na záver uviesť veľmi pozitívnu informáciu, ktorá ma osobitne teší, a zdôrazniť, že rámcová smernica o boji proti určitým formám a prejavom rasizmu a xenofóbie prostriedkami trestného práva, na ktoré správa odkazuje, bola formálne schválená Radou pre spravodlivosť a vnútorné veci 28. novembra 2008, teda sedem rokov po rozsiahlej rozprave.
<P>
V odpovedi pánovi Deprezovi začnem poďakovaním za blahoželanie, ktoré ste adresovali francúzskemu predsedníctvu Európskej únie. Môžete mi veriť, ak poviem, že nás to veľmi dojalo. Prezident Sarkozy chcel týmto a svojou prácou, rovnako ako riadením predsedníctva, ktoré bolo koniec koncov predsedníctvom počas krízy, demonštrovať - čoho príkladom bola gruzínska kríza a finančná kríza - že politická Európa sa vrátila. Dámy a páni, vaše privítanie nás veľmi dojalo a chceli by sme sa vám poďakovať za veľmi úzku spoluprácu, ktorá nás spájala počas francúzskeho predsedníctva v priebehu niekoľkých uplynulých mesiacov.
<P>
Než prejdem k otázkam, ktoré ste predložili, chcela by som najprv povedať dve veci. Po prvé, veľmi citlivo vnímam otázku dvojitého metra, o ktorej hovorili viacerí z vás. Je pravda, že môže vzniknúť otázka, či je vôbec možné brániť ľudské práva v zahraničí, za hranicami Európy, ak sa menej pozornosti venuje situácii v rámci hraníc samotnej Európy, ako sa niektorí domnievajú.
<P>
Je to veľmi vhodná otázka a ja opakujem, že si musíme zamiesť pred vlastným prahom, aby sme zvýšili svoju dôveryhodnosť mimo EÚ v oblasti ľudských práv. Náš postup v tejto oblasti musí byť odvážny, ale zároveň pokorný. V zahraničí nás budú počúvať pozornejšie len vtedy, ak budeme zohľadňovať nedeliteľnosť ľudských práv.
<P>
Niektorí z vás hovorili o udelení Sacharovovej ceny Chuovi Ťiovi, čomu sa, samozrejme, veľmi teším. Vítam poctu preukázanú tomuto čínskemu blogerovi, ktorý má podporu Európskeho parlamentu. Myslím si, že to je vynikajúce. Ja sama som sa veľmi angažovala pri obrane Chua Ťiu a dúfam, že táto Sacharovova cena umožní dosiahnuť pokrok v oblasti ľudských práv najmä v Číne.
<P>
Chcela by som sa vrátiť k otázkam, ktoré ste predložili, pán Deprez, a na začiatku by som vám azda povedala, že Rada sa počas minulého roka zaviazala veľmi úzko spolupracovať s Európskym parlamentom, ako som práve uviedla. S Európskym parlamentom, predovšetkým s Výborom pre občianske slobody, spravodlivosť a vnútorné veci, prebiehal veľmi intenzívny dialóg o textoch, ktoré by mohli alebo mali byť schválené ako prioritné, ak to dovolí inštitucionálny kalendár.
<P>
Predsedníctvo naliehavo vyzvalo členské štáty, aby tieto texty ratifikovali, čo umožnilo urýchlenie práce v rámci národných parlamentov a schválenie mnohých textov vrátane niektorých veľmi dôležitých textov.
<P>
Dúfame, že na záver volebného obdobia sa podarí dôležité texty, ako napríklad text o právnej úprave Europolu na úrovni Spoločenstva a príkaz na zabezpečenie dôkazov, doviesť do úspešného konca. Vo všeobecnosti by nám tieto texty mali umožniť dôležité vyhodnotenie Európskej únie v súvislosti s týmito otázkami.
<P>
Možno ste si všimli, že predsedníctvo zrealizovalo alebo významne pokročilo v mnohých iniciatívach, ktoré tento Parlament zaradil medzi svoje priority.
<P>
Čo sa týka najmä tretieho piliera, predsedníctvo sa zaviazalo zabezpečiť fungovanie spolurozhodovania v plnej miere v oblasti prisťahovalectva a spravodlivosti alebo občianskej spravodlivosti. Ako viete, v rámci rokovaní s tretími krajinami obhajovalo predsedníctvo myšlienku, že budúce rokovania o výmene údajov so Spojenými štátmi by sa mali uskutočniť len s Európskym parlamentom, a to nebolo ľahké.
<P>
Tento bod predstavuje významný pokrok v týchto oblastiach, ale tento pokrok mohol byť ešte významnejší, ak by sa metóda Spoločenstva uplatňovala v jednotlivých častiach priestoru slobody, bezpečnosti a spravodlivosti v rámci tretieho piliera.
<P>
Ochrana základných práv je v skutočnosti trvalou úlohou práve v európskom priestore slobody, bezpečnosti a spravodlivosti a spolu s vami verím, že vývoj v priestore slobody, bezpečnosti a spravodlivosti by sa mal interpretovať práve prostredníctvom ochrany základných práv.
<P>
Môžem vám, samozrejme, len potvrdiť rozhodnutie Rady postupovať podľa týchto zásad a do spoločnej zmluvy môžeme zahrnúť väčšinu bodov, ktoré ste predniesli, pričom musíme zohľadniť náš inštitucionálny kontext.
<P>
Čo sa týka opätovného predloženia návrhu v súvislosti s ochranou procedurálnych práv v rámci trestnoprávneho konania, na budúci rok by sa mal prerokovať akčný plán týkajúci sa ochrany osôb v rámci trestnoprávneho konania a uskutoční sa vyhodnotenie európskeho zatykača, aby bolo možné dôsledne realizovať rámcové rozhodnutie. Lisabonská zmluva, ak vstúpi do platnosti, okrem toho poskytne tomuto procesu nový impulz, a to nielen tým, že Charta základných práv sa stane záväznou, ale aj ako výsledok inštitucionálneho vývoja, ktorý nová zmluva umožní v priestore slobody, bezpečnosti a spravodlivosti.
<P>
Dalo by sa tu uviesť množstvo ďalších otázok, ktoré obsahuje správa a ktoré predložili poslanci EP v priebehu uplynulých mesiacov. Myslím, že po skončení rozpravy by sme mohli veci aj v tejto súvislosti posunúť ďalej. Ešte predtým by som mala dať slovo - mám to povedať ja, pani predsedajúca? - pánovi Barrotovi.
<SPEAKER ID="308" NAME="Jacques Barrot">
podpredseda Komisie. - (FR) Vážená pani predsedajúca, chcel by som poďakovať spravodajcovi pánovi Cataniovi a výboru a zároveň srdečne privítať pani Yadovú. Teraz sa však vrátim k výboru, pán Deprez.
<P>
Správa, ktorú ste predložili, je podrobná a obsiahla, ako už konštatovalo predsedníctvo. Pán Catania, základné práva sú stredobodom európskej integrácie a Komisia sa, samozrejme, angažuje v presadzovaní jednoznačného dodržiavania týchto práv v praxi.
<P>
V správe zdôrazňujete, že pokiaľ ide o členské štáty a inštitúcie, je potrebné dosiahnuť ešte veľký pokrok. Je pravda, že musíme urobiť viac pri presadzovaní a uplatňovaní základných práv v rámci Únie. Únia musí ísť príkladom, a to nielen preto, aby zabezpečila dôveryhodnosť vonkajšej politiky, ale aj preto, aby vytvorila vzájomnú dôveru medzi členskými štátmi, vzájomnú dôveru, ktorá je rozhodujúca pre skutočné fungovanie priestoru slobody, bezpečnosti a spravodlivosti.
<P>
Vaša správa predkladá dôležité odporúčania a súhlasíme s vami, že je veľmi dôležité lepšie monitorovať dodržiavanie legislatívnych návrhov vyplývajúcich z charty, zlepšiť podmienky prijímania migrantov a uchádzačov o azyl, zabezpečiť, aby sa boj proti terorizmu viedol v plnom súlade so základnými právami, zdvojnásobiť úsilie v boji proti diskriminácii, zlepšiť situáciu Rómov v celej Európskej únii a doplnil by som, že aj užšie spolupracovať s Radou Európy. Týmto otázkam sa chcem osobne venovať.
<P>
Odporúčania a oprávnená kritika by však nemali zahmlievať skutočný pokrok, ktorý Komisia a Európska únia dosiahli pri presadzovaní základných práv, ako práve povedala pani Yadová. K tomuto pokroku patrí aj skutočnosť, že Rada nedávno schválila rámcovú smernicu o rasizme a xenofóbii a rámcovú smernicu o ochrane údajov v treťom pilieri, hoci to sa považuje len za prvý krok.
<P>
Komisia prednedávnom navrhla nový právny predpis o práve na azyl, ktorý je inšpirovaný vôľou presadzovať vysokú úroveň ochrany. Pripomenul som členským štátom povinnosť dodržiavať základné práva pri transponovaní smernice o návrate nezákonných prisťahovalcov a budem to sledovať.
<P>
Nový návrh smernice o ochrane pred diskrimináciou mimo pracoviska doplní náš návrh legislatívnych opatrení. Oblasť rodovej rovnosti, v ktorej sa Európska únia snaží byť v popredí, bola predmetom návrhu Komisie na zlepšenie rovnováhy medzi pracovným a súkromným životom pracovníkov prostredníctvom predĺženia minimálnej dĺžky materskej dovolenky.
<P>
Dámy a páni, musíme, samozrejme, zabezpečiť zahrnutie základných práv do textov, ale musíme aj kontrolovať, ako sa tieto práva uplatňujú v praxi. Táto úloha je veľmi dôležitá a aby sme ju dokázali úspešne splniť, musíme realizovať skutočnú stratégiu na zabezpečenie dodržiavania základných práv v rámci Európskej únie. Budúci viacročný program, Štokholmský program, by podľa môjho názoru mal zahŕňať oznámenie, ktoré bude definovať politiku dodržiavania základných práv v rámci Únie s jasným vysvetlením možností a obmedzení činností Komisie v tejto oblasti.
<P>
Musíme zabezpečiť, aby sa základné práva uplatňovali v praxi v čo najväčšej miere. Nebolo by dobre neustále vypracúvať nové právne predpisy. Povedal by som, že základný regulačný rámec už existuje: Európsky dohovor o ľudských právach a Charta základných práv. Máme teraz isté informácie o porušení základných práv, ktoré nám poskytla Rada Európy.
<P>
Ako ste napokon zdôraznili, máme nástroj - Agentúru pre základné práva - ktorého rozsah pôsobnosti bude na konci budúceho roka podliehať doložke o hodnotení, ako povedala pani ministerka. Je pravda, že tieto nástroje by sa mali dôkladne využiť.
<P>
Pokúsim sa o zhrnutie: po prvé, Únia by mala byť mimo kritiky, pokiaľ ide o jej legislatívnu prácu. Musí byť zaručené systematické a prísne monitorovanie súladu európskych právnych predpisov s Chartou základných práv.
<P>
Komisia v roku 2005 definovala metódu kontroly súladu návrhov a musíme ďalej posilniť uplatňovanie a využívanie tejto metódy. Naozaj je veľmi dôležité, aby sme počas celého legislatívneho procesu mali na pamäti dodržiavanie týchto základných práv.
<P>
Po druhé, musíme však zasiahnuť aj v členských štátoch, ak to bude potrebné. Predpokladám, že v budúcom Štokholmskom programe sa jasne vysvetlí stratégia Komisie týkajúca sa zásahov. Môžeme zasiahnuť dvoma spôsobmi na základe právomocí uvedených v zmluve.
<P>
Ak uplatňovanie právnych predpisov Spoločenstva v členskom štáte predstavuje problém v oblasti základných práv, Komisia najprv zohrá svoju zvyčajnú úlohu ako ochrankyňa zmlúv vrátane konania o porušení práva. Musíme vnímať a nepochybne aj zaznamenávať situácie, keď si takéto porušenie základných práv konkrétne vyžiada tieto konania o porušení práva. Osobitnú pozornosť budem venovať dodržiavaniu základných práv a najmä dodržiavaniu práv dieťaťa, kde členské štáty, ako som už povedal, uplatňujú smernicu o návrate. Zasiahol som do projektu zameraného na digitálne odoberanie odtlačkov prstov v táboroch kočovníkov v Taliansku s cieľom poukázať na potrebu dodržiavať právo Spoločenstva a základné práva, najmä pravidlá o ochrane osobných údajov.
<P>
Existujú aj situácie, v ktorých presahujeme rámec právomocí Spoločenstva. Sú to politické opatrenia, ktoré môžu byť nevyhnutné v určitých situáciách, keď nemáme možnosť využiť mechanizmy na vnútroštátnej úrovni.
<P>
Čo sa týka tajného zadržiavania zo strany CIA, Komisia pri viacerých príležitostiach hovorila s Poľskom a Rumunskom a zdôraznila, že je potrebné začať vyšetrovanie. Poľsko vo svojej odpovedi informovalo Komisiu, že sa začalo trestnoprávne vyšetrovanie. Rumunský senát uskutočnil vyšetrovanie, ktoré by sa malo doplniť, aby sa zohľadnila druhá správa Rady Európy.
<P>
Viem, pán Catania, že vo svojej správe poukazujete na neslávny článok 7, ktorý určitým spôsobom súvisí s jadrovým zastrašovaním, a pýtate sa, prečo nebol použitý. Dokázal som ho použiť ako hrozbu. Je pravda, že keď som pripomenul Bulharsku, že je naozaj potrebné spochybniť novinársku cenu, ktorá bola udelená novinárovi známemu pre zavrhnutiahodné poznámky voči Rómom, cena bola novinárovi definitívne odobratá. Je však pravda, že musíme tiež zvážiť použitie článku 7.
<P>
Ďalej sa, samozrejme, musíme pokúsiť o pokrok v oblasti ľudských práv v niektorých otázkach s rozhodujúcim významom pre územie, na ktorom spolu žijeme. Práva dieťaťa sa týkajú politiky Únie ako celku. Toto je však zároveň oblasť, v ktorej možno dosiahnuť skutočný pokrok. Chcel by som vám pripomenúť, že v rámci európskej azylovej politiky sme povedali, že nie je možné zadržať maloleté osoby bez sprievodu. Vo všeobecnosti sme trvali na tom, aby sa deťom venovala osobitná pozornosť.
<P>
V prípade reformy Dublin II sme zdôraznili potrebu spojenia rodín. Francúzskemu predsedníctvu som vďačný aj za to, že nás povzbudzovalo pri realizácii tohto mechanizmu rýchlej reakcie, ktorý je veľmi dôležitý na to, aby sa predišlo únosom detí. V marci 2009 ďalej navrhnem preskúmať rámcové rozhodnutie o sexuálnom vykorisťovaní detí, detskej pornografii a o boji proti obchodovaniu s ľuďmi.
<P>
Čo sa týka ochrany osobných údajov, potrebujeme globálnu obnovenú stratégiu, ktorá doplní preskúmanie smernice 95/46 na základe hodnotenia uskutočneného na základe technologického vývoja.
<P>
Už som hovoril o práve na azyl. Čo sa týka boja proti rasizmu a xenofóbii, teraz, keď máme text - som francúzskemu predsedníctvu vďačný, že nám umožnilo napokon dosiahnuť tento text - musíme ho využiť a zabezpečiť, aby hospodárska kríza neviedla k nárastu xenofóbie a rasizmu najmä v určitých mienkotvorných kruhoch. Budeme musieť zabezpečiť, aby sa základné práva skutočne dodržiavali vo všetkých oblastiach týkajúcich sa boja proti terorizmu. Oznámenie o rasizme a xenofóbii by mohlo definovať spôsoby zlepšenia účinnosti opatrení v tejto oblasti.
<P>
Napokon v roku 2010 má Komisia predložiť správu o zločinoch totalitných režimov. Jej cieľom je presadzovať kultúru zmierenia špecifickú pre Európsku úniu, kultúru založenú na uznaní trestných činov a obetí, aby sa ukončilo rozdelenie existujúce medzi novými a starými členskými štátmi, ktoré si nie vždy dostatočne uvedomujú tragickú históriu nových členských štátov. Je to obrovská úloha, stratégia, ktorá by mala výrazne pomôcť pri zabezpečovaní realizácie zásad, na ktorých je založená Európska únia.
<P>
Povedal by som pánovi Cataniovi, že z tejto správy, samozrejme, preberieme celý rad myšlienok na podporu Štokholmského programu.
<P>
Teraz prejdem k otázke pána Depreza. Chcem sa mu poďakovať a povedať mu, pričom sa obraciam aj na členov jeho výboru, že pre mňa ako komisára zodpovedného za slobodu, bezpečnosť a spravodlivosť je pomocou a príležitosťou mať výbor, ktorý je náročný, ale zároveň mimoriadne pozorný a ktorý sa zapája do všetkých týchto zložitých problémov, pričom je potrebné nájsť správnu rovnováhu medzi nepochybne oprávnenou potrebou bezpečnosti a právom na slobodu a spravodlivosť, aby sa rozvinul ich plný potenciál.
<P>
Je pravda, že v priestore slobody, bezpečnosti a spravodlivosti sa dosiahol pokrok. V každom prípade je teraz, po Tampere a Haagu, našou úlohou vypracovať tento viacročný Štokholmský program a dnes je ešte priskoro, aby som sformuloval presné myšlienky o obsahu ďalšieho viacročného programu. Spomeniem len jeden alebo dva body a ospravedlňujem sa, ak budem hovoriť trocha dlhšie.
<P>
Po prvé, dodržiavanie základných práv v praxi v rámci Únie sa musí stať zásadou, na ktorej bude založený celý viacročný program.
<P>
Po druhé, jednotlivec musí byť stredobodom nášho konania, či už je to európsky občan alebo štátny príslušník tretej krajiny, ktorý žije na našom území. Musíme vybudovať Európu výsledkov v prospech ľudí. Táto Európa závisí od zaručenia ich práv, od ich bezpečnosti a ochrany, v neposlednom rade od ochrany a bezpečnosti najzraniteľnejších osôb, akými sú obete, a od záruk lepšieho prístupu k spravodlivosti.
<P>
Pani Yadovej by som sa chcel poďakovať za predloženie otázky procedurálnych práv. Podľa mňa je to veľmi dôležitý text. Uvedomujem si, že bude potrebné prekonať určitý odpor, ale ak naozaj chceme presadiť vzájomné uznávanie súdnych rozhodnutí, je veľmi dôležité zabezpečiť, aby sa spravodlivosť v celej Európe vykonávala s mnohými procedurálnymi zárukami. To je absolútne nevyhnutné.
<P>
Európsky priestor spravodlivosti by mal, samozrejme, tiež zjednodušiť obchodné vzťahy a slobodný pohyb občanov, ale musíme pamätať na to, že musíme bojovať proti zločinu a terorizmu a zároveň postupovať v súlade s pravidlami právneho štátu. Európsky model spravodlivosti sa presadí prostredníctvom rovnováhy a dôslednosti, keď vyvinieme úsilie na zvýšenie dôvery a vzájomného uznávania.
<P>
Po tretie, vonkajší rozmer priestoru slobody, bezpečnosti a spravodlivosti. Tento vonkajší rozmer sa musí začleniť do vnútorného rozmeru a musí ho doplniť. Nemôžeme bojovať proti obchodovaniu s ľuďmi, ak nebudeme tento problém riešiť v krajinách, v ktorých sa toto obchodovanie často začína. Celá politika prisťahovalectva, celá politika koordinovaného riadenia migračných tokov je potom súčasťou tejto myšlienky prepojenia vonkajšieho rozmeru s vnútorným rozmerom.
<P>
Komisia plánuje predložiť oznámenie o budúcich prioritách v máji 2009. V nadväznosti na to prebehne politická rozprava týkajúca sa schválenia tretieho viacročného programu koncom roka 2009. Musím však povedať, ako som povedal dnes predpoludním koordinátorom Výboru pre občianske slobody, spravodlivosť a vnútorné veci, že pri vypracovaní tohto viacročného programu naozaj potrebujeme Európsky parlament. Nepochybujem o tom, že sa budeme môcť spoľahnúť na vaše návrhy a podnety.
<P>
Je pravda, že priestor slobody, bezpečnosti a spravodlivosti urobil pokrok, ale je tiež pravda, že sme takpovediac na začiatku tohto skutočného spoločenstva v oblasti spravodlivosti, v ktorom sa ľudia budú môcť slobodne pohybovať v rámci európskeho priestoru a súčasne budú mať zaručené práva bez ohľadu na to, v ktorom členskom štáte sa nachádzajú. To je veľmi dôležité, ak naozaj chceme, aby koncepcia európskeho občianstva našla konkrétne vyjadrenie v životoch európskych občanov.
<P>
Treba vykonať ešte veľa práce, táto úloha je veľmi zaujímavá a ešte raz by som chcel poďakovať Európskemu parlamentu a najmä Výboru pre občianske slobody, spravodlivosť a vnútorné veci za pomoc, ktorú poskytol s takým nadšením a presvedčením.
<SPEAKER ID="309" NAME="Ignasi Guardans Cambó" LANGUAGE="ES">
Vážená pani predsedajúca, pre svoj prejav využijem čas vyhradený v mene našej parlamentnej skupiny aj čas, ktorý patrí mojej kolegyni Viktórii Mohácsiovej v mene Výboru pre kultúru a vzdelávanie.
<P>
V každom prípade by som chcel začať blahoželaním spravodajcovi za vynikajúcu prácu, ktorú odviedol, a za vynaložené úsilie, ktorého som bol priamym svedkom, v záujme dosiahnutia súhlasu s obsahom jeho správy s ostatnými skupinami.
<P>
V plnej miere sa stotožňujem s angažovanosťou spravodajcu pri obrane ľudských práv a jeho ochotou ísť o krok ďalej. Je to pravda: úplne súhlasím s tým, čo povedal vo svojom prejave, že niekedy my v Európe bránime ľudské práva na celom svete a protestujeme proti ich porušovaniu, pričom paradoxne prehliadame neprijateľnú diskrimináciu vo vlastných krajinách, pretože niekedy nemáme správne nástroje na riešenie tejto situácie.
<P>
Toto musíme naozaj kritizovať a práve Parlament má oprávnenie riešiť túto situáciu.
<P>
Spravodajca je svedkom toho, že sme viedli diskusie o tom, či sa správa má alebo nemá zaoberať aj inými sociálnymi problémami našej spoločnosti, ktoré presahujú rámec ľudských práv.
<P>
Myslím si, že tak trochu na škodu niektorých častí tejto správy a ešte viac, samozrejme, jej predošlých verzií je to, že sa príliš snaží vyriešiť všetko, nielen otázky týkajúce sa ľudských práv, ale každý sociálny problém, ktorý v súčasnosti existuje v Európe.
<P>
To môže niekedy naše opatrenia skôr oslabiť. Problémy od nedostatku bytov až po pracovné miesta pre starších ľudí sa určite musia riešiť, no nie som si vôbec istý tým, či sa majú riešiť v rovnakom balíku alebo v tom istom súbore úloh ako ochrana základných práv.
<P>
Je však pravda, že máme vážne problémy v rámci vlastných hraníc: problémy týkajúce sa najmä jednotlivcov a problémy týkajúce sa skupín. Sociálne skupiny sú niekedy ignorované alebo vystavené diskriminácii na základe pohlavia, sexuálnej orientácie, etnickej príslušnosti a podobne. Na tieto problémy treba poukázať a treba ich riešiť globálne. Táto práca, samozrejme, prebiehala v spolupráci s Radou Európy a správa oprávnene odkazuje na túto vynikajúcu inštitúciu.
<P>
Výbor pre kultúru v tejto súvislosti veľmi konkrétne poukázal na jeden z týchto problémov, ktorý by som tu chcel zdôrazniť v mene kolegyne Viktórie Mohácsiovej, ktorá predsedala tejto téme vo Výbore pre kultúru. Ide o diskrimináciu rómskych detí v oblasti vzdelávania.
<P>
Správa sa vo všeobecnosti veľmi dôkladne zaoberá problémami týkajúcimi sa detí v rôznych oblastiach, najmä diskrimináciou, ktorej sú vystavené deti rómskeho etnika, ako aj potrebou, ako tu už bolo spomenuté, aby sa médiá a zainteresované strany, teda mimovládne organizácie a spoločenské organizácie, zapojili do tohto boja proti diskriminácii.
<P>
Správa obsahuje veľké množstvo podnetného materiálu a je potrebné informovať spoločnosť o tom, čo tieto hodnoty obsahujú. V tejto súvislosti majú obrovskú zodpovednosť médiá na jednej strane a celá oblasť vzdelávania na strane druhej.
<SPEAKER ID="310" NAME="Kinga Gál">
v mene skupiny PPE-DE. - (HU) Pre Európsky parlament je ťažké schváliť rozsiahle rozhodnutie týkajúce sa situácie základných práv v Európskej únii, pretože práve tieto základné práva by mali v čo najmenšej miere podliehať straníckym a politickým vplyvom, ale namiesto toho by sa mali zakladať na nezávislých faktoch a údajoch bez akéhokoľvek pokrytectva. Skutočnosť, že sme vytvorili Agentúru Európskej únie pre základné práva v rámci skúmaného obdobia, preto vysiela významné posolstvo zo strany Parlamentu a, samozrejme, od nás všetkých. Možno práve tento orgán sa v nadchádzajúcich rokoch ujme tejto úlohy. Druh posolstva, ktoré Európa vysiela svojim občanom a ktoré sa týka základných práv, je zároveň, samozrejme, veľmi dôležitý. Ako Európa rieši tieto problémy? Rieši vôbec skutočné problémy, ktoré majú mnohí ľudia?
<P>
Dvestoštyridsať predložených pozmeňujúcich a doplňujúcich návrhov k návrhu správy tiež poukazuje na komplexný charakter niektorých problematických a sporných otázok. Vďaka spravodajcovi a tieňovým spravodajcom sa z pôvodnej, veľmi spornej správy úspešne vypracovalo niekoľko prijateľnejších textov. To neznamená, že nezostali žiadne rozdiely medzi politickými skupinami o zásadných otázkach, rovnako sú určite veľké rozdiely v kontroverzných častiach správy zohľadňujúcich zásady a často emocionálne postoje, z ktorých mnohé patria do právomoci členských štátov. Západná časť Európy koniec koncov takmer vždy chápe základné práva ako zamedzenie diskriminácii, či už sa to týka mnohých prisťahovaleckých menšín alebo diskriminácie na základe etnického pôvodu, alebo sexuálnej orientácie. V nových členských štátoch sme zároveň ešte nedospeli tak ďaleko, keď hovoríme o želaní využívať základné práva. V mnohých prípadoch sa ešte obávame o svoje základné práva a čo sa týka menšín, tak hovoríme o miliónoch ľudí patriacich k pôvodným menšinám, ktorých základné práva sú v nových členských štátoch stále porušované. Je dôležité, aby sa táto správa venovala aj týmto menšinám. Zároveň tu je množstvo formulácií, o ktorých sa má viesť rozprava a v súvislosti s ktorými sa nedosiahol konsenzus, čo Európska ľudová strana považuje za neprijateľné. Nezabúdajme však na to, že ochrana našich základných práv sa v praxi môže meniť v závislosti od jednotlivca. Najdôležitejšia vec pri riešení týchto otázok je vzájomný rešpekt. To by v súčasnej situácii mohlo pomôcť.
<SPEAKER ID="311" NAME="Martine Roure">
v mene skupiny PSE. - (FR) Vážená pani predsedajúca, pani ministerka, pán komisár, všetci vieme, že ochrana základných práv je základným kameňom realizácie európskeho priestoru slobody, bezpečnosti a spravodlivosti. Európska únia chce dosiahnuť veľkolepé výsledky a vypracovala európske antidiskriminačné právne predpisy. Hoci veľmi rýchlo kritizujeme porušovanie ľudských práv vo svete, musíme si predovšetkým a na prvom mieste zamiesť pred vlastným prahom, ako ste povedali, pani ministerka. Preto teraz vyzývame na aktívnu politiku boja proti všetkým formám diskriminácie a na zabezpečenie rešpektovania ľudskej dôstojnosti, a to najmä vo väzniciach, pretože ľudskosť často zostáva pred ich dverami.
<P>
Na druhej strane treba poznamenať, že sa zdá, že v tomto období krízy vlády konečne objavujú európskych občanov, ktorí žijú v chudobe a neistote napriek tomu, že pracujú. Extrémna chudoba a sociálne vylúčenie predstavujú porušenie základných práv ako takých. Musíme bojovať proti nespravodlivosti, ktorej musia čeliť ľudia žijúci v extrémnej chudobe a chudobní pracujúci.
<P>
Európa musí opakovať, že všetky základné práva vrátane sociálnych práv sú nedeliteľné. Ako si môžu ľudia v skutočnosti uplatňovať slobodu prejavu, ak nemajú prístup k bývaniu, ak sú na ulici alebo ak nemajú prístup k zdravotnej starostlivosti? Musíme počúvať, čo hovoria ľudia, a zaručiť každému z nich všetky základné práva zakotvené v charte: právo na dôstojný život, na kvalitnú zdravotnú starostlivosť, na dôstojné bývanie, prístup k službám všeobecného záujmu a minimálnu mzdu.
<P>
Na záver by som, ak dovolíte, chcela zopakovať slová otca Josepha Wresinského, zakladateľa organizácie ATD Štvrtý svet: "Vždy, keď sú muži a ženy odsúdení na život v extrémnej chudobe, sú porušené ľudské práva. Našou hlavnou povinnosťou je spojiť sa a zabezpečiť, aby sa tieto práva dodržiavali."
<SPEAKER ID="312" NAME="Alexander Alvaro" LANGUAGE="DE">
Vážená pani predsedajúca, vážená pani Yadová, vážený pán podpredseda Komisie, dnes sme oslávili 20. výročie Sacharovovej ceny a minulý týždeň 60. výročie Všeobecnej deklarácie ľudských práv - a tieto dve udalosti sú dnes také dôležité ako nikdy predtým. Musíme zintenzívniť úsilie o uplatňovanie ľudských a základných práv nielen v Európe, ale aj vo svete.
<P>
Vážená pani Yadová, hlboko si vás vážim za to, že máte odvahu kritizovať tu vzťahy svojej vlastnej vlády s Líbyou. To by nedokázal každý a myslím si, že práve tomu sa hovorí "zamiesť si najprv pred vlastným prahom".
<P>
V roku 2004 bol Európsky parlament ubezpečený, že existuje skupina komisárov, ktorí sa budú zaoberať základnými právami. Pokiaľ viem, doteraz nám o tom ešte nepredložili správu. Boli sme, žiaľ, svedkami porušovania slobody pohybu v Taliansku, slobody prejavu v členských štátoch a okrem iného aj práva na súkromie v Spojenom kráľovstve.
<P>
Základné práva sú ako svaly: ak sa nevyužívajú, začnú sa strácať. Pomôžte nám teraz vytrénovať tieto svaly, aby sme aj v budúcnosti opäť dokázali nájsť základ dôstojného spolunažívania v našich spoločnostiach.
<SPEAKER ID="313" NAME="Tatjana Ždanoka">
v mene skupiny Verts/ALE. - Vážená pani predsedajúca, najprv by som chcela poďakovať nášmu spravodajcovi pánovi Cataniovi za jeho maximálne úsilie pri zohľadňovaní pozmeňujúcich a doplňujúcich návrhov predložených politickými skupinami. Bola to veľmi ambiciózna úloha a dúfam, že správa o základných právach v rámci EÚ bude napokon schválená.
<P>
Naša skupina si myslí, že v budúcnosti by sme pri príprave takýchto správ nemali len opisovať problémy, ale aj konkrétne uviesť a kritizovať členské štáty, v ktorých sa porušujú konkrétne základné práva. Nedávno bol predsedovi Parlamentu s týmto zámerom zaslaný list, ktorý podpísali spolupredsedajúci Skupiny zelených. Môžeme, samozrejme, hádať, ktorého členského štátu sa týka prípad, keď sa uvádza konkrétne porušenie ľudských práv, ale myslíme si, že Európania musia s istotou vedieť, kto ignoruje našu základnú zásadu rešpektovania základných práv.
<P>
Čo sa týka textu, hlboko ľutujem, že niektorí z mojich kolegov nezohľadnili skutočnosť, že nejde len o občianske a politické práva. Hospodárske, sociálne a kultúrne práva sú podľa môjho názoru rovnako dôležité.
<P>
Do konečného znenia textu sa zahrnuli mnohé návrhy Skupiny zelených. Patrí medzi ne: ochrana súkromia v rámci boja proti terorizmu, potreba ratifikovať Rámcový dohovor na ochranu národnostných menšín a Chartu regionálnych alebo menšinových jazykov, ako aj zákaz diskriminácie osôb bez štátnej príslušnosti. Vyzývame aj členské štáty, aby ratifikovali Dohovor OSN o zdravotnom postihnutí a umožnili Výboru OSN na odstránenie rasovej diskriminácie, aby prešetril jednotlivé prípady.
<P>
V našej krajine, Lotyšsku, nemôže vyše 350 000 tzv. "neobčanov", z ktorých mnohí sa narodili v tejto krajine, voliť dokonca ani v miestnych voľbách. Správa sa, žiaľ, nezmieňuje o tomto probléme vzhľadom na zásadu neuvádzať konkrétne členské štáty, ale chcem zdôrazniť, že odmietanie práva na zapojenie sa do politického života na miestnej úrovni obyvateľom s dlhodobým pobytom ohrozuje sociálnu a politickú integráciu. Je preto absolútne nevyhnutné poskytnúť týmto ľuďom volebné právo.
<SPEAKER ID="314" NAME="Konrad Szymański" LANGUAGE="PL">
Vážená pani predsedajúca, mám vážne výhrady najmenej voči dvom bodom uvedeným v správe. Prvým je otázka sexuálnej orientácie a druhý sa týka takzvaných reprodukčných práv.
<P>
Návrhy na umožnenie všeobecného prístupu k potratom a na uznanie takzvaných homosexuálnych manželstiev vo všetkých členských štátoch Európskej únie nemajú nič spoločné so základnými právami. Neexistuje medzinárodný dokument, ktorý by podporil túto interpretáciu práva uzavrieť manželstvo. Okrem toho pre tieto návrhy neexistuje ani právny základ v rámci právnych predpisov samotnej EÚ. Neustálymi pokusmi o zavedenie týchto záležitostí na zoznam základných práv chce európska ľavica dosiahnuť, aby sme si na tieto koncepcie zvykli. Chcel by som vás však uistiť, že s tým nikdy nebudeme súhlasiť.
<P>
Chcel by som sa spýtať zástupcov Európskej komisie, či Komisia skutočne plánuje predložiť návrh smernice na boj proti homofóbii a aké ustanovenia by táto smernica mala obsahovať. Myslí si Komisia, že existuje právny základ na vypracovanie návrhu smernice o vzájomnom uznávaní postavenia párov rovnakého pohlavia vo všetkých členských štátoch Európskej únie? Má Komisia takéto plány? Je zámerom navrhovanej smernice o diskriminácii mimo pracoviska zaviesť zadnými dverami uznávanie manželstiev homosexuálov v členských štátoch Európskej únie? Trvám na presnej a vyčerpávajúcej odpovedi na tieto zložité právne otázky.
<SPEAKER ID="315" NAME="Miguel Portas" LANGUAGE="PT">
Zdá sa, že Európa sleduje dodržiavanie ľudských práv vo všetkých kútoch sveta, a koná tak oprávnene, a preto dnes oslavujeme 20 rokov Sacharovovej ceny. Koná tak oprávnene, ale hlavným záverom správy pána Cataniu je skutočnosť, že Európa zlyháva pri hodnotení toho, ako sa základné práva dodržiavajú na jej vlastnom území. To by malo byť naozaj politickým programom Komisie a Rady teraz i v budúcnosti, pretože vážnosť, s akou hovoríme o základných právach za hranicami Európy, závisí od toho, ako tieto práva dodržiavame.
<P>
Uvediem vám dôležitý príklad týkajúci sa jednej špecifickej otázky. Je neprijateľné, že viaceré vlády v súčasnosti odmietajú prijať zadržané osoby z Guantánama, ak ich vina nebola dokázaná. Naša vláda sa naproti tomu rozhodla prijať tieto zadržané osoby a ja jej blahoželám k tomuto prístupu. Vláda však povedala, že tak koná preto, aby pomohla administratíve USA, a práve v tom je problém. Viaceré vlády akceptovali nelegálne lety, čo tiež malo pomôcť Washingtonu. Musíme prijať zadržiavané osoby, ktorých vina nebola dokázaná, ak a keď o to požiadajú, a nie preto, aby sme pomohli určitej krajine vyriešiť problém, ktorý sama spôsobila.
<SPEAKER ID="316" NAME="Georgios Georgiou" LANGUAGE="EL">
Vážená pani predsedajúca, medzinárodná rozprava o ľudských právach je, samozrejme, veľmi užitočná. Preto pokladám za svoju povinnosť pochváliť spravodajcu pána Cataniu za jeho citlivé spracovanie otázky ochrany ľudských práv a tiež za jeho naliehanie na zohľadnení tohto aspektu v Európe. Využil by som však príležitosť zasiahnuť a upozorniť Parlament na nový prvok, ktorý sa už netýka menšín, celosvetového porušovania ľudských práv, hospodárskych alebo politických utečencov, európskych podskupín, náboženských menšín, homosexuálov a podobne, ale ktorý sa týka samotných Európanov, ktorí budú v dôsledku búrky očakávanej v súvislosti s medzinárodnou hospodárskou krízou rozdelení do kategórií vyžadujúcich ochranu svojich ľudských práv.
<P>
Obávam sa, že budeme konfrontovaní s fenoménom skupín Európanov strácajúcich spoločenské postavenie v dôsledku nezamestnanosti a obmedzenej sociálnej ochrany, skupín, ktoré možno niekto povedie do demonštrácií a reakcií, čo možno ohrozí hospodársku a politickú situáciu na celom európskom kontinente. Tieto skupiny by sa mali bezodkladne stať predmetom záujmu a ochrany zo strany Európskej únie v súvislosti s ľudskými právami. Nedávne smutné udalosti, ktoré sa stali v Grécku, zrejme ovplyvnia Európu, ktorá si v tomto prípade nemôže dovoliť luxus ako v minulosti, keď sa zaoberala právami cudzincov a menšín, a ktorá má povinnosť zasiahnuť v prípade závažných problémov európskych občanov, ktorým hrozí, že budú v oblasti ľudských práv v horšej situácii než ľudia využívajúci pohostinnosť v rámci Európskej únie. Moment, keď sa Európa musí začať zaoberať novými problémami európskych občanov týkajúcimi sa ľudských práv, prišiel, žiaľ, nečakane.
<SPEAKER ID="317" NAME="Koenraad Dillen" AFFILIATION="NI">
(NL) Vážená pani predsedajúca, v dome obesenca by sa nemalo hovoriť o povraze. Správa EÚ o ľudských právach je opäť plná samochvály o tom, ako Európa reaguje na porušovanie ľudských práv všade na svete bez ohľadu na to, kde sa vyskytuje. Nemôžeme však tomu uniknúť: politika EÚ v oblasti ľudských práv je príliš často založená na selektívnom a pokryteckom protestovaní.
<P>
Nemal by si však Európsky parlament, ako to povedali dokonca aj naši ľavicoví poslanci EP, zamiesť najprv pred vlastným prahom? Veď len pred necelými dvoma mesiacmi tento Parlament porušil na vlastnej pôde právo na slobodu prejavu, ktoré sa snaží tak vehementne obraňovať v každom kúte sveta, od Antarktídy až po amazonské pralesy a od Abú Ghraibu až po Harare.
<P>
Môj kolega Frank Vanhecke, ktorý je vydavateľom zodpovedným za istú miestnu flámsku publikáciu a ktorého stíhala belgická vláda a jej politicky dosadení sudcovia za porušenie zákona v súvislosti s prejavom názoru, ani nedostal príležitosť obhájiť sa v tomto Parlamente, keď Parlament minulý mesiac rozhodol o zrušení jeho poslaneckej imunity. Navyše dnes, v deň, keď oslavujeme Sacharovovu cenu, je v tomto Európskom parlamente na základe príkazu Konferencie predsedov zakázaný film Fitna Geerta Wildersa, ktorému sa islamskí fanatici v Holandsku vyhrážajú smrťou. Nech žije sloboda prejavu a myslenia! Zdá sa však, že nie v tomto Parlamente.
<SPEAKER ID="318" NAME="Stefano Zappalà" AFFILIATION="PPE-DE">
(IT) Vážená pani predsedajúca, dámy a páni, správa pána Cataniu bezpochyby predstavuje dôležitú fázu v živote Európskej únie, pretože potvrdzuje situáciu, ktorá v nej existuje.
<P>
Je nepochybné, že silný migračný tlak, ktorému bola EÚ vystavená počas viacerých rokov, spolu s významnými vnútornými zmenami, ktorými prechádza, priniesol a prináša členským štátom a európskym aj neeurópskym občanom veľa problémov. Takisto niet pochýb o tom, že Európska únia má presné povinnosti, ako napríklad kontrolovať situáciu a súčasne v čo najväčšej miere rešpektovať ľudské práva, ale aj rešpektovať a chrániť svojich vlastných občanov a systémy organizácie členských štátov.
<P>
Zdá sa však, že z tejto mimoriadne obsiahlej a vyčerpávajúcej správy vyplýva všeobecná kritika členských štátov v súvislosti s porušovaním, ktoré sa deje na ich území, a teda v rámci ich kontroly. Rôzne časti správy vykresľujú obraz Európy, ktorý podľa môjho názoru nezodpovedá skutočnosti, a zdá sa - podľa všetkého spôsobom, aký podľa mňa spravodajca neplánoval - akoby prioritou boli tí, ktorí niekedy nedodržiavajú pravidlá namiesto tých, ktorí ich dodržiavajú alebo zabezpečujú ich dodržiavanie.
<P>
Hoci súhlasím s niektorými časťami správy, vo všeobecnom záujme by som navrhoval ostatné časti prepracovať. Dovoľte mi, vážená pani predsedajúca, na záver vyjadriť osobnú solidaritu s Vatikánom v súvislosti s útokmi, ktoré naň boli vedené počas rozpravy v tomto Parlamente.
<SPEAKER ID="319" NAME="Jan Marinus Wiersma" AFFILIATION="PSE">
(NL) Vážená pani predsedajúca, dnes opäť vedieme dôležitú rozpravu o presadzovaní ľudských práv a určujeme tón pre pozíciu a úlohu Európskeho parlamentu a Európskej únie. Do určitej miery to tiež určuje, kto sme. Ako Európania prikladáme veľký význam rešpektovaniu všeobecných a neodňateľných práv každého jednotlivca bez ohľadu na to, v ktorej časti sveta sa nachádza. Zatiaľ čo naše spoločné hodnoty, rovnaké príležitosti a dodržiavanie ľudských práv tvoria neoddeliteľnú súčasť európskych zmlúv a základ Európskej únie, už oveľa menej samozrejmé je, aby sme sa navzájom vyzývali na prevzatie zodpovednosti, ak nastanú problémy. Táto správa pána Cataniu na to oprávnene poukazuje a rád by som zablahoželal spravodajcovi a všetkým ostatným, ktorí mu pomohli v tomto postupe.
<P>
Chcel by som sa opýtať pána komisára, čo si myslí o myšlienke, že my v Európskej únii musíme zvážiť, či by nebolo možné vypracovať lepšie pravidlá vzájomného vyzývania na prevzatie zodpovednosti v prípadoch, keď si myslíme, že ide o problematiku ľudských práv.
<P>
Chcel by som sa zamerať na jednu konkrétnu otázku zo správy, konkrétne na situáciu Rómov v Európskej únii. Nielenže sú najviac diskriminovaným spoločenstvom v Európe, ale sú aj nadnárodnou menšinou, ktorá je rozptýlená v mnohých krajinách. Po výbuchu násilia voči Rómom v Taliansku pred vyše rokom sme boli svedkami jasného zlyhania prísne vnútroštátnej právomoci pri zaručení dodržiavania ich práv.
<P>
Primárnu zodpovednosť za starostlivosť o obyvateľov majú, samozrejme, členské štáty, ale od každého členského štátu sa vyžaduje jej vykonávanie v rámci európskych a medzinárodných zmlúv. Príliš často sme však nútení pozorovať, že členské štáty sa uchyľujú k zásade nezasahovania. Otázky týkajúce sa menšín sa považujú za vec, ktorá patrí do vnútroštátnej právomoci. To podľa mňa už nie je prijateľné. Ako som povedal, mali by sme začať rozpravu a zvážiť, či by sme v rámci Európskej únie mohli dosiahnuť dohody o tom, ako riešiť porušovanie ľudských práv v EÚ a ukončiť politiku, na základe ktorej nie je možné brať jednotlivé štáty na zodpovednosť.
<SPEAKER ID="320" NAME="Sophia in 't Veld" AFFILIATION="ALDE">
(NL) Vážená pani predsedajúca, chcela by som sa najprv srdečne poďakovať francúzskemu predsedníctvu a zablahoželať mu k iniciatíve, ktorú začalo v rámci OSN s cieľom depenalizovať homosexualitu. Podľa môjho názoru to je fantastický krok vpred, pretože diskriminácia lesbičiek, homosexuálov, bisexuálov a transsexuálov je stále na programe dňa, a obávam sa, že dokonca aj v Európe.
<P>
Európa by mala byť podľa môjho názoru jednoznačným príkladom uplatňovania zásady, že každý je v očiach zákona rovný. Predložená antidiskriminačná smernica obsahuje podľa môjho názoru v tejto súvislosti príliš veľa výnimiek, ktoré by mohli viesť k diskriminácii. Tieto výnimky by sa mali odstrániť.
<P>
Čo sa týka manželstiev homosexuálov, chcela by som odpovedať na to, čo povedal predchádzajúci rečník pán Szymański. Celkom úprimne podľa môjho názoru bez ohľadu na to, kde sa nachádzate v rámci politického spektra, ide o vec civilizácie, že štát nezasahuje do súkromnej voľby jednotlivcov týkajúcej sa ich partnerov. Štát nesmie zakazovať vzťahy na základe náboženstva, farby pleti alebo sexuálnej orientácie. Výber partnera je výlučne individuálnou voľbou. Nemá to nič spoločné so štátom.
<P>
Vážená pani predsedajúca, chcela by som skončiť krátkou zmienkou o záznamoch o cestujúcich (PNR), o čom hovorila pani Yadová. Obávam sa, že Európsky parlament neteší smer, ktorým sa uberá Európska rada. To bolo predmetom predošlých rozpráv a dúfam, že Rada je pripravená zohľadniť v budúcnosti odporúčania Parlamentu v tejto oblasti.
<SPEAKER ID="322" NAME="Mario Borghezio" AFFILIATION="UEN">
(IT) Vážený pán predsedajúci, dámy a páni, našu krajinu možno skutočne považovať za priekopníka v rámci boja proti diskriminácii a prenasledovaniu a čo sa týka ochrany rómskych detí, témy, ktorej správa pána Cataniu podľa mňa venuje veľa pozornosti. Musíme naozaj poďakovať ministrovi vnútra pánovi Maronimu. Rozsiahlym prešetrením situácie rómskych detí odhalil okolnosti, ktoré hádam mohli byť zistené aj skôr.
<P>
Z celkového počtu rómskych detí v týchto táborov je 50 % ponechaných vlastnému osudu, neposielajú ich do škôl, nie sú zaočkované. Správa by mala poukázať aj na zodpovednosť rómskych rodín, ktoré namiesto toho, aby deti poslali do školy, posielajú ich páchať trestné činy a vychovávajú ich spôsobom, ktorý zabraňuje ich integrácii. Preto vítam postup tých vlád, ako napríklad talianskej vlády, ktoré pracujú na tom, aby zabezpečili integráciu rómskych detí a detí prisťahovalcov napríklad do školského systému, čím im prostredníctvom prístupových tried umožňujú, aby sa začali učiť náš jazyk.
<P>
Repatriácia vraj nie je riešením, ak v krajinách pôvodu hrozí nebezpečenstvo. No odkiaľ prichádzajú prisťahovalci? Prichádzajú z krajín, v ktorých sú nebezpečné podmienky, a preto tento prvok správy nedáva zmysel. Musíme uplatňovať zásady ochrany ľudských práv na základe zdravého rozumu a vzhľadom na európsku príslušnosť, nie na základe ideológie ľudí, ktorí nám kážu o ochrane práv a zároveň hovoria v mene strán, medzi symboly ktorých patrí komunistické kladivo a kosák. To je naozaj zaujímavý zdroj!
<SPEAKER ID="323" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, chcela by som sa poďakovať spravodajcovi pánovi Cataniovi za správu a jeho angažovanosť, ktorá bola ako vždy veľmi intenzívna, a za prácu pri presadzovaní dodržiavania ľudských práv. V otázke základných práv nemôžeme robiť kompromisy. Keď ide o základné práva, nikdy nemôžu existovať politické alebo kultúrne dôvody na nejaké kompromisy.
<P>
Pánovi Szymańskému by som chcela povedať, že základné práva, samozrejme, zahŕňajú aj reprodukčné práva. Zahŕňajú aj právo na sexuálnu orientáciu. Teraz je dôležité, aby všetky inštitúcie EÚ pracovali na tom, aby základné práva, teda charta, nezostali len peknými slovami na papieri, ale aby sa aj skutočne realizovali konkrétne opatrenia. Musíme zabezpečiť dodržiavanie základných práv a to sa týka všetkých skupín spoločnosti. Ďakujem.
<SPEAKER ID="324" NAME="Hélène Goudin" AFFILIATION="IND/DEM">
(SV) Vážený pán predsedajúci, v členských štátoch a inštitúciách EÚ a vo všeobecnosti v západnom svete existujú vážne problémy s diskrimináciou homosexuálov, bisexuálov a transsexuálov. V mnohých častiach sveta sú tieto problémy ešte závažnejšie: ľuďom tam za ich sexuálne preferencie dokonca hrozí väzenie alebo poprava. To je, samozrejme, absolútne neprijateľné a v roku 2008 by sa to nemalo stávať.
<P>
Som presvedčená, že ľudské práva sú univerzálne, a nie relatívne. Nemôžeme sa dovolávať starých zvykov a obraňovať prenasledovanie homosexuálov, bisexuálov a transsexuálov. Nie, ľudské práva sa vzťahujú na všetkých ľudí na celom svete a tieto práva musia byť neporušiteľné. Každý človek, ktorý o sebe hovorí, že je demokrat, musí prevziať zodpovednosť a bojovať proti netolerancii v každej situácii.
<P>
Je dosť alarmujúce, že mnohí poslanci tohto Parlamentu prejavujú nepriateľské postoje voči homosexuálom. Bolo to očividné najmä pred výstavou, ktorú som minulý týždeň organizovala v Bruseli, a po nej. Bola som absolútne zhrozená, keď som čítala komentáre, ale, žiaľ, nejako zvlášť ma to neprekvapilo.
<P>
Boj proti netolerancii a za ľudské práva musí prebiehať všade, s našimi priateľmi, na vnútroštátnej úrovni, v rámci EÚ a globálne prostredníctvom OSN. Preto vítam iniciatívy francúzskeho predsedníctva v tejto súvislosti. Hovorila som v skutočnosti jeden a pol minúty. Ďakujem.
<SPEAKER ID="325" NAME="Irena Belohorská" AFFILIATION="NI">
(SK) Ďakujem spravodajcovi Cataniovi za správu o súčasnej situácii základných ľudských práv a slobôd v Európe.
<P>
Základné ľudské práva sú veľakrát porušované z dôvodov boja proti terorizmu, keď dochádza k porušovaniu základného práva na súkromie, ohrozeniu, respektíve porušeniu ochrany osobných údajov, často dochádza k diskriminácii.
<P>
Sme svedkami toho, že mnohí europoslanci využili túto správu na presadzovanie svojej straníckej agendy požadovaním autonómie. Autonómia nemá v rámci Európskej únie svoje miesto, autonómia v 21. storočí ako politický útvar nemá svoje miesto ani v Lisabonskej zmluve. V Európskej únii máme voľný pohyb osôb ako hlavné privilégium, a preto by sme autonómiu mohli posúvať podľa aktuálnej situácie na trhu pracovnej sily. Len spiatočníci a ľudia, ktorí nevidia hlavnú myšlienku zjednotenia sa štátov Európskej únie, si prihrievajú svoju iredentistickú slaninu na ohni nacionalizmu a fašizmu, a práve z tohto dôvodu odmietam akékoľvek zdôvodňovanie autonómie ako efektívneho spôsobu riešenia problémov tradičných spoločenstiev národnostných menšín.
<SPEAKER ID="326" NAME="Mihael Brejc" AFFILIATION="PPE-DE">
(SL) Táto správa je dosť rozsiahla a mňa by zaujímalo, čo je jej cieľom. Obsahuje 167 bodov na 28 stranách. Čo sa týka základných práv, správa obsahuje všetky dôležité prvky. Napriek niektorým dobrým bodom, na ktoré sa kladie dôraz, však správa nezohľadňuje aktuálny stav v oblasti ľudských práv. Neobsahuje žiadne fakty alebo argumenty na podporu vyjadrených tvrdení. Obsahuje veľa slov, ktoré sú často rozporné a nepodstatné. Obsahuje množstvo ilúzií, čo nie je dobré. Je plná výziev k príslušným orgánom a dokonca obsahuje ustanovenie, ktoré je v rozpore s právnymi predpismi.
<P>
Som prekvapený, že pán Catania nevychádzal pri vypracovaní správy z výročných správ ombudsmana. Ak by tak bol urobil, bol by mohol porovnať trendy jednotlivých rokov a oboznámiť nás s pokrokom, ktorý sa dosiahol, resp. nedosiahol v tejto oblasti. Nebudem sa vyjadrovať k jednotlivým bodom, ale myslím si, že správa je jednoducho nevyvážená. Hoci termín na predloženie pozmeňujúcich a doplňujúcich návrhov bol predĺžený, musím, žiaľ, povedať, že túto správu nemožno pozmeniť ani doplniť, pretože jej chýba príslušná obsahová a právna štruktúra.
<P>
Správa Výboru pre kultúru a vzdelávanie je úplne iná, pretože jasne vyjadruje postoj k ľudským právam v 12 bodoch. Myslím, že pán Catania ako spravodajca mal veľmi dobré úmysly. Som presvedčený, že vyvinul úprimnú snahu o čo najlepšie opísanie situácie v oblasti základných práv, ale táto správa podľa mňa napriek niektorým naozaj dobrým bodom, ktoré sú v nej zdôraznené, nespĺňa minimálne podmienky na vážnu rozpravu, čo mi je veľmi ľúto.
<P>
Ak bude táto správa prijatá, obávam sa, že zo strany verejnosti príde ešte tvrdšia kritika. Preto si myslím, pán Catania, že by bolo dobré, keby ste správu prepracovali tak, aby predložila jasný obraz o situácii v roku 2004 a situácii dnes.
<P>
Ďakujem.
<SPEAKER ID="327" NAME="Stavros Lambrinidis" AFFILIATION="PSE">
(EL) Vážený pán predsedajúci, jedna vec je istá: globálna hospodárska kríza zvýši prílev prisťahovalcov do Európy a tisíckam legálnych prisťahovalcov, ktorí už medzi nami žijú, prinesie nezamestnanosť. V krajinách Európy preto existuje veľmi vysoké riziko nárastu xenofóbie a rasizmu a veľmi veľké ohrozenie sociálnej súdržnosti. Priam posadnuté stráženie hraníc za týchto okolností nevyrieši problém. Potrebujeme stratégie na skutočnú integráciu prisťahovalcov do Európy, stratégie, na základe ktorých sa prisťahovalci a ich deti prestanú cítiť ako cudzí prvok alebo ktoré iným ľuďom zabránia vnímať ich ako cudzí prvok v našej spoločnosti. Táto rozprava v Európe sa však teraz zastavila. Boli sme toho svedkami v Solúne na zasadnutí Rady, boli sme toho svedkami v Groningene v roku 2004 a teraz sa rozprava vytratila. Dôvod je podľa mňa veľmi jednoduchý: politikom v Európe sa nepodarilo presvedčiť svoje spoločenstvá, že rozmanitosť v našich spoločenstvách je dnes jednoducho nevyhnutná a želateľná. Táto politická vôľa sa musí vrátiť do Rady, Komisie a Parlamentu.
<SPEAKER ID="328" NAME="Inese Vaidere" AFFILIATION="UEN">
(LV) Dámy a páni, v snahe zaujať univerzálne stanovisko správa napokon uviazla v jednostrannosti a nevyváženosti. Správa vyvoláva dojem, že situácia v Európskej únii v oblasti ľudských práv je zlá. To je očividné preháňanie, ktoré nás diskredituje, no je výhodné pre krajiny mimo EÚ, s ktorými vedieme dialóg o ľudských právach. Neboli zohľadnené obrovské rozdiely medzi rôznymi štátmi vzhľadom na počet menšín a prisťahovalcov. Článok 45 nesprávne uvádza, že vo východoeurópskych členských štátoch je malý počet prisťahovalcov. Pred okupáciou Lotyšska bol podiel Lotyšov v Lotyšsku približne 80 % a podiel Rusov bol 8 %. Na začiatku roku 1990, keď sa okupácia skončila, bol podiel Lotyšov len 51 %. Väčšina zvyšku sú v priamom dôsledku rusifikácie "rusky hovoriaci prisťahovalci". Tí, ktorí sa nechcú integrovať a dostať občianstvo, by nemali dostať politické právo voliť. Odporúčanie priznať členom každej menšiny právo vzdelávať sa vo svojom rodnom jazyku a hovoriť ním je v rozpore s právami pôvodných obyvateľov hovoriť svojím vlastným jazykom vo vlastnej krajine. Je možné, že ak bude táto správa prijatá, budeme musieť vypracovať ďalšiu správu Európskeho parlamentu o ochrane Lotyšov a jazyka v Lotyšsku. Túto správu nemôžu vylepšiť žiadne pozmeňujúce a doplňujúce návrhy. Jediným riešením je odmietnuť ju. Ďakujem.
<SPEAKER ID="329" NAME="Michael Cashman" AFFILIATION="PSE">
Vážený pán predsedajúci, diskriminácia žije a darí sa jej a žije vo svete i v Európskej únii. Preto chcem zablahoželať francúzskemu predsedníctvu k iniciatíve v rámci OSN s cieľom depenalizovať homosexualitu.
<P>
Je deprimujúce, že sme si dnes tu v Parlamente vypočuli prejavy netolerancie. Diskriminácia hyzdí náš svet a ak to môžem povedať ostatným, hyzdí duše tých, ktorí ju praktizujú. Diskrimináciu prejavujú politici a inštitúcie, ako napríklad Vatikán, ktoré by mali postupovať inak. Preto vám chcem poďakovať v mene tých ľudí, ktorí sa nemôžu vyjadriť, pretože keby to urobili - ako homosexuáli alebo pre svoju rodovú identitu - boli by vystavení bitke, mučeniu, uväzneniu alebo by čelili trestu smrti, a to len pre svoju odlišnosť.
<P>
Zvíťazíme. Dosiahneme rovnosť. Ako homosexuál som sa k tomu zaviazal. Dosiahneme rovnosť, pretože spravodlivosť a dobro sú jednoducho na našej strane. Ďakujem predsedníctvu. Je pre vás cťou ukončiť svoje predsedníctvo s takým záväzkom.
<SPEAKER ID="330" NAME="Armando França" AFFILIATION="PSE">
(PT) Cieľom Tamperského a Haagskeho programu, o ktorých teraz vedieme rozpravu na základe otázky pána Depreza, je uplatniť európsky priestor slobody, bezpečnosti a spravodlivosti prostredníctvom intenzívnej spolupráce medzi členskými štátmi, ako aj medzi členskými štátmi a inštitúciami EÚ. Tento cieľ sa má dosiahnuť posilnením opatrení zaručujúcich slobodu, bezpečnosť a spravodlivosť, ktoré sú dôležité v procese európskej integrácie. Naša Únia bude však skutočne existovať len vtedy, keď popri vnútornom trhu a hospodárskej spolupráci vytvoríme spoločný priestor slobody, bezpečnosti a spravodlivosti, keď sa európski občania budú cítiť slobodní, keď budú zaručené ich základné práva a keď bude existovať rovnaká spravodlivosť pre všetkých. V dôsledku toho je rozvoj spolupráce v tejto oblasti mimoriadne dôležitý. Lisabonská zmluva bude však rozhodujúca, pretože jej ustanovenia v tejto oblasti sú nadradené a poskytujú právomoci Európskemu parlamentu a národným parlamentom.
<SPEAKER ID="331" NAME="Genowefa Grabowska" AFFILIATION="PSE">
(PL) Vážený pán predsedajúci, medzinárodné spoločenstvo sa zaoberá otázkou ľudských práv približne raz za dvadsať rokov. V roku 1948 prijalo Medzinárodnú deklaráciu o ľudských právach. Približne o dvadsať rokov neskôr prijalo pakty o ľudských právach a v roku 1989 bol schválený ďalší dokument, konkrétne Dohovor o právach dieťaťa.
<P>
My v Európskej únii však zatiaľ ešte stále nedokážeme vypracovať legislatívny dokument alebo prijať chartu, ktorá by bola záväzným dokumentom ako Charta základných práv.
<P>
Preto vítam správu pána Cataniu, ktorá sa zaoberá právami dieťaťa, a chcela by som zdôrazniť, že tieto práva by pre nás mali mať mimoriadny význam, pretože deti predstavujú budúcnosť Európy a Európa sa bude vyvíjať tak, ako ich vychováme. Preto musí byť odstránená chudoba, ktorá je formou diskriminácie postihujúcou toľko detí v Európe, a preto musíme proti nej bojovať v mene dobrej a spravodlivej budúcnosti Európy.
<SPEAKER ID="332" NAME="Carlos Coelho" AFFILIATION="PPE-DE">
(PT) Na budúci rok, v roku 2009, by sa mal schváliť nový viacročný program v priestore slobody, bezpečnosti a spravodlivosti. Výsledky uplynulých desiatich rokov sú pozitívne, ale musíme sa vyhnúť neustálemu pokušeniu uprednostniť aspekt bezpečnosti na úkor slobody a spravodlivosti.
<P>
Napríklad v súvislosti so spoluprácou v oblasti súdnictva prináša uplatňovanie zásady vzájomného uznávania obrovské výhody všetkým ľuďom, ktorí sa pohybujú v tomto priestore, ale táto zásada by sa mala doplniť zodpovedajúcou ochranou práv a procedurálnymi zárukami jednotlivcov v celej Únii, čo sa doposiaľ nestalo.
<P>
Na posilnenie bezpečnosti sa vytvorili rôzne informačné systémy, ale rámcové rozhodnutie o ochrane osobných údajov v treťom pilieri ešte stále nebolo prijaté, čo pani Rourová veľmi dobre vie. Presadzovanie a účinná ochrana základných práv sú základným kameňom našej demokracie a mali by byť trvalým cieľom všetkých európskych stratégií. Základné práva sú vzájomne prepojené a vytvárajú nedeliteľný súbor práv. V tomto duchu sú zakotvené v Charte základných práv. Preto je veľmi dôležité zmeniť a doplniť Lisabonskú zmluvu, aby mala naša charta záväzný právny charakter.
<P>
V správe pána Cataniu sú okrem iného opísané rôzne priority siahajúce od sociálnych práv až po ochranu údajov a ochranu práv menšín. Myslím si však, že v súčasnom období všeobecnej hospodárskej krízy musíme venovať osobitnú pozornosť prípadom extrémnej chudoby a sociálneho vylúčenia, ktoré sú sami osebe porušením základných práv. Myslím si, že je preto veľmi dôležité integrovať sociálny rozmer a ochranu základných práv do všetkých stratégií EÚ a zároveň zaručiť systematické a prísne monitorovanie zlučiteľnosti legislatívnych návrhov s ohľadom na tieto práva.
<SPEAKER ID="333" NAME="Charles Tannock" AFFILIATION="PPE-DE">
Vážený pán predsedajúci, vítam úprimnosť a podrobnosť správy pána Cataniu, hoci správa obsahuje časti, s ktorými nesúhlasím. Opis našich vlastných nedostatkov v takejto správe by nám mal pripomenúť, že nemáme tak veľa kázať iným mimo EÚ. Mnohí v tomto Parlamente sa nedočkavo pustili do ostrej kritiky Ameriky pre mimoriadne vydávanie osôb i do kritiky európskych vlád, ktoré spolupracovali s CIA. Osobne by som bol pobúrený, keby sme vôbec nespolupracovali s CIA v boji proti teroristickým fanatikom, ktorí chcú zničiť náš spôsob života.
<P>
V správe sa napríklad nehovorí nič o opatreniach Talianska pri deportácii cudzích zločincov. Taká populárna a úspešná politika, ako sa zdá, je zrejme príliš kontroverzná na to, aby sa tu na ňu poukázalo. Je to aj vážny úder nespochybniteľnej, absolutistickej dogme, ktorá infikovala rozpravu o ľudských právach. Želal by som si napríklad, aby naša krajina, Spojené kráľovstvo, deportovala cudzích zločincov ako talianskeho občana v mojom londýnskom volebnom obvode, ktorý zavraždil riaditeľa školy, no po odpykaní si trestu mu sudcovia povolili zostať v Spojenom kráľovstve s poukázaním na jeho ľudské práva. Občania Európy dodržiavajúci zákony si zaslúžia vedieť, že ich vlastné práva sú chránené pred ľuďmi, ktorí na nich chcú zaútočiť.
<SPEAKER ID="334" NAME="Marios Matsakis" AFFILIATION="ALDE">
Vážený pán predsedajúci, práva homosexuálov sú dôležitou témou v EÚ a z času na čas tvoria základ intenzívnej rozpravy.
<P>
Nedávno sa opäť vynorila otázka práva na adopciu detí homosexuálnymi pármi. V tejto súvislosti by som chcel využiť príležitosť a položiť Komisii a Rade jednu veľmi priamu otázku: súhlasia s tým - a podporili by to - aby sa homosexuálnym párom udelilo právo na adopciu detí rovnako ako heterosexuálnym párom, alebo zastávajú názor, že právo adoptovaného dieťaťa byť umiestnené v prostredí heterosexuálnej rodiny má prvoradý význam, a preto by sa adopcie homosexuálnymi pármi nemali považovať za žiaduce a právne predpisy v EÚ by ich nemali umožniť? Očakávam odvážnu a priamu odpoveď zo strany pána komisára a pani ministerky, ktorú by som si veľmi vážil a ktorá by bola veľmi užitočná pre nás všetkých.
<SPEAKER ID="335" NAME="Kathy Sinnott" AFFILIATION="IND/DEM">
Vážený pán predsedajúci, najtragickejšie udalosti ľudských dejín boli zapríčinené upieraním ľudskosti jednej skupine ľudstva druhou skupinou. Osudom tých ľudí, ktorých považovali na základe jazyka, rasy, náboženstva alebo iného dôvodu za menejcenných, bolo v minulosti zotročenie, prenasledovanie a genocída.
<P>
Dnes si v EÚ myslíme, že sme nad týmto barbarstvom povznesení, no aj dnes je ľudskosť upieraná na základe veku, veľkosti a schopnosti. Deti pred narodením a deti so zdravotným postihnutím, dokonca po narodení, mnohí považujú za menejcenné, čo vedie k tomu, že v EÚ sa každoročne vezme život viac než miliónu detí pred narodením a niektorým dokonca aj po narodení.
<P>
Je to o to šokujúcejšie, že tento krvavý kúpeľ sa vykonáva v mene ľudských práv. Chcela by som vám pripomenúť, že Všeobecná deklarácia ľudských práv, ktorej 60. výročie si pripomíname, uznáva plnú ľudskú hodnotu dieťaťa pred narodením.
<SPEAKER ID="336" NAME="Csaba Sógor" AFFILIATION="PPE-DE">
(HU) Národnostné menšiny sa ocitajú v nových krajinách bez vlastného zavinenia. V mnohých nových členských štátoch sú, žiaľ, zaťažené bremenom kolektívnej viny, pretože štáty sa snažia zakázať ich vzdelávanie v ich vlastnom jazyku alebo štúdium vlastnej histórie a učenie sa názvov ich miest, miestnych častí alebo riek. Čo je ešte horšie, v niektorých nových členských štátoch sa zavádza nový typ športu, konkrétne bitie menšín s pomocou polície. Niektorí ľudia by chceli zakázať všetky formy autonómie, pretože tvrdia, že by to rozdrobilo EÚ. No krajiny, ako napríklad Taliansko alebo Fínsko, ktoré poskytli kultúrnu alebo regionálnu autonómiu svojim menšinám, sa nerozpadli. Musíme každému členskému štátu EÚ poskytnúť príležitosť, aby mohol dodržiavať práva národnostných menšín.
<SPEAKER ID="337" NAME="Rama Yade">
úradujúca predsedníčka Rady. - (FR) Vážený pán predsedajúci, správa pána Cataniu prichádza v tomto roku 60. výročia Všeobecnej deklarácie ľudských práv v pravý čas. Široké spektrum položených otázok, závažnosť predložených návrhov a aj vaše reakcie sú v súlade s mimoriadne dôležitým charakterom záležitostí, ktoré nás dnes spájajú. Preto sa pokúsim odpovedať na rôzne otázky, ktoré ste mi položili, a maximálne sa pokúsim aj o zhrnutie prejavov, pretože viaceré sa vzťahovali na rovnaké témy.
<P>
Najprv by som chcela spomenúť otázku sociálnych práv a extrémnej chudoby, ktorú spomenuli mnohí poslanci EP vrátane pani Rourovej. Tieto hospodárske, sociálne a kultúrne práva sú, samozrejme, dôležité. Sú súčasťou druhej generácie ľudských práv a sú právami symbolizovanými podpisom Medzinárodného dohovoru o hospodárskych, sociálnych a kultúrnych právach z roku 1966. Máte naozaj pravdu, keď zdôrazňujete význam uplatňovania týchto práv, pretože ak sa neuplatňujú, stáva sa, že sú zdiskreditované.
<P>
Z toho vyplýva, že Európska únia a Francúzsko sa, samozrejme, aktívne zapájajú do boja proti extrémnej chudobe. Chcela by som vám pripomenúť, že v rámci Komisie pre ľudské práva bola zriadená funkcia osobitného spravodajcu, ktorý sa má zaoberať konkrétne týmito otázkami, týmito právami. Hlavné zásady zintenzívnenia boja proti extrémnej chudobe sa momentálne vypracúvajú v rámci OSN. Okrem toho Európska únia, konkrétnejšie Francúzsko, vypracovala podľa mňa zaujímavé iniciatívy. Európska únia presadzovala a schválila opčný protokol k Medzinárodnému dohovoru o hospodárskych, sociálnych a kultúrnych právach, ktorý prednedávnom schválilo Valné zhromaždenie OSN, a vytvorila mechanizmus individuálnych sťažností.
<P>
Súhlasím však, samozrejme, s vami, že ide o dlhodobý boj a že kým existuje taká veľká miera diskriminácie a chudoby, kým je tak veľa ľudí nezamestnaných a kým existuje toľko problémov v súvislosti s prístupom k zdravotnej starostlivosti, nemôžeme byť spokojní. Vyvíja sa však ďalšie, trvalé úsilie s cieľom zabezpečiť jasné uplatňovanie hospodárskych, sociálnych a kultúrnych práv, pričom Európska únia je vedúcou silou, čo sa týka ich presadzovania.
<P>
Potom je tu druhá otázka, ktorú mnohí z vás spomenuli, a to otázka homosexuality. Chcela by som v tejto súvislosti povedať, že iniciatíva Francúzska je veľmi jednoduchá, a zopakovať, že naším východiskom bola skutočnosť, že v súčasnom svete existuje deväťdesiat krajín, ktoré trestajú homosexualitu, pričom šesť z nich uplatňuje trest smrti. To znamená, že muži a ženy sa nemôžu slobodne rozhodnúť žiť v súlade so svojou sexuálnou orientáciou a riskujú, že ich uväznia alebo ich budú dokonca stíhať. Táto otázka preto patrí do oblasti základných práv.
<P>
Cieľom nie je otvárať otázky týkajúce sa výchovy detí homosexuálnymi pármi alebo homosexuálnych manželstiev, aj keď sú veľmi zaujímavé, alebo prijímať rozhodnutia prostredníctvom iniciatívy na uskutočnenie spoločenských diskusií. Cieľom je skôr rozšíriť toto základné právo, právo slobodne vyjadriť svoju sexuálnu orientáciu bez rizika odmietnutia slobody pre každého člena spoločnosti.
<P>
Je to celkom jednoduché a som presvedčená, že zásluhou Európskej únie, členských štátov Európskej únie - keďže mnohí z nás podporujú tento projekt - bude táto iniciatíva zajtra doriešená v Organizácii Spojených národov. Dúfam, že sa k nám pripojí čo najviac štátov, pretože si myslím, že pokiaľ ide o základné práva, netreba o nich diskutovať, pretože ide výlučne o otázku ľudskosti a slobody.
<P>
Zamerajme sa teraz na ďalšiu otázku, otázku Rómov a všeobecnejšie prisťahovalcov, o ktorej hovorili viacerí z vás. Čo sa týka Rómov, Komisia predložila 2. júla správu v rámci svojho oznámenia. V tejto správe sa uvádzajú existujúce stratégie a nástroje a správa prispieva k začleneniu rómskeho obyvateľstva a odporúča systematickejšie využívanie týchto stratégií a nástrojov práve s cieľom podporiť integráciu Rómov.
<P>
Ako viete, francúzske predsedníctvo sa 16. septembra zúčastnilo na prvom európskom samite o Rómoch v Bruseli, ktorý zorganizovala práve Európska komisia s pomocou Sorosovej nadácie. Na tomto samite sa stretli predstavitelia európskych inštitúcií a členských štátov a zúčastnilo sa na ňom veľa zástupcov občianskej spoločnosti. Môj kolega z francúzskej vlády, minister pre bytovú výstavbu a mestá, a tiež zástupca ministerstva zahraničných vecí ocenili výnimočný spôsob, akým sa Európania z rôznych prostredí zišli na tomto samite.
<P>
Tento samit bol dôležitý, pretože otázka Rómov je vecou spoločného záujmu Európanov a vyzýva na to, aby každý členský štát presadzoval aktívnu politiku, samozrejme, takú, ktorá sa prispôsobí podmienkam konkrétneho členského štátu. Dobrovoľná politika tohto druhu na vnútroštátnej úrovni by mala mať konkrétny cieľ, a to zabezpečiť, aby malo rómske obyvateľstvo prístup k vzdelaniu, pracovným miestam, zdravotnej starostlivosti a bývaniu, a je celkom jasné, že absolútne rozhodujúca a dôležitá je koordinácia medzi členskými štátmi Únie.
<P>
Na základe iniciatívy francúzskeho predsedníctva niekoľko námetov umožnilo uskutočniť formálnu rozpravu o tejto otázke. Druhý samit o rovnosti sa uskutočnil v Paríži 29. a 30. septembra 2008. Okrúhly stôl o chudobe a vylúčení sa uskutočnil 15. a 16. októbra 2008 v Marseille za prítomnosti dvoch mojich kolegov z vlády. Stručne povedané, členské štáty Európskej únie venujú značnú pozornosť situácii rómskej komunity a myslím si, ba som si istá, že z tohto hľadiska bude naša práca ďalej pokračovať aj po skončení francúzskeho predsedníctva Európskej únie. Môžete si byť istí, že sa tejto otázke budeme maximálne venovať.
<P>
Čo sa týka všeobecnejšej otázky prisťahovalcov, chcela by som spomenúť, keďže francúzske predsedníctvo Európskej únie sa končí, Európsky pakt o prisťahovalectve a azyle a to, aký bol úspešný. Európska únia alebo členské štáty Európskej únie budú mať prostredníctvom tohto paktu po prvýkrát spoločné ciele, spoločný postoj k tejto otázke, predovšetkým čo sa týka vytvorenia azylového úradu, cieľa biometrických víz a postupu Európskej únie v prípade, že nejaký štát je vystavený príliš veľkému tlaku najmä v oblasti prisťahovalectva.
<P>
Chcela by som vám pripomenúť, že pakt, ktorý schválila Európska rada v októbri, navrhuje politické záväzky, ako napríklad organizovanie zákonného prisťahovalectva pri zohľadnení potrieb a možností, boj proti nezákonnému prisťahovalectvu na základe spolupráce, efektívnejšie vykonávanie hraničných kontrol a vytvorenie azylovej Európy.
<P>
Stručne povedané, myslím si, že všetky tieto prvky súvisiace s Paktom o prisťahovalectve a azyle umožnia Európskej únii prijať spoločnú stratégiu v tejto oblasti a prostredníctvom tejto spoločnej stratégie hádam aj zrealizovať skutočnú politiku zákonného prisťahovalectva a zároveň práva, ktoré s ňou súvisia.
<P>
Teraz by som chcela odpovedať na otázku, bod, či komentár týkajúci sa Guantánama a dôsledkov jeho zatvorenia a povedať vám, že Európska únia veľakrát prehlásila, že boj proti terorizmu sa musí viesť v súlade s pravidlami právneho štátu, to znamená, pri dodržiavaní ľudských práv, medzinárodného humanitárneho práva a medzinárodných právnych predpisov o utečencoch. Povedali sme tiež, že v súvislosti so zadržiavaným osobami nemôže existovať právne vákuum bez ohľadu na to, kto sú, a že existencia tajných väzníc je neprijateľná.
<P>
Naša pozícia sa nezmenila a je založená na istote, že demokratické spoločnosti dokážu z dlhodobého hľadiska riešiť problém terorizmu len vtedy, ak zostanú verné vlastným hodnotám. Európska únia si myslí, že Spojené štáty by mali prijať príslušné kroky na urýchlené zatvorenie Guantánama. Preto vedieme trvalý dialóg s administratívou USA o tejto otázke.
<P>
Myslím, že posledný bod predniesli viacerí z vás, dámy a páni. Myslím na otázku ľudských práv tu v Európe a najmä na úlohu Rady Európy. Na začiatku by som chcela oceniť úlohu, ktorú Rada Európy zohráva pri obrane a presadzovaní základných práv. Som presvedčená, že Rada Európy od svojho vzniku odviedla v tejto súvislosti vynikajúcu prácu, predovšetkým s Európskym súdom pre ľudské práva.
<P>
Mechanizmy monitorovania ľudských práv v členských štátov už existujú a verím, že využívanie týchto mechanizmov je spôsob, ako by sme zabránili dvojitému metru a zamietli si pred vlastným prahom, pretože Rada Európy a jej právny nástroj, Európsky súd pre ľudské práva, fungujú ako inštitúcie, ktoré majú pripomínať členským štátom Únie, ako aj iným štátom - keďže Rada Európy má viac členov než Európska únia - ich povinnosť poukazovať na svoje nedostatky a žiadať o ich odstránenie. Rada Európy je preto rozhodujúcim nástrojom, rozhodujúcou organizáciou pri obrane a presadzovaní ľudských práv.
<P>
Súčasne s týmto nástrojom tu je Agentúra pre základné práva, ktorá sa tiež zaoberá ľudskými právami v členských štátoch a ktorá sa spomína v rôznych správach, ktoré boli nedávno zverejnené. Agentúra sa však zameriava na ľudské práva v členských štátoch, ktoré uplatňujú právo Spoločenstva, a to je všetko. Keďže pôsobnosť každej organizácie sa obmedzuje na určité oblasti, myslím si, že medzi oboma organizáciami môže existovať modus vivendi. Cieľom ustanovenia, ktoré som práve spomenula, nie je obmedziť rozsah pôsobnosti Rady Európy, ale namiesto toho zabrániť duplicite v jej činnosti.
<P>
V nariadení o vytvorení agentúry sa napríklad výslovne uvádza, že agentúra by mala úzko spolupracovať s Radou Európy. Takáto spolupráca by mala zaručiť zamedzenie prekrývania činností a v tejto súvislosti budem pokračovať citovaním textu: "Takáto spolupráca by mala zaručiť, aby sa zamedzilo prekrývaniu činností agentúry a Rady Európy." Preto je dôležité, aby sa Agentúra pre základné práva a inštitúcie Rady Európy pokúsili zabezpečiť, že sa bude ich úsilie vzájomne dopĺňať a že sa budú dopĺňať aj výkonné orgány. Preto je neustálou snahou agentúry pracovať v oblasti svojej pôsobnosti a dopĺňať činnosť Rady Európy.
<P>
Myslím, že som stručne odpovedala na všetky body, ktoré ste predniesli, dámy a páni. Nechám na pána komisára, aby odpovedal na otázky, ktoré sa ho týkajú alebo ktoré mu boli položené.
<SPEAKER ID="338" NAME="Jacques Barrot" LANGUAGE="FR">
Vážený pán predsedajúci, pokúsim sa byť stručný, pretože na niektoré otázky už odpovedalo predsedníctvo.
<P>
V prvom rade by som chcel oceniť vyjadrenie pani Rourovej na začiatku rozpravy, keď jasne povedala, že Charta základných práv dokázala zjednotiť sociálne a občianske práva. Podľa môjho názoru to je pozitívny príspevok tejto charty, ktorý, ako dúfame, bude začlenený do európskeho práva. Je to skutočne spojenie občianskych a sociálnych práv.
<P>
Vzhľadom na to by som rád odpovedal na niektoré otázky týkajúce sa menšín. V skutočnosti nemáme žiadne konkrétne právomoci, ktoré by nám umožňovali zaoberať sa právami menšín v členských štátoch, môžeme však bojovať proti diskriminácii ľudí, ktorí k menšine patria. Osobná diskriminácia patrí do oblasti nášho boja proti diskriminácii.
<P>
Pokiaľ ide o rómsku komunitu, domnievam sa, že na túto otázku už odpovedalo predsedníctvo. Chcel by som v podstate pripomenúť, že 16. septembra sme zorganizovali rómsky samit. Sám som mal príležitosť ukončiť tento samit a musím vám tiež povedať, že spoločne so svojím kolegom pánom komisárom Špidlom sme diskrimináciu rómskych detí zaradili medzi svoje priority.
<P>
Táto diskriminácia je absolútne neprijateľná. Trvalo však dlho, kým sa Európa začala zaoberať týmito problémami. Hlavnú zodpovednosť v tejto oblasti majú členské štáty a trvalo im dlho, kým začali tieto problémy riešiť. Pravda je, že dnes sa budeme snažiť využiť na skutočné urýchlenie integrácie rómskej komunity všetky prostriedky, ktoré máme k dispozícii.
<P>
Zároveň sa však veľmi snažíme, aby sme svoju stratégiu nezakladali výlučne na etnickom prístupe k Rómom. Takýto prístup by mohol byť vlastne kontraproduktívny a anuloval by prínosy riešenia rómskeho problému vo všetkých politikách Európskej únie.
<P>
Dostávam sa tiež k sexuálnej odlišnosti. Naozaj si myslím, že odpoveď predsedníctva vystihla podstatu veci. Rešpektovať sexuálnu odlišnosť a zabezpečiť jej rešpektovanie je skutočne povinnosťou tolerancie. V tomto smere je celkom jasné, že existuje text o diskriminácii, musíme však zabezpečiť, aby sa uplatňoval.
<P>
Ďalej chcem povedať, že Komisia skutočne nemá v úmysle zaujať v mene členských štátov stanovisko k organizácii rodinného práva. Ako viete, už sme mali problémy pri stanovení pravidiel v súvislosti s rozvodom. Nemôžeme sa angažovať v oblasti, ktorá podlieha jednomyseľnosti.
<P>
Napriek tomu by som dodal, že právo na voľný pohyb osôb, samozrejme, zaväzuje členské štáty uznávať určité zväzky, ktoré sú zmluvne uzavreté v inom členskom štáte, a v tomto ohľade môžem iba reprodukovať európske právo.
<P>
Na záver by som chcel povedať, že za najdôležitejšie považujem, ako správne pripomenul pán Deprez, že sa nesmieme nechať viesť strachom. Musíme si uvedomiť, že od útokov 11. septembra existuje strach z terorizmu, ktorý znamenal, že z času na čas sa prestal brať ohľad na ochranu práv, osobných slobôd a súkromia, a domnievam sa, že túto rovnováhu musíme pozorne strážiť. Účinný boj proti terorizmu nespočíva v pohŕdaní základnými právami, ľudskými právami a súkromím. Myslím si, že cieľom by mal byť skutočne účinný boj proti terorizmu.
<P>
A na záver by som povedal, že našou úlohou v oblasti základných práv nie je iba ustanoviť texty, ale zabezpečiť aj ich uplatňovanie. Musí sa uplatňovať povinnosť náležitej starostlivosti. Pokiaľ ide o Komisiu a vášho komisára zodpovedného za slobodu, bezpečnosť a spravodlivosť, ubezpečujem vás, že sa osobne postarám, aby sme boli pri zabezpečovaní uplatňovania európskeho práva skutočne bdelí na všetkých úrovniach.
<SPEAKER ID="339" NAME="Giusto Catania" LANGUAGE="IT">
Vážený pán predsedajúci, dámy a páni, dovoľte mi poďakovať pánovi komisárovi Barrotovi a pani Yadovej za slová, ktorými podporili moju správu. Rád by som tiež poďakoval tieňovým spravodajcom pani Gálovej, pani Rourovej, pánovi Guardansovi a pani Ždanokovej za ich aktívne prispenie ku správe a jej zloženiu.
<P>
Myslím si, že nastolené otázky sú veľmi zaujímavé a určitý čas by som chcel venovať predovšetkým otázke, ktorú predložil pán komisár Barrot. V čase stupňujúcej sa hospodárskej krízy musíme v Európskej únii zabrániť otvorenej vojne medzi chudobnými ľuďmi, teda na jednej strane občanmi diskriminovanými pre ich sociálne podmienky a na druhej strane občanmi diskriminovanými pre ich životné podmienky alebo ich očakávania, alebo dokonca pre ich príchod do Európskej únie a skutočnosť, že boli uvítaní najlepším možným spôsobom.
<P>
Je pravda, že kríza pravdepodobne povedie k nárastu rasizmu a xenofóbie. Rád by som povedal pánovi Brejcovi, že sme veľmi starostlivo analyzovali správu Agentúry Európskej únie pre základné práva a predtým správu Európskeho strediska pre monitorovanie rasizmu a xenofóbie, a zistili sme, že v posledných rokoch došlo v Európskej únii k zrýchľujúcemu sa nárastu rasistického a xenofobického správania. Preto sme týmto dianím veľmi znepokojení a myslíme si, že musíme podporovať procesy, ktoré budú aktívne vytvárať úlohu, v ktorej sa podpora a ochrana základných práv stane najúčinnejším zameraním na vytvorenie mierovej Európy odhodlanej podporovať medzikultúrny dialóg a Európy bez barbarských praktík.
<P>
Myslím si, že takýmto spôsobom, prostredníctvom tejto správy, môžeme pomôcť zlepšiť úlohu, ktorú EÚ zohráva na medzinárodnej scéne. Nebudem venovať čas ďalším otázkam, ktoré vzišli z rozpravy, niektoré z nich si nezasluhujú moju odpoveď, veľmi však vítam výmenu názorov a návrhy, ktoré predložili mnohí kolegovia poslanci, ktorí sa na rozprave aktívne zúčastnili.
<SPEAKER ID="340" NAME="Predsedajúci">
Spoločná rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 142)
<SPEAKER ID="967" NAME="Marian-Jean Marinescu  " LANGUAGE="RO">
Podľa Charty základných práv má každý občan EÚ slobodu hľadať zamestnanie, pracovať a usadiť sa v ktoromkoľvek členskom štáte.
<P>
Žiaľ, túto slobodu zatiaľ nemôžu uplatňovať všetci európski občania. Dvojročné obmedzenie prístupu na pracovný trh uložené novým členským štátom vyprší koncom tohto roka. Osem členských štátov však už oznámilo svoj úmysel vzhľadom na súčasnú finančnú krízu predĺžiť toto obdobie o ďalšie tri roky.
<P>
Podľa správy Komisie z 11. novembra 2008 neexistuje žiadny presvedčivý dôkaz, ktorý by potvrdzoval, že pracovníci prichádzajúci z nových členských štátov by boli príčinou straty zamestnania významného počtu miestnych pracovníkov alebo zníženia ich miezd.
<P>
Udržiavanie zatvorených pracovných trhov predlžuje rozdielne zaobchádzanie s európskymi občanmi. Zrušenie týchto obmedzení by pomohlo zabrániť problémom vznikajúcim z nelegálnej práce alebo falošnej samostatnej zárobkovej činnosti.
<P>
Preto sa domnievam, že členské štáty, ktoré naďalej uplatňujú obmedzenia na pracovný trh, by mali predovšetkým pamätať na skutočný pozitívny vplyv voľného pohybu pracovníkov na trvalo udržateľný hospodársky rast.
<P>
Ukázalo sa, že voľný pohyb je nielen pozitívnym činiteľom, ale je dokonca nevyhnutnosťou.
<SPEAKER ID="966" NAME="Rareş-Lucian Niculescu  " LANGUAGE="RO">
Nebudem podrobne komentovať obsah tejto správy, voči ktorej by sa dalo vzniesť veľa kritiky. Naproti tomu by som rád upriamil pozornosť na jeden článok, proti ktorému chcem hlasovať, a to aj napriek tomu, že som v Komisii odmietol pozmeňujúci a doplňujúci návrh, ktorého cieľom bolo tento článok zrušiť. Hovorím o bode 46, ktorý na základe odporúčania Rady Európy č. 1201 (1993) odporúča, aby sa definícia národnostných menším stanovila na európskej úrovni. Na toto odporúčanie by sa nemalo odvolávať bez veľmi dôkladného objasnenia jeho výkladu, pretože obsahuje dvojzmyselné formulácie, ktoré by sa mohli interpretovať ako priznanie kolektívnych práv menšinám alebo územnej autonómie na základe etnických kritérií. Domnievam sa, že Európsky parlament by odkaz na toto odporúčanie nemal nekriticky akceptovať. Dokonca aj Benátska komisia (Európska komisia pre demokraciu prostredníctvom práva) zdôraznila, že každému výkladu odporúčania č. 1201 je potrebné venovať osobitnú pozornosť.
