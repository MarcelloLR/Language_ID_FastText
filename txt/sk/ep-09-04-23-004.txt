<CHAPTER ID="004">
Bezpečnosť pacientov (rozprava) 
<SPEAKER ID="076" NAME="Predsedajúci">
Ďalším bodom programu je správa pani Sartoriovej v mene Výboru pre životné prostredie, verejné zdravie a bezpečnosť potravín o návrhu odporúčania Rady o bezpečnosti pacientov vrátane prevencie a kontroly infekcií spojených so zdravotnou starostlivosťou - C6-0032/2009 -.
<P>
Pani spravodajkyňa tu nemôže byť, preto ju v úvodnom slove nahradí pani Grossetêteová.
<SPEAKER ID="077" NAME="Françoise Grossetête" LANGUAGE="FR">
Vážený pán predsedajúci, som tu namiesto pani Sartoriovej, ktorá sa zdržala v Taliansku a od ktorej vám chcem odovzdať úprimné ospravedlnenie, pretože na dnešnú rozpravu sa veľmi tešila.
<P>
Budeme hovoriť predovšetkým o lekárskych úkonoch, pretože niekedy môžu mať škodlivé následky na zdravie pacientov, či už v dôsledku nežiaducich účinkov liekov, lekárskeho omylu, alebo infekcií, ktorými sa pacienti nakazili v mieste liečby.
<P>
Spomedzi týchto rizík môžeme konkrétne spomenúť nozokomiálne infekcie, ktoré postihujú každého dvadsiateho hospitalizovaného pacienta, teda 4 100 000 ľudí ročne. Čísla Európskej komisie týkajúce sa tohto problému sú navyše veľmi znepokojujúce.
<P>
Nežiaduce udalosti sa vyskytujú u približne 8 až 12 % hospitalizovaných pacientov v členských štátoch Európskej únie. To predstavuje celkovo 7 až 15 miliónov hospitalizovaných pacientov ročne, k čomu môžeme pridať približne 37 miliónov pacientov, ktorí boli ošetrení v rámci základnej zdravotnej starostlivosti.
<P>
Len nozokomiálne infekcie postihujú priemerne každého dvadsiateho hospitalizovaného pacienta, celkovo vyše 4 milióny pacientov ročne. Celkovo spôsobia nozokomiálne infekcie v Európe každoročne úmrtie približne 37 000 ľudí.
<P>
Aby sa splnil cieľ znížiť výskyt týchto infekcií o 900 000 prípadov ročne do roku 2015 - čiže o 20 % -, dokument vyzýva členské štáty a európske inštitúcie na zavedenie nevyhnutných opatrení.
<P>
Táto správa odporúča predovšetkým podporiť vzdelávanie a odbornú prípravu zdravotníckych pracovníkov a pomocného zdravotného personálu s osobitnou pozornosťou venovanou nozokomiálnym infekciám a odolnosti vírusov, ktoré ich spôsobujú, proti antibiotikám, zlepšiť informovanosť o tomto probléme medzi pacientmi a v tejto súvislosti vyzvať Komisiu, aby na základe praktickej príručky o prevencii nozokomiálnych infekcií vypracovanej Svetovou zdravotníckou organizáciou (WHO) v roku 2003 vypracovala dokument určený pacientom, podporiť výskum v tejto oblasti s osobitnou pozornosťou venovanou novým technológiám, nanotechnológiám a nanomateriálom a zvýšiť počet zdravotných sestier a zdravotných sestier špecializovaných na kontrolu infekcií.
<P>
A nakoniec, je dôležité, ako sa zdôrazňuje aj v texte - a pani Sartoriová na tomto bode dôrazne trvala - zlepšiť vedomosti pacientov o tomto probléme.
<P>
Je nevyhnutné, aby bola Komisia požiadaná o vypracovanie dokumentu zameraného na pacientov o prevencii nozokomiálnych infekcií a aby ho predložila Parlamentu a Rade. Komisia by tiež mala umožniť monitorovanie dosiahnutého pokroku v tejto oblasti členskými štátmi a Európskou úniou, ktoré by sa vykonávalo každé tri roky.
<P>
Štúdia uskutočnená vo Francúzsku napríklad ukázala, že 83 % opýtaných ľudí počulo o nozokomiálnych infekciách a že tieto riziká sú hlavným zdrojom obáv Francúzov pri hospitalizácii. Na druhej strane, široká verejnosť má pocit, že nie je dostatočne informovaná o príčinách a následkoch nozokomiálnych infekcií.
<P>
V priebehu niekoľkých nasledujúcich rokov sa v rámci úsilia o predchádzanie nozokomiálnym infekciám musí väčšia pozornosť venovať informovaniu zdravotníckych pracovníkov aj obyvateľov ako takých.
<SPEAKER ID="078" NAME="Daniela Filipiová">
úradujúca predsedníčka Rady. - (CS) Dámy a páni, oblasť bezpečnosti pacientov a kvality zdravotnej starostlivosti je jednou z hlavných priorít českého predsedníctva v oblasti verejného zdravia. Uvedomujeme si význam neustáleho zlepšovania bezpečnosti pacientov a s tým súvisiaceho zlepšovania kvality zdravotnej starostlivosti, a to aj pokiaľ ide o cezhraničnú zdravotnú starostlivosť.
<P>
Hlavným cieľom predbežného návrhu Rady o bezpečnosti pacientov a kvalite zdravotnej starostlivosti vrátane prevencie a kontroly infekcií získaných v nemocnici je vymedziť integrovaný prístup, v rámci ktorého sa bezpečnosť pacientov dostane do centra záujmu vysokokvalitných zdravotníckych systémov, pričom sa bude prihliadať na všetky faktory, ktoré na to majú vplyv.
<P>
Táto iniciatíva vznikla na základe zistenia alarmujúceho nárastu výskytu nežiaducich udalostí v celej Európe, pričom medzi najčastejšie nežiaduce udalosti patria infekcie získané v nemocnici. Je to dôležitá úloha, s ktorou súvisí aj rastúce očakávanie verejnosti v tejto oblasti, starnúce obyvateľstvo v Európe a neustály pokrok v liečbe a v lekárskej vede vo všeobecnosti. Infekciám získaným v nemocnici venujú stále väčšiu pozornosť aj médiá a politici.
<P>
Toto boli dôvody, prečo sa české predsedníctvo rozhodlo usporiadať konferenciu ministrov, ktorá sa uskutočnila v dňoch 15. - 16. apríla v Prahe pod názvom Bakteriálne ohrozenie bezpečnosti pacientov v Európe. Bola zameraná predovšetkým na nemocničné antibiotické programy, vplyv systémových parametrov zdravotnej starostlivosti na výskyt odolnosti voči antibiotikám a infekcií získaných v nemocnici a na riadenie a zodpovednosť v tejto oblasti.
<P>
Vráťme sa však k predbežnému návrhu. České predsedníctvo si uvedomuje, že organizácia zdravotných systémov patrí do plnej kompetencie členských štátov. Táto iniciatíva však podľa môjho názoru vhodne stimuluje ďalší rozvoj vnútroštátnych politík smerom k väčšej ochrane zdravia a životov občanov.
<P>
Rada vo všeobecnosti súhlasí s potrebou lepšej spolupráce a koordinácie v tejto oblasti na všetkých úrovniach, teda na miestnej, regionálnej, štátnej aj európskej, ako aj s nutnosťou výmeny dôležitých informácií. Významným opatrením je preto vytvorenie systému hlásenia nežiaducich udalostí, ktorý, samozrejme, zaručí imunitu, aby podporil podávanie hlásení.
<P>
Dôraz sa tiež kladie na intenzívnejšie vzdelávanie zdravotníckych pracovníkov v oblasti bezpečnosti pacientov, vytvorenie spoločných definícií a terminológie, ako aj porovnateľných ukazovateľov, ktoré umožnia ľahšiu identifikáciu problémov. To následne umožní hodnotiť účinnosť opatrení a zásahov zameraných na zvýšenie bezpečnosti pacientov a jednoduchšiu výmenu skúseností a informácií medzi členskými štátmi.
<P>
České predsedníctvo v súčasnosti dokončuje rokovania o predbežnom návrhu v pracovných orgánoch Rady a bude sa snažiť o jeho prijatie Radou EPSCO v júni tohto roka. Práve vzhľadom na význam tejto problematiky sa však Rada rozhodla konzultovať túto otázku aj s Európskym parlamentom, pretože jeho stanovisko významne prispieva k prebiehajúcej diskusii.
<P>
Som pevne presvedčená, že Rada a Parlament majú spoločný cieľ zvýšiť bezpečnosť pacientov v EÚ. V tomto duchu tiež Rada dôkladne zváži pozmeňujúce a doplňujúce návrhy obsiahnuté vo vašej správe o predbežnom návrhu.
<P>
Na záver by som ešte chcela poďakovať všetkým, ktorí sa podieľali na príprave správy EP, a spravodajkyni pani Amalii Sartoriovej, ktorá túto správu vypracovala.
<SPEAKER ID="079" NAME="Androulla Vassiliou">
členka Komisie. - Vážený pán predsedajúci, v prvom rade chcem poďakovať Výboru pre životné prostredie, verejné zdravie a bezpečnosť potravín za prácu na tomto dokumente a predovšetkým spravodajkyni pani Amalii Sartoriovej za úsilie v súvislosti s touto problematikou, ktorá je v oblasti zdravotnej starostlivosti najvyššou prioritou.
<P>
Bezpečnosť pacientov spočíva v znižovaní výskytu nežiaducich udalostí, ku ktorým dochádza vo všetkých prostrediach zdravotnej starostlivosti - v nemocniciach, v rámci základnej starostlivosti, pri dlhodobej starostlivosti alebo v rámci komunity.
<P>
Odhaduje sa, že v členských štátoch EÚ trpí nežiaducimi účinkami spojenými so zdravotnou starostlivosťou 8 až 12 % hospitalizovaných pacientov. Tieto čísla sú neprijateľne vysoké. Vytvárajú znepokojujúci obraz, ktorý pôsobí nielen na pacientov, ale aj na ich rodiny a priateľov. Okrem toho sú nežiaduce udalosti obrovskou záťažou pre rozpočty na zdravotnú starostlivosť a pre hospodárstvo ako také.
<P>
Infekcie spojené so zdravotnou starostlivosťou sú špecifickým prípadom veľmi častej nežiaducej udalosti. Celkový počet hospitalizovaných pacientov, ktorí sa nakazili aspoň jednou infekciou spojenou so zdravotnou starostlivosťou, sa v EÚ odhaduje na 4,1 milióna ročne - teda jeden z dvadsiatich pacientov.
<P>
Odhaduje sa, že v dôsledku týchto infekcií zomiera každý rok približne 37 000 pacientov. Jednoznačne musíme vynaložiť veľké úsilie, aby sme túto situáciu výrazne zlepšili.
<P>
Všetky členské štáty si uvedomujú význam problematiky bezpečnosti pacientov a prijali opatrenia na riešenie tohto problému. Vieme však, že v rámci 27 členských štátov existujú rôzne úrovne informovanosti, zdrojov a odbornosti, pomocou ktorých možno bojovať proti tomuto problému.
<P>
Je pravdepodobné, že nie všetci pacienti v členských štátoch profitujú z aktuálnych vedeckých poznatkov a zo systematickej výmeny osvedčených postupov a odborných vedomostí. Preto si myslím, že bezpečnosť pacientov je ďalšou oblasťou, v ktorej môže EÚ poskytnúť skutočnú pridanú hodnotu s cieľom zvýšenia bezpečnosti všetkých európskych pacientov, pričom musí, samozrejme, rešpektovať zodpovednosť členských štátov za poskytovanie zdravotnej starostlivosti na ich územiach.
<P>
Z tohto dôvodu Európska komisia predložila oznámenie a návrh odporúčania Rady o bezpečnosti pacientov vrátane prevencie a kontroly infekcií spojených so zdravotnou starostlivosťou. Teším sa na vaše názory.
<SPEAKER ID="080" NAME="Antonios Trakatellis" LANGUAGE="EL">
Vážený pán predsedajúci, čísla, ktoré uviedli pani Grossetêteová a pani komisárka, sú skutočne omračujúce a ukazujú, že mnoho pacientov je vystavených znepokojujúcim incidentom v nemocniciach, z ktorých najčastejšími sú infekcie spojené so zdravotnou starostlivosťou.
<P>
Počet prípadov infekcií by sa, samozrejme, dal výrazne znížiť. V prvom rade je potrebná väčšia disciplína v nemocniciach. Na jednej strane sú problémom ľudia, ktorí navštevujú pacientov v nemocnici, pretože vždy je tu riziko prenosu baktérií. Na druhej strane, pacienti aj zamestnanci musia prísne dodržiavať hygienické pravidlá a zamestnanci musia pravidelne dostávať informácie a zúčastňovať sa na školeniach v súvislosti s infekciami spojenými so zdravotnou starostlivosťou.
<P>
Myslím si však, že kľúčovým bodom je dnes zhromažďovanie presných údajov, pretože nemocnice aj kliniky sa v tomto ohľade navzájom líšia, a to aj v tej istej krajine. Musíme napríklad vedieť, či sú infekcie spojené so zdravotnou starostlivosťou častejšie u pacientov podstupujúcich chirurgický zákrok, alebo na interných klinikách, musíme poznať kmeň a odolnosť baktérie. Všetky tieto údaje sú veľmi dôležité, ak chceme nájsť príčiny a následne dosiahnuť účinné zníženie výskytu infekcií spojených so zdravotnou starostlivosťou.
<P>
Preto musíme zhromažďovať podrobné údaje s cieľom riešenia problému infekcií spojených so zdravotnou starostlivosťou.
<SPEAKER ID="081" NAME="Linda McAvan">
v mene skupiny PSE. - Vážený pán predsedajúci, myslím si, že toto odporúčanie je veľmi dobrým príkladom pridanej hodnoty, ktorú môže Európska únia priniesť do oblasti zdravotnej starostlivosti, v ktorej môže spolupráca odborníkov z členských štátov napriek našim obmedzeným kompetenciám viesť ku skutočnému zlepšeniu životov ľudí. Ako povedal pán Trakatellis, čísla, ktoré spomenula pani komisárka v súvislosti s nežiaducimi udalosťami a infekciami spojenými s lekárskou starostlivosťou, sú značne šokujúce. V prvom rade, nikto by nemal ísť do nemocnice a vrátiť sa chorejší ako predtým. Mnohí z nás však poznajú ľudí, ktorí sa s takýmto problémom stretli. Je to problém celej Európskej únie, preto je mimoriadne dôležité, aby vaša iniciatíva zameraná na infekcie spojené so zdravotnou starostlivosťou pokračovala.
<P>
Myslím si, že ak budeme pri riešení tohto problému spolupracovať a spojíme najlepšie hlavy Európy, môžeme sa jeden od druhého veľa naučiť a určite môžeme predísť mnohým problémom našich občanov.
<P>
Druhá vec, o ktorej chcem hovoriť, už bola veľmi stručne spomenutá v našej parlamentnej správe. Ide o problém rán spôsobených injekčnými striekačkami. Viem, že Komisia sa touto otázkou už dlho zaoberá a že v tejto súvislosti existuje spolupráca medzi zamestnávateľmi a odborovými zväzmi, stále však čelíme situácii, že približne jeden milión pracovníkov v odvetví zdravotníckych služieb v celej Európe je postihnutých ranami spôsobenými injekčnými striekačkami. Dalo by sa tomu zabrániť, ak by sa používané injekčné striekačky nahradili bezpečnejším typom.
<P>
Pani komisárka, dúfam, že sa vrátite do Komisie a v priebehu zasadnutí nového Parlamentu predložíte návrh o ranách spôsobených injekčnými striekačkami, pretože je to veľmi dôležité pre mnohých pracovníkov v oblasti zdravotnej starostlivosti a je to problém, ktorému sa dá v rámci nášho systému zdravotnej starostlivosti ľahko predísť.
<SPEAKER ID="082" NAME="Marios Matsakis">
v mene skupiny ALDE. - Vážený pán predsedajúci, približne 10 % hospitalizovaných pacientov a približne 15 % pacientov využívajúcich základnú starostlivosť trpí v EÚ určitým typom nežiaducej udalosti, a to od miernych, úplne liečiteľných ochorení až po život ohrozujúce alebo smrteľné prípady. Inými slovami, približne jeden zo štyroch našich pacientov utrpel škodu následkom liečby a nie následkom choroby. Táto štatistika je ešte dramatickejšia, keď si uvedomíme, že počet úmrtí spojených so zdravotnou starostlivosťou je v Európe takmer dvojnásobný ako počet úmrtí v dôsledku dopravných nehôd.
<P>
Správa pani Sartoriovej môže situáciu výrazne zlepšiť, ale ako vždy, úspech akejkoľvek politiky veľmi závisí od jej realizácie. Z tohto pohľadu musia práve vlády jednotlivých štátov svojimi skutkami dokázať, že im naozaj záleží na svojich občanoch. Systémy zdravotnej starostlivosti najmä v 12 nových členských štátoch potrebujú v mnohých prípadoch úplnú reorganizáciu s potrebným dôrazom na štrukturálne zlepšenie nemocníc, modernizáciu zariadenia a najmodernejšie školenia zdravotníckych pracovníkov. K takýmto zmenám môže dôjsť jedine s pomocou EÚ, a to pokiaľ ide o finančné prostriedky aj odbornosť, a takáto pomoc musí byť ľahko dostupná na účely zlepšenia bezpečnosti pacientov.
<SPEAKER ID="083" NAME="Siiri Oviir" AFFILIATION="ALDE">
(ET) Otvorená zdravotná starostlivosť je základným výdobytkom a právom. 37 000 úmrtí ročne v dôsledku infekcií spojených so službami zdravotnej starostlivosti je príliš veľa a ako občania Európskej únie to nemôžeme dovoliť ani prijať. Na základe zásady subsidiarity musia inštitúcie Európskej únie a predovšetkým Komisia prevziať podstatnú úlohu pri podpore šírenia informácií a osvedčených postupov.
<P>
Musím zdôrazniť význam ponúknutia konkrétnych a rýchlych opatrení s cieľom rozhodujúceho a trvalého zníženia výskytu nozokomiálnych infekcií v Európe. V tejto oblasti podporujem odporúčania pani spravodajkyne uvedené v tejto správe.
<SPEAKER ID="084" NAME="Daniela Filipiová">
úradujúca predsedníčka Rady. - (CS) Vážený pán predsedajúci, dámy a páni, chcem poďakovať všetkým poslancom za ich pripomienky, návrhy a postrehy. Musím povedať, že som si radosťou vypočula, že stanoviská Európskeho parlamentu a Rady sa v tejto otázke v zásade zhodujú. Rada, samozrejme, dôkladne zváži všetky pozmeňujúce a doplňujúce návrhy Európskeho parlamentu a na základe toho posúdi ich zaradenie do konečnej verzie predbežného návrhu.
<SPEAKER ID="085" NAME="Androulla Vassiliou">
členka Komisie. - Vážený pán predsedajúci, dnešná rozprava potvrdzuje veľký záujem a obavy Parlamentu v súvislosti s bezpečnosťou pacientov. Vysiela tiež signál, že toto je oblasť s veľkým potenciálom pridanej hodnoty EÚ.
<P>
Väčšinu predložených pozmeňujúcich a doplňujúcich návrhov Komisia víta. Vítame napríklad návrh, aby členské štáty určili orgány zodpovedné za bezpečnosť pacientov na rôznych úrovniach štátnej a miestnej správy. Odráža to skutočnosť, že niektoré členské štáty majú decentralizované systémy zdravotnej starostlivosti. Súhlasíme tiež, že rozsah a náklady na zhromažďovanie údajov nesmú byť neúmerné očakávaným prínosom.
<P>
V súvislosti s predloženými pozmeňujúcimi a doplňujúcimi návrhmi týkajúcimi sa infekcií spojených so zdravotnou starostlivosťou vítame zavedenie primeranej ochrany zdravotníckych pracovníkov. Podporujeme tiež zdôraznenie záťaže, ktorú prináša chorobnosť a úmrtnosť spojená s týmito infekciami, a potreby najímania väčšieho počtu zdravotných sestier špecializovaných na kontrolu infekcií.
<P>
Musím však vzniesť niekoľko výhrad a námietok, pokiaľ ide o znižovanie cieľových počtov. Niektorí navrhli, že členské štáty by mali zaviesť opatrenia na zníženie počtu osôb postihnutých nežiaducimi udalosťami o 20 % vrátane celkového zníženia počtu prípadov v EÚ o 900 000 každý rok. Komisia si nemyslí, že je vhodné stanovovať takéto ciele na úrovni EÚ, pretože členské štáty sú na rôznych úrovniach a bolo by veľmi náročné stanoviť vhodné, realistické a dosiahnuteľné ciele, ktoré by boli primerané pre všetky z nich.
<P>
Veľmi pozorne som počúvala, čo povedala pani McAvanová o ranách spôsobených injekčnými striekačkami, a budem rozmýšľať o návrhu na osobitnú iniciatívu. Pani ministerka Filipiová hovorila v tejto súvislosti o zodpovednosti členských štátov. Naša iniciatíva zameraná na bezpečnosť pacientov a infekcie spojené so zdravotnou starostlivosťou plne rešpektuje kompetencie členských štátov v oblasti financovania štruktúry a poskytovania zdravotníckych služieb tak, ako to uznajú za vhodné. Zámerom nášho návrhu je pomôcť členským štátom pri zavádzaní správnych a primeraných stratégií znižovania alebo predchádzania nežiaducim udalostiam spojeným so zdravotnou starostlivosťou vrátane infekcií spojených so zdravotnou starostlivosťou, a to prostredníctvom zhromažďovania najlepších dostupných poznatkov a odborných vedomostí v EÚ a poskytovania podpory Komisie pri dosahovaní úspor z rozsahu v tejto oblasti.
<P>
Keď toto odporúčanie o bezpečnosti pacientov schváli Rada, bude to znamenať bezprecedentný politický záväzok vlád členských štátov venovať bezpečnosti pacientov prioritnú pozornosť v rámci politík zdravotnej starostlivosti. Naším spoločným cieľom je činnosť zameraná na zníženie výskytu nežiaducich udalostí všetkých typov vrátane infekcií spojených so zdravotnou starostlivosťou vo všetkých prostrediach zdravotnej starostlivosti a vo všetkých členských štátoch EÚ. Tento návrh môže hrať pri dosahovaní tohto cieľa významnú úlohu.
<SPEAKER ID="086" NAME="Françoise Grossetête" LANGUAGE="FR">
Vážený pán predsedajúci, najskôr by som chcela poďakovať všetkým poslancom, ktorí vystúpili k správe pani Sartoriovej. Chcela by som im poďakovať za návrhy, ktoré predložili.
<P>
Chcem tiež povedať pani Vassiliouovej, ktorá, zdá sa, nesúhlasí s kvantifikovanými cieľmi stanovenými v správe pani Sartoriovej, že, samozrejme, zoberieme jej poznámku do úvahy, je však v každom prípade dôležité, aby sme urobili maximum na zaistenie vysokej úrovne ochrany pacientov i zdravotníckych pracovníkov. Aj keby vzhľadom na rôznorodosť starostlivosti poskytovanej v Európskej únii nebolo žiaduce mať kvantifikovaný návrh, som presvedčená, že predsa len je dôležité urobiť maximum na zaistenie najvyššej možnej úrovne bezpečnosti.
<P>
To je pridanou hodnotou Európskej únie.
<SPEAKER ID="087" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
