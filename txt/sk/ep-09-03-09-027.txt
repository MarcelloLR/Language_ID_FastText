<CHAPTER ID="027">
Správy Komisie o politike hospodárskej súťaže za roky 2006 a 2007 (krátke prednesenie) 
<SPEAKER ID="229" NAME="Predsedajúci">
Ďalším bodom programu je krátke prednesenie správy pána Jonathana Evansa v mene Výboru pre hospodárske a menové veci o správach o politike hospodárskej súťaže za roky 2006 a 2007.
<SPEAKER ID="230" NAME="Jonathan Evans">
spravodajca. - Vážený pán predsedajúci, Európska komisia vypracováva výročné správy o hospodárskej súťaži a tradíciou je, že Európsky parlament si správu prečíta a z vlastnej iniciatívy na ňu vypracuje odpoveď.
<P>
V tomto prípade boli správy za roky 2006 a 2007 v dôsledku časových faktorov spojené dokopy, ale - aby som nadviazal na to, čo nedávno podotkol pán komisár Barrot - súčasný stav je taký, že kontext nášho posudzovania týchto správ sa dosť výrazne zmenil, keďže proces posudzovania správy sme začali už pred nejakým časom. Vtedy sme sa zamerali na celkový proces modernizácie politiky hospodárskej súťaže, dosť veľký kus práce, ktorý odviedol bývalý komisár, pán Mario Monti, a súčasná komisárka, pani Neelie Kroesová, a na jeho možný vplyv z pohľadu schopnosti Komisie poradiť si so zneužívaním trhového vplyvu a efektívnejšie riešiť otázku fúzií a štátnej pomoci. Celkovo vzaté, toto bolo v týchto správach vnímané ako veľmi dobrý príbeh a veľmi jasne to vyplýva aj z reakcií vo vlastnej správe Parlamentu. Zo strany Komisie sme boli svedkami rekordnej aktivity v oblasti boja proti nezákonným ťažkým kartelovým dojednaniam, videli sme, ako bol vypracovaný program miernejšieho režimu pri udeľovaní sankcií, a boli sme svedkami rekordne vysokých pokút, ktoré Komisia uložila, ako aj rekordnej aktivity v oblasti fúzií a oznamovania štátnej pomoci.
<P>
Tento proces dostáva rýchly spád, pokiaľ ide o modernizáciu, pretože Komisia v súčasnosti v rámci bielej knihy predkladá návrhy na zavedenie nároku na náhradu škody na súkromnom majetku. Aj to je niečo, čo náš výbor a náš Parlament podporovali.
<P>
Náš výbor upozornil na dve konkrétne veci - čo pokladáme za nerovný vzťah medzi výrobcami a maloobchodníkmi, hlavne čo sa týka maloobchodu s potravinami. Parlament o tejto otázke vlastne vydal písomné vyhlásenie, ktoré podpísala viac ako polovica členov. Náš výbor vyslovil tiež určité znepokojenie, pokiaľ ide o nedovolené postupy v odvetví služieb.
<P>
Chcel by som však upozorniť na už spomínanú zmenu kontextu, pretože, samozrejme, všetci uznávame, že odkedy Komisia správu zverejnila, nadobudla práca Komisie - hlavne čo sa týka štátnej pomoci - značne iný rozmer. V súčasnosti Komisia takmer každodenne hodnotí účinky záchranných opatrení, ktoré sa prijímajú v súvislosti so súčasnými finančnými turbulenciami. Je veľmi dôležité - a v našej správe sa o tom hovorí - aby sa pri riešení týchto záležitostí brali na vedomie problémy, ktoré z toho pre efektívny, otvorený trh vyplývajú.
<P>
Keď Komisia udeľuje svoj súhlas, je dôležité, aby ho udelila spôsobom, ktorý je v súlade so Zmluvou a nevytvára do budúcnosti taký významný trhový vplyv, ktorý sa sám stane scenárom pre zneužívanie.
<P>
Odvetvie bankovníctva v Spojenom kráľovstve je v súčasnosti oblasťou, v ktorej, keď sa hospodárska situácia trochu upokojí, bude treba prehodnotiť novú architektúru, ktorú sme vytvorili, a zhodnotiť, či je táto architektúra naozaj zlučiteľná s fungovaním slobodného, spravodlivého a otvoreného trhu. Pani komisárka Kroesová nás uistila, že sa tak stane, napriek tomu náš výbor tieto odporúčania do správy zapracoval. Všeobecne sme toho názoru, že Komisii treba k jej práci zablahoželať, a to je aj hlavnou myšlienkou správy, ktorá, predpokladám, bude zajtra veľmi veľkou väčšinou schválená.
<SPEAKER ID="231" NAME="Jacques Barrot" LANGUAGE="FR">
Vážený pán predsedajúci, pán Evans, v prvom rade vám chcem v mene pani Neelie Kroesovej a celej Komisie poďakovať.
<P>
Rozhodne vítame správu Európskeho parlamentu, v ktorej vyjadril svoju jednoznačnú podporu dôslednému a trvalému uplatňovaniu politiky hospodárskej súťaže vo všetkých týchto oblastiach: boj proti trustom a kartelom, dohľad nad fúziami a akvizíciami a štátna pomoc.
<P>
Komisia obzvlášť oceňuje dôležitosť, ktorú Európsky parlament prikladá otázke personálnych zdrojov Generálneho riaditeľstva pre hospodársku súťaž v súvislosti s rastúcim pracovným zaťažením v čase súčasnej hospodárskej krízy.
<P>
Aj v súčasnom kontexte recesie zostáva Komisia odhodlaná rozhodne zakročiť proti volaniam po protekcionizme. Komisia akceptuje varovania Európskeho parlamentu pred zrušením pravidiel hospodárskej súťaže, ktoré v tomto úsilí predstavujú veľkú pomoc. Nikdy netreba zabúdať na to, pán Evans, že účelom týchto pravidiel hospodárskej súťaže je tiež stimulovať produktivitu a umožniť nám vyjsť z krízy s hospodárstvom v ešte lepšom stave, než v akom bolo predtým.
<P>
Rok 2009 musí byť rokom spolupráce. Spoliehame sa na podporu všetkých európskych inštitúcií a našich medzinárodných partnerov pri novom naštartovaní hospodárstva a zabezpečení správneho fungovania trhov.
<P>
Ďakujem vám, pán Evans. Môžem vás uistiť, že pani Kroesovú, ktorá vám to už určite povedala, vaša správa nesmierne zaujala.
<SPEAKER ID="232" NAME="Predsedajúci">
Bod je uzavretý.
<P>
Hlasovanie sa uskutoční zajtra.
<P>
Ďalším bodom programu malo byť krátke prednesenie správy pani Claire Gibaultovej v mene Výboru pre práva žien a rodovú rovnosť o rovnakom zaobchádzaní a prístupe mužov a žien v oblasti divadelného umenia.
<P>
Myslím si, že ide o veľmi zaujímavú správu. Pani Gibaultová nás, bohužiaľ, informovala, že sa na zasadnutí dnes večer nemôže zúčastniť, aby predniesla svoju správu. V súlade s rokovacím poriadkom nemôžem udeliť slovo nikomu inému, pretože na to nikoho nesplnomocnila. Krátke prednesenie jej správy sa preto neuskutoční.
<P>
Avšak, hlasovanie o tejto správe sa zajtra uskutoční, tak ako je uvedené v programe.
<SPEAKER ID="991" NAME="Louis Grech  " AFFILIATION="PSE">
písomne. - Vítam úsilie Komisie v oblasti politiky hospodárskej súťaže, jej účinný boj proti kartelom a rekordné pokuty, ktoré v rokoch 2006 a 2007 uložila. Plne súhlasím s konštatovaním Komisie, že trhy s energiou nefungujú tak, ako by mali. V tejto súvislosti je veľkým sklamaním, že Európska rada nedokázala náležite riešiť problémy, ktoré identifikovala Európska komisia vo svojej odvetvovej analýze. Podiel nákladov na energie na výdavkoch domácností rastie alarmujúcim tempom a v dôsledku krízy budeme pravdepodobne svedkami rastu chudoby v celej Európe. Je neprijateľné, aby neefektívnosť na trhu s energiou deformovala trh na úkor podnikateľov a spotrebiteľov. Ak chceme riešiť problém iracionálneho stanovovania cien energie, možno by sme mali zvážiť vytvorenie nezávislých regulačných orgánov v oblasti energetiky vo všetkých členských štátoch, ktoré by mali právomoc zabezpečiť racionálne zdôvodnenie každého zvýšenia cien služieb, ako sú energia a voda, stočné, letiskové poplatky atď.
<SPEAKER ID="990" NAME="Eoin Ryan  " AFFILIATION="UEN">
písomne. - Plne podporujem výzvy na ochranu spotrebiteľa v tejto správe pána poslanca Evansa, obzvlášť požiadavku, aby Komisia uskutočnila odvetvový prieskum v oblasti reklamy na internete. Spotrebitelia sú často uvádzaní do omylu zavádzajúcimi ponukami a reklamami na internete aj napriek európskym právnym predpisom, ktorých cieľom je tomu zabrániť. Komisia musí zabezpečiť, aby sa právne predpisy v tejto oblasti skutočne dodržiavali, aby nechránili práva spotrebiteľov len naoko.
<P>
Súhlasím s výzvami, aby Komisia vykonala analýzu vplyvu hospodárskej súťaže na nerovné vzťahy medzi dodávateľmi a maloobchodníkmi. Konkrétne v Írsku je to veľmi závažný problém. Treba zabrániť tomu, aby sa v tejto nerovnosti v oblasti politiky hospodárskej súťaže pokračovalo a aby boli spotrebitelia v už aj tak ťažkých hospodárskych časoch ďalej trestaní.
<P>
Takisto vítam Všeobecné nariadenie o skupinových výnimkách (GBERS), ktoré členským štátom umožňuje schvaľovať pomoc v prospech malých a stredných podnikov, regionálneho rozvoja, vzdelávania, zamestnanosti a rizikového kapitálu. Opatrenia na podporu podnikania a inovácie a na posilnenie malých a stredných podnikov by sa v týchto ťažkých časoch mali prijímať rýchlo. Malé a stredné podniky sú základom hospodárstva a našou povinnosťou je spoločne ich podporovať tak, ako najlepšie vieme.
