<CHAPTER ID="002">
Oznámenie predsedníctva
<SPEAKER ID="005" NAME="Predseda">
Chcel by som informovať Parlament, že som od predsedu Európskej rady pána Hermana Van Rompuya dostal list, v ktorom ma informuje o rozhodnutí Európskej rady konzultovať s Európskym parlamentom návrh španielskej vlády týkajúci sa zloženia Európskeho parlamentu, ako aj získať súhlas Parlamentu, aby sa v tejto súvislosti nezvolávala schôdza. Ide tu o 18 dodatočných poslancov Európskeho parlamentu. Návrh som odovzdal Výboru pre ústavné veci, ktorý sa touto záležitosťou začal zaoberať a v krátkom čase vymenuje spravodajcu. Práca na tom bude pokračovať.
<P>
Tiež by som vás chcel informovať, že po rozhodnutí stiahnuť svoju kandidátku na post komisárky bulharská vláda predstavila novú kandidátku. Zajtra Konferencia predsedov rozhodne o konečnom harmonograme. Najpravdepodobnejším dátumom vypočutia novej kandidátky na post komisárky však bude 3. február a 9. februára sa bude hlasovať. Prirodzene, závisí to aj od rozhodnutia pána Barrosa a od jeho rozhovorov s novovymenovanou kandidátkou bulharskej vlády. Zatiaľ sa nič nestanovilo, chcel som však, aby mal Parlament tieto všeobecné informácie o našich ďalších krokoch. V každom prípade má Európsky parlament úplnú kontrolu nad touto situáciou. Nie sú tu žiadne výnimočné situácie. Postupujeme v súlade s demokratickými postupmi. Tieto postupy majú pre nás zásadný význam a Európsky parlament bude takto postupovať vždy počas môjho predsedníctva.
<P>
Zároveň by som vám rád povedal, ako si Európsky parlament predstavuje spoluprácu so stálym predsedníctvom Európskej únie trvajúcim dva a pol roka, ako aj s Európskou radou a ako bude spolupracovať s rotujúcim predsedníctvom. Rotujúce predsedníctvo, v tomto prípade španielske predsedníctvo, predstaví vždy na začiatku šesťmesačného obdobia svoj akčný plán na toto obdobie a na jeho konci predstaví správu o svojej práci. Stále predsedníctvo Európskej rady predstaví výsledky svojej práce týkajúcej sa európskych samitov. Ako viete, každých šesť mesiacov sa konajú dva samity. Predseda Európskej rady predloží výsledky samitu dva razy počas každého obdobia, teda štyrikrát ročne.
