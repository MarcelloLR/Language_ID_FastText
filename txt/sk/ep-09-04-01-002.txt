<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, s ľútosťou a smútkom vás dnes musím informovať o tom, že minulý víkend zahynulo vyše 300 ľudí, keď sa viacero člnov s utečencami potopilo v Stredozemnom mori neďaleko líbyjského pobrežia. V týchto člnoch boli ľudia zo severnej a subsaharskej Afriky. Egyptské a líbyjské orgány zachránili niekoľko utečencov, našli aj niekoľko mŕtvych, ale stovky ľudí sú stále nezvestných. V mene Európskeho parlamentu by som chcel vyjadriť, že táto udalosť nás veľmi šokovala a hlboko zarmútila.
<P>
Počas uplynulých dvoch rokov zažívala Európska únia nárast prisťahovalectva cez Stredozemné more a môžeme očakávať, že pre hospodársku krízu sa bude snažiť uniknúť chudobe v Afrike podstatne viac ľudí.
<P>
Hrozí, že veľký počet utečencov, ktorí tragicky prichádzajú o život pri pokuse dostať sa do Európskej únie, premení Stredozemné more na obrovský cintorín. Preto musíme nájsť riešenie, ako ukončiť túto tragédiu.
<P>
Teraz by som vás chcel požiadať o zachovanie minúty ticha na pamiatku obetí.
<P>
(Parlament povstal a zachoval minútu ticha.)
<P>
Ďakujem.
