<CHAPTER ID="015">
Rovnaké zaobchádzanie so ženami a mužmi vykonávajúcimi činnosť ako samostatne zárobkovo činné osoby (rozprava)
<SPEAKER ID="074" NAME="Predsedajúca">
Ďalším bodom programu je správa pani Astrid Lullingovej v mene Výboru pre práva žien a rodovú rovnosť o uplatňovaní zásady rovnakého zaobchádzania so ženami a mužmi vykonávajúcimi činnosť ako samostatne zárobkovo činné osoby a o zrušení smernice 86/631/EHS (17279/3/2009 - C7-0075/2010 -.
<SPEAKER ID="075" NAME="Astrid Lulling" LANGUAGE="FR">
Vážená pani predsedajúca, dámy a páni, v čase, keď okolnosti diktujú potrebu výnimočne pružných politík, vec, o ktorej budem hovoriť, dokazuje, že aj vytrvalosť má hodnotu.
<P>
Od začiatku 80. rokov 20. storočia neustále vyzývam na reformu smernice z roku 1986, pretože nedosiahla svoj hlavný cieľ, ktorým bolo zlepšiť postavenie manželov alebo manželiek, ktorí vypomáhajú v rodinných podnikoch, v oblasti sociálneho zabezpečenia a ochrany materstva.
<P>
Tým, že Parlament v roku 1997 prijal moju správu, vyzval na doplnenie a zmenu tejto smernice, ktorej text nebol príliš dôrazný, hoci Rada ministrov dokonca ani len nepodporila ambicióznejší návrh Európskej komisie z roku 1984. Napriek mnohým výzvam bolo treba Komisiu veľmi presviedčať až do októbra 2008, keď konečne navrhla zrušenie málo dôraznej smernice z roku 1986, aby ju nahradila textom s pevnejším právnym základom.
<P>
Parlament prijal jej pozmeňujúce a doplňujúce návrhy v prvom čítaní 4. mája 2009. Mysleli sme si, že na vylepšenie návrhu Komisie by sa malo požadovať najmä to, aby sa manželia alebo manželky a uznaní partneri alebo partnerky stali členmi systému sociálneho zabezpečenia samostatne zárobkovo činných osôb, aby sa tak okrem iného zaistilo, že budú mať osobne nárok na starobný dôchodok.
<P>
Ak bude členstvo skutočne dobrovoľné, príliš veľa manželov alebo manželiek pravdepodobne odmietne možnosť získať pre seba práva a ocitne sa - napríklad po rozvode - bez sociálnej ochrany, dokonca aj v prípade, že desaťročia pracovali v rodinnom podniku a prispievali k jeho prosperite.
<P>
Bohužiaľ, táto zásada povinného členstva nezískala väčšinu v Rade ministrov. Rade ministrov navyše trvalo deväť mesiacov, kým predložila spoločnú pozíciu. Napokon ju vydalo španielske predsedníctvo, ktoré preukázalo výnimočný takt a vytrvalosť. Chcela by som poďakovať predsedníctvu a tímu pani Redingovej, s ktorou rokujem od januára. Vďaka ich pochopeniu a angažovanosti sa nám podarilo dosiahnuť dohodu s Radou, ktorá umožní, aby po našom zajtrajšom hlasovaní nadobudla nová smernica platnosť.
<P>
Samozrejme, museli sme robiť ústupky, sme však spokojní, pretože sme dobre poslúžili záujmom samostatne zárobkovo činných osôb. Keďže zastupujú 16 % pracovnej sily a tretinu z nich tvoria ženy, v Európe predstavujú značnú silu. Ich manželia alebo manželky - najmä manželky -, ktorí skutočne pomáhajú prevádzkovať rodinný podnik či už v odvetví poľnohospodárstva, v remeslách, obchode, alebo v slobodných povolaniach, sú v niektorých členských štátoch stále priveľmi často neviditeľnými pracovníkmi, ktorí by, ak by sa zaregistrovali, zvýšili mieru zamestnanosti a pomohli by tiež rýchlejšie dosiahnuť ciele stratégie EÚ 2020.
<P>
Keďže som spomínala dlhý a zložitý vznik tejto smernice, musím spomenúť pokrok dosiahnutý v oblasti ochrany materstva samostatne zárobkovo činných žien a manželiek samostatne zárobkovo činných osôb. Na základe ich žiadosti im nová smernica umožňuje čerpať 14-týždňovú dovolenku. V Nemecku sa vraví: Politik ist die Kunst des Erreichbaren - politika je umenie možného. Viem, že tu v Parlamente máme niekoľko poslancov - našťastie je ich menšina -, ktorí si myslia, že by si samostatne zárobkovo činné osoby a ich manželia alebo manželky mali vyriešiť svoje sociálne zabezpečenie sami. Veľmi dôverne poznám tento argument, keďže som ho počula pred 20, 30 rokmi v našej vlastnej krajine, keď sa stanovila povinnosť pre manželov alebo manželky poľnohospodárov vstúpiť do poľnohospodárskeho dôchodkového fondu.
<P>
Dnes sú títo ľudia spokojní. Chcela by som tiež zdôrazniť, že pokrok, ktorý som opísala, zachováva zásadu subsidiarity, pretože necháva na slobodnom rozhodnutí členských štátov, ako si zorganizujú sociálnu ochranu manželov alebo manželiek samostatne zárobkovo činných osôb v súlade s ich vnútroštátnym právom a či ju zrealizujú na povinnom alebo dobrovoľnom základe.
<P>
Ako vidíte, pani predsedajúca, nemám čas hovoriť tu o ďalších veciach v smernici, o ktorých by som rada hovorila, sama však vidíte, že sme v sociálnej oblasti stále schopní vytvárať európske smernice, ktoré slúžia záujmom Európanov a ktoré majú dokonca vplyv na zmierňovanie narušení hospodárskej súťaže v rámci jednotného trhu. Som vďačná každému, kto prispel k tejto smernici, vrátane mojich kolegov z Výboru pre práva žien a rodovú rovnosť.
<P>
(potlesk)
<SPEAKER ID="076" NAME="Predsedajúca">
Vážená pani Lullingová, nechcela som vás prerušovať, no máte nárok na štyri minúty teraz a dve minúty na konci. Preto vám na záverečné vystúpenie ostáva len jedna minúta.
<SPEAKER ID="077" NAME="Günther Oettinger">
člen Komisie. - Vážená pani predsedajúca, som rád, že sa môžem zúčastniť parlamentnej rozpravy o návrhu odporúčania predloženého pani Lullingovou, ktoré sa týka návrhu Komisie v súvislosti s uplatňovaním zásady rovnakého zaobchádzania so ženami a mužmi vykonávajúcimi samostatne zárobkovú činnosť.
<P>
Náš návrh vysiela jasný signál, že nemôžeme stáť bokom, zatiaľ čo ženy v dôsledku nedostatočnej sociálnej ochrany upadajú do chudoby. V súvislosti s podporou podnikania žien tiež predstavuje veľký krok vpred. V súčasnej situácii ani nemusím zdôrazňovať význam oboch týchto bodov.
<P>
Chcel by som oceniť úsilie spravodajkyne pani Lullingovej vynaložené na dosiahnutie dohody so španielskym predsedníctvom v tejto technicky náročnej a politicky citlivej veci. Komisia plne podporuje text, ktorý 3. mája schválil výbor drvivou väčšinou, a vyzývam Parlament, aby to urobil tiež. Prijatie textu v tejto podobe vyšle jasný signál Rade a pripraví cestu konečnému prijatiu návrhu. No dôležitejšie je, že to v čase, keď to tak veľmi potrebujeme, výrazne zmení situáciu v praxi.
<SPEAKER ID="078" NAME="Anna Záborská">
za skupinu PPE. - (SK) Najskôr chcem poďakovať našej kolegyni Astrid Lulling za dlhodobú a systematickú prácu, ktorú venovala zmene tejto direktívy. V súvislosti s predloženou pozíciou by som rada zdôraznila tri momenty, ktoré pokladám za dôležité.
<P>
Ochrana žien-matiek, ktoré sú samostatne zárobkovo činné, a zlepšenie situácie manželov a manželiek samostatne zárobkovo činných osôb je dnes v Európskej únii nedostatočná. Verím, že prijatý text sa bude vzťahovať na všetky sektory a nielen na poľnohospodárstvo.
<P>
Vytváranie priaznivých podmienok pre rozvoj rodinných podnikov znamená podporu malého a stredného podnikania. Vzniká priestor pre súkromnú iniciatívu a nové pracovné miesta. Súčasťou takéhoto prostredia je aj sociálna ochrana tých, ktorí sa rozhodli pomáhať pri podnikaní svojmu manželovi alebo manželke. Ich práca je rovnako prínosom pre ekonomiku ako práca ktoréhokoľvek zamestnanca. Preto im patrí rovnaké právo na sociálnu ochranu, ako štát priznáva zamestnancom.
<P>
Pri hľadaní vhodných mechanizmov tejto ochrany treba však úzkostlivo rešpektovať princíp subsidiarity. Voľba nástrojov musí zostať v rukách členských štátov.
<P>
A nakoniec, dieťa najviac potrebuje matku v prvých mesiacoch svojho života, bez ohľadu na to, či sa narodilo vo Francúzsku, v Nemecku alebo na Slovensku. Verím, že nová pripravovaná direktíva o materskej dovolenke už onedlho predĺži dávky v materstve na osemnásť týždňov pre všetky pracujúce ženy bez rozdielu.
<SPEAKER ID="079" NAME="Rovana Plumb" LANGUAGE="RO">
Ďakujem, vážená pani predsedajúca. Chcela by som vyjadriť svoju vďaku pánovi komisárovi, zástupcom Rady a v neposlednom rade pani Lullingovej, s ktorou sa mi vynikajúco spolupracovalo, a aj všetkým našim kolegom z Výboru pre práva žien a rodovú rovnosť.
<P>
V skutočnosti sme v Európskej únii, ktorá prechádza krízou, na dôležitej križovatke, táto smernica však podporuje podnikanie žien. Európska únia musí rozvíjať a podporovať podnikanie medzi ženami, aby tak najmä v súčasnosti pomohla vytvárať pracovné miesta a zaručila rovnaké príležitosti na pracovnom trhu.
<P>
Chcela by som povedať, že v rámci tohto návrhu smernice podporujeme pozíciu, že by samostatne zárobkovo činné ženy, manželky a životné partnerky samostatne zárobkovo činných osôb, ktoré sa rozhodnú mať deti, mali mať sociálnu ochranu a platenú dovolenku. Podporujeme potrebu zaistiť ochranu manželov alebo manželiek samostatne zárobkovo činných osôb, aby sa odstránili prekážky, ktoré bránia podnikaniu žien. Podporujeme tiež zaručenie jasných právomocí vnútroštátnych orgánov na podporu rovnakých príležitostí a rovnakého zaobchádzania so ženami a mužmi.
<P>
Prestávky v ich účasti na pracovnom trhu počas materskej dovolenky by nemali matky znevýhodňovať. Členské štáty v skutočnosti musia nájsť vhodné prostriedky podpory, aby im pomohli zachovať si profesijné postavenie v spoločnosti s dôrazom na rovnováhu v ich rodinnom a pracovnom živote. Zároveň vítam dôležitosť hľadania spôsobov, akými sa tieto matky môžu opätovne integrovať do podnikateľského prostredia, a tak aktívne prispievať k podpore svojej vlastnej rodiny.
<P>
Presadzovanie a ochrana hospodárskych, sociálnych a kultúrnych práv a zlepšenie pracovného aj rodinného života sú základnými cieľmi, ktoré musí nová smernica podporovať.
<SPEAKER ID="080" NAME="Antonyia Parvanova" LANGUAGE="BG">
Vážená pani predsedajúca, dámy a páni, predovšetkým by som sa chcela poďakovať pani Lullingovej za nekonečné hodiny, počas ktorých sa usilovala o dosiahnutie dobrého kompromisu a dohody s Radou. Bez ohľadu na rozdielne názory na jednotlivé kľúčové otázky tejto smernice a uvedomujúc si, že ju stále posudzujeme v druhom čítaní, chcela by som sebavedomo vyhlásiť, že Skupina Aliancie liberálov a demokratov za Európu súhlasí s dosiahnutým kompromisným rozhodnutím, aby tento právny predpis mohli členské štáty čo najrýchlejšie zaviesť.
<P>
Aktualizácia tohto právneho predpisu nám umožní zaručiť rovnaké zaobchádzanie so ženami a mužmi, s osobitnou pozornosťou venovanou otázke sociálnej ochrany, najmä ochrany samostatne zárobkovo činných žien. Tento nový legislatívny rámec nám umožní zaistiť rovnaký stupeň ochrany v oboch prípadoch - keď sú ženy samostatne zárobkovo činné a aj keď sú len manželkami a partnerkami samostatne zárobkovo činných osôb.
<P>
V dôsledku tohto pozmeňujúceho a doplňujúceho návrhu smernice budú členské štáty priznávať bežné nároky na sociálne zabezpečenie vrátane 14-týždňovej platenej materskej dovolenky samostatne zárobkovo činným ženám a manželkám alebo životným partnerkám samostatne zárobkovo činných osôb.
<P>
Pozmeňujúci a doplňujúci návrh smernice je dostatočne aktuálny a je pozitívnym rozhodnutím, ktoré poskytne samostatne zárobkovo činným ženám a manželkám alebo životným partnerkám samostatne zárobkovo činných osôb príležitosť mať rovnaké nároky na sociálne zabezpečenie, aké majú zamestnanci. Manželia alebo manželky a partneri alebo partnerky nie sú zamestnancami. Treba však brať do úvahy, že zvyčajne vypomáhajú samostatne zárobkovo činným osobám - to je prax, ktorá je v našej krajine veľmi rozšírená v odvetví poľnohospodárstva, v malých firmách a v slobodných povolaniach.
<P>
Táto aktualizácia právnych predpisov umožní členským štátom rozhodnúť a poskytnúť samostatne zárobkovo činným ženám a manželkám vypomáhajúcim samostatne zárobkovo činným osobám príležitosť vstúpiť do systému sociálneho zabezpečenia na dobrovoľnom alebo povinnom základe. To by malo v rovnakej miere zaručiť sociálnu ochranu a práva žien, ktoré sú zamestnané v rodinnom poľnohospodárskom podniku. Popri riešení rizík trhu, výroby a finančnej krízy musia tiež zaistiť najlepší systém pre svoje vlastné sociálne a zdravotné poistenie.
<P>
Toto je jediný spôsob, ako skutočne zlepšiť situáciu samostatne zárobkovo činných žien a ich manželov a životných partneriek najmä vzhľadom na ich sociálnu a hospodársku ochranu, nezávislosť od ich manžela a partnera.
<P>
Myslím si, že tento komplexný legislatívny text znamená malý krok, ktorý je však v súvislosti s rovnakým zaobchádzaním výnimočne dôležitý pre mužov aj ženy. Toto je cesta k dosiahnutiu strategického cieľa rovnosti práv mužov a žien a k programu akčná platforma Peking +15, ktorý sme nedávno aktualizovali.
<P>
Domnievam sa, že uskutočnením tohto malého, no mimoriadne dôležitého kroku budeme ďalej napredovať k lepším programom starostlivosti o reprodukčné zdravie, k všeobecnému trhu európskej zdravotnej starostlivosti a poisťovacích služieb a k ochrane materstva a dobrej kvalite života bez ohľadu na zemepisné, sociálne, kultúrne a etnické rozdiely. Posun týmto smerom nám poskytne slobodu rozhodovať o prioritách a prínosným spôsobom spájať kariéru s rodinným životom, a tak vytvárať zdravý, harmonický základ na spoločnej rovnosti a zodpovednosti medzi pohlaviami.
<SPEAKER ID="081" NAME="Raül Romeva i Rueda" LANGUAGE="ES">
Vážená pani predsedajúca, prirodzene, aj ja by som chcel zablahoželať pani Lullingovej, ako aj všetkým členom Rady a Komisie, ktorí na tejto smernici pracovali.
<P>
V každom prípade by som sa rád vyjadril k rovnakej veci ako pani Lullingová. Domnievam sa, že je skutočne znepokojujúce, keď niektoré členské štáty kladú také množstvo prekážok do cesty jednotnému postupu v oblasti nediskriminácie a rovnakého zaobchádzania na európskej úrovni. Toto nie je jediná príležitosť, keď sme toho svedkami: stretávame sa s tým aj v prípade smernice o viacnásobnej diskriminácii a rovnakom zaobchádzaní v iných oblastiach a myslím si, že je to čosi, nad čím by sme sa mali zamyslieť.
<P>
Nemôžeme sa odvolávať na subsidiaritu, keď ide o takú dôležitú a základnú otázku, ktorá sa týka zrejmých, základných práv každého obyvateľa Európskej únie. Domnievam sa, že to nikdy nemôže ospravedlniť to, že ktokoľvek v rámci Európskej únie trpí diskrimináciou.
<P>
Myslím si, že smernica, ktorú sa chystáme prijať - a dúfam, že sa tak stane -, teraz vyrieši časť tohto problému. Myslím si, že je dobrá, že je dôležitá. Zaručuje väčšiu rovnosť zaobchádzania tým jednotlivcom, ktorí práve hľadajú príležitosti na vykonávanie samostatne zárobkovej činnosti pre seba a, prirodzene, aj pre tých, ktorí sú od nich závislí: manželky alebo manželov týchto samostatne zárobkovo činných osôb.
<P>
Okrem toho je tu ďalšia dôležitá otázka a myslím si, že je to čosi, čo musíme zdôrazniť. Niektorí žiadali o predĺženie trvania materskej dovolenky na 14 týždňov a skutočne k nemu došlo. Nezabúdajme však, že na stole máme ďalšiu smernicu, ktorá tiež zdôrazňuje potrebu rozšírenia tejto dovolenky - a ja trvám na tom, že je to dovolenka a nie neprítomnosť v práci v dôsledku choroby - na základe rovnosti.
<P>
To tiež nevyhnutne znamená, že tu nemôže existovať diskriminácia nielen medzi členskými štátmi, ale ani medzi druhmi činností, ktoré by ľudia, ktorí chcú žiadať o túto dovolenku, chceli vykonávať. Z toho vyplýva, že táto potreba zaistiť rovnaké práva medzi členskými štátmi, ako aj vo vzťahu k druhom činnosti a typom sociálneho zabezpečenia, ktorú tu dnes máme, je prioritou - a na tom trvám -, ktorá presahuje smernicu, ktorú sa dnes chystáme prijať.
<SPEAKER ID="082" NAME="Marina Yannakoudakis">
v mene skupiny ECR. - Vážená pani predsedajúca, najprv by som chcela zablahoželať pani Lullingovej k tejto správe: pozoruhodne si s ňou poradila.
<P>
Keď som sa po prvý raz o tejto správe dozvedela, zaujímalo ma, ako by to malo fungovať z pohľadu logistiky. Táto správa má obdivuhodný cieľ a podporuje zásadu rovnakého zaobchádzania so samostatne zárobkovo činnými ženami a mužmi a ich manželmi alebo manželkami.
<P>
Potom som sa však zamyslela nad tým, ako túto správu privíta napríklad živnostník ako inštalatér či elektrikár. Na ilustráciu tohto argumentu povedzme, že mu manželka večer pomáha s papierovaním a dvíha doma telefón. Ako s týmto správa počíta?
<P>
Mal by platiť sociálne dávky za svoju manželku, aby jej tak v prípade potreby umožnil čerpať materskú dovolenku? Môže si tento živnostník, ktorý má v súčasnej hospodárskej situácii ťažkosti, dovoliť platiť nepriamu daň a skutočne by on a jeho manželka chceli túto dodatočnú záťaž? Ak by to nevnímali ako prínos, jednoducho by neplatili príspevky - koniec koncov, nikto naozaj nevie, že manželka svojmu manželovi pomáha - a nie je zmyslom manželstva pomáhať jeden druhému?
<P>
Posuňme tento scenár ešte o krok ďalej: po pár rokoch sa rozvedú, ako sa to dosť často stáva, čo bude potom? Toho úbožiaka manželka na súde zoderie z kože za to, že neplatil príspevky. Zaujímavé časy a zaujímavý vedľajší účinok našej správy.
<P>
V Spojenom kráľovstve stúpol počet samostatne zárobkovo činných osôb na 1,7 milióna. Jedným z dôvodov tohto nárastu je v týchto dňoch menej pracovných príležitostí, ľudia sa teda usilujú začať svoju vlastnú prácu. Nemal by štát za týchto okolností ich úsilie podporiť?
<P>
Preštudovala som si pozmeňujúce a doplňujúce návrhy pani Lullingovej a myslím si, že sa znamenito usilovala o zlepšenie pôvodnej ťažkopádnej správy o samostatne zárobkovej činnosti. Stále ma však znepokojujú právne predpisy v oblasti zamestnanosti prijaté v Bruseli. Myslím si, že túto prácu je najlepšie zveriť národným vládam, ktoré majú najlepšie predpoklady, aby zvážili potreby svojich občanov - tak ako sa píše v tejto správe.
<P>
Podporujem odporúčania pani Lullingovej, že by vnútroštátne systémy mali uznávať dôležitosť ochrany samostatne zárobkovo činných osôb a my by sme sa mali postaviť proti všetkým formám diskriminácie, stále však nie som presvedčená, že tento Parlament má najlepšie postavenie na to, aby rozhodoval o otázkach zamestnanosti.
<SPEAKER ID="083" NAME="Eva-Britt Svensson" LANGUAGE="SV">
Vážená pani predsedajúca, chcela by som poďakovať Rade a Komisii. Rada by som tiež úprimne poďakovala pani Lullingovej za jej veľkú angažovanosť a skvelú prácu v tejto veci, ktorá teraz vďaka nej vstúpila do druhého čítania. Dospeli sme k dohode o práve na rovnaké zaobchádzanie samostatne zárobkovo činných osôb a ich životných partnerov alebo partneriek a Konfederatívna skupina Európskej zjednotenej ľavice - Nordická zelená ľavica návrh podporuje.
<P>
Pracovnú silu, o ktorej hovoríme, tvoria prevažne ženy, ktoré boli v minulosti neviditeľné. Táto potrebná revízia predošlej smernice odstraňuje diskrimináciu, ktorá predtým stavala samostatne zárobkovo činné osoby a ich životných partnerov alebo partnerky do nevýhodnej pozície.
<P>
Samostatne zárobkovo činné ženy a partneri alebo partnerky samostatne zárobkovo činných osôb musia byť jasne zahrnuté do systémov sociálneho poistenia členských štátov. Ďalším dôležitým bodom tejto smernice, ktorý sme prerokovali, je, že v prípade budúcej smernice o dlhšej rodičovskej dovolenke zamestnancov Komisia musí informovať Parlament a Radu, aby nám v prípade potreby umožnila poskytnúť samostatne zárobkovo činným osobám rovnaké práva ako zamestnancom.
<P>
Chcela by som tiež dodať, že vzhľadom na stratégiu EÚ 2020 a úsilie o zvýšenie rastu v rámci EÚ musí diskriminácia podnikateliek skončiť. Aj ony musia mať nárok na rodičovskú dovolenku a možnosť spojiť pracovný a rodinný život - niečo, o čom tak často diskutujeme.
<SPEAKER ID="084" NAME="Mara Bizzotto" LANGUAGE="IT">
Vážená pani predsedajúca, dámy a páni, ak medzi mužmi a ženami na pracovnom trhu stále existuje nejaký rozdiel, veľmi dobre si uvedomujeme, že tento rozdiel je ešte výraznejší medzi samostatne zárobkovo činnými osobami. Ženy sú v skutočnosti príliš často nútené obetovať svoje vlastné pracovné ambície len preto, aby na seba vzali úlohu a záťaž vyplývajúcu z absurdného predsudku o oddanosti svojim rodinám.
<P>
Myslím si, že na vyriešenie tohto problému musíme zaviesť opatrenia - ako sú tie obsiahnuté v smernici, o ktorej diskutujeme - a neprestajne pri tom dôsledne sledovať rodinu ako hviezdu, ktorá nám ukazuje cestu, pretože len tak budú mať tieto opatrenia zmysel a nádej na úspech.
<P>
Oslobodiť ženy od mučivej dilemy výberu medzi úlohami matky, manželky a podnikateľky znamená zmierniť množstvo pracovných povinností rodiny a prejsť rovno k podstate veci prostredníctvom konkrétnych pozitívnych opatrení na podporu rodiny. Pokiaľ nepostavíme rodinu do centra nášho záujmu, všetky balíky opatrení budú len zmesou stratégií, ktoré sa napokon ukážu ako zbytočné.
<SPEAKER ID="085" NAME="Christa Klaß" AFFILIATION="PPE">
(DE) Vážená pani predsedajúca, pán komisár, dámy a páni, po 24 rokoch nastal čas aktualizovať a prispôsobiť smernicu o zásade rovnakého zaobchádzania so ženami a mužmi vykonávajúcimi činnosť ako samostatne zárobkovo činné osoby.
<P>
Dva roky po tom, čo Komisia predložila svoj návrh, španielske predsedníctvo teraz vyrokovalo funkčný a prijateľný kompromis s našou spravodajkyňou pani Lullingovou. Prirodzene, nie je to všetko, čo by sme si želali. Predmetom diskusie bolo viac regulácie a viac poistných povinností. Museli sme vyriešiť otázku, aké prísne majú alebo môžu byť obmedzenia v súvislosti s nevyhnutnou sociálnou ochranou samostatne zárobkovo činných žien a najmä vypomáhajúcich manželov a manželiek, z ktorých väčšinu tvoria ženy. Ak ženy vypomáhajú v malých a stredných podnikoch, musia mať aspoň vlastné sociálne zabezpečenie. Toto však musí vychádzať aj zo samotných podnikov.
<P>
Ako vieme, samostatne zárobková činnosť predstavuje príležitosť, ale aj riziko - najmä pokiaľ ide o úroveň príjmu, ktorá sa často mení. Riziká základnej sociálnej ochrany sa však nemusia zabezpečovať len súkromnými prostriedkami. Každá osoba v spoločnosti by mala prevziať zodpovednosť za svoju vlastnú ochranu - v čo možno najvyššej miere -, aby sa nestala záťažou pre spoločnosť a pripravila sa na všetky situácie, ktoré v živote nastanú. Som rada, že návrh zahŕňa všetky samostatne zárobkovo činné osoby a neobmedzuje svoj vplyv len na tých, ktorí sa venujú poľnohospodárstvu. Členské štáty môžu rozhodnúť, akú cestu si vyberú - či chcú, aby bola táto ochrana povinná alebo dobrovoľná. Toto je subsidiarita.
<P>
14-týždňová materská dovolenka pre samostatne zárobkovo činné ženy je dobrým rozhodnutím; postaví tieto ženy na rovnakú úroveň so zamestnankyňami a matke a dieťaťu poskytne dostatočný čas na zotavenie. Táto nová smernica je výrazným krokom k rovnosti a predstavuje dôležité zníženie rizík pre mužov a ženy, ktorí sa rozhodli venovať sa samostatne zárobkovej činnosti. Rada by som poďakovala všetkým, ktorí sa na nej podieľali.
<SPEAKER ID="086" NAME="Britta Thomsen" AFFILIATION="S&amp;D">
(DA) Vážená pani predsedajúca, pán komisár, dámy a páni, táto smernica o rovnakom zaobchádzaní so ženami a mužmi vykonávajúcimi činnosť ako samostatne zárobkovo činné osoby je mimoriadne dôležitá, keďže miliónom európskych žien, ktoré sú samostatne zárobkovo činné, podnikateľkám alebo manželkám, ktoré vypomáhajú svojim manželom, zaisťuje sociálne podmienky porovnateľné so zamestnanými ženami.
<P>
Najdôležitejším a kľúčovým prvkom smernice je právo na najmenej 14-týždňovú materskú dovolenku. Potreba zaistiť lepšie podmienky pre samostatne zárobkovo činné ženy je zrejmá, keď sa pozrieme na to, ako relatívne málo žien je v súčasnosti samostatne zárobkovo činných. V EÚ je samostatne zárobkovo činných len 8 % pracujúcich žien, zatiaľ čo mužov je 16 %. Musíme motivovať viac žien, aby sa venovali samostatne zárobkovej činnosti, a v tomto ohľade smernica predstavuje krok správnym smerom. Mnohé ženy by sa rady venovali samostatne zárobkovej činnosti, no v dôsledku neistých sociálnych podmienok im chýba odvaha. Myslím si, že táto smernica by sa mala vnímať v súvislosti s dôležitou prácou na všeobecnej smernici o materstve, na ktorej pracuje Výbor pre práva žien a rodovú rovnosť. Zaistenie práva čerpať materskú dovolenku bez zhoršenia svojej pozície na pracovnom trhu pre všetky európske ženy je základným kameňom rovnosti v Európe.
<P>
Ak v EÚ máme dosiahnuť náš cieľ a zaistiť blaho našich občanov, musíme poskytnúť ženám v EÚ riadnu príležitosť čerpať materskú dovolenku. Ak máme v EÚ dosiahnuť náš cieľ a zaistiť blaho našich občanov, musíme tiež zvýšiť pôrodnosť. Dúfam, že táto smernica bude len prvým z dvoch krokov, ktorými to dosiahneme. Práve zabezpečujeme, aby mali všetky európske ženy právo na materskú dovolenku. Nasledujúcim krokom musí byť aj poskytnutie otcovskej dovolenky, aby sme mohli zaistiť skutočnú rovnosť.
<SPEAKER ID="087" NAME="Riikka Manner" AFFILIATION="ALDE">
(FI) Vážená pani predsedajúca, v prvom rade by som chcela poďakovať spravodajkyni za vynikajúci kompromis. Nedávno sme v Európe hovorili o konkurencieschopnosti, najmä v rámci stratégie Európa 2020, a o tom ako by sme mohli zaviesť tento druh konkurencieschopnosti, konkrétne zvýšením počtu malých a stredných podnikov.
<P>
Ak chceme podporiť podnikanie, otázky, o ktorých práve rokujeme v súvislosti s uplatňovaním zásady rovnakého zaobchádzania so ženami a mužmi vykonávajúcimi činnosť ako samostatne zárobkovo činné osoby, majú mimoriadny význam a sú súčasťou tejto rozpravy. Pokiaľ ide o podnikanie mužov aj žien, musíme vytvoriť skutočnú alternatívu. Okrem toho by sa malo podporiť vzdelávanie v oblasti podnikania, ktoré by sa stalo súčasťou študijných programov. V tejto oblasti ďaleko zaostávame okrem iných krajín aj za Spojenými štátmi americkými.
<P>
Keď hovoríme o rovnosti, musíme pamätať, že jedným z indikátorov, ktoré popisujú situáciu v oblasti rovnosti, je konkrétne vec podnikania a príležitostí stať sa podnikateľom bez ohľadu na pohlavie. Ak porovnáme údaje v Európe, zistíme, že väčšinu podnikateľov stále tvoria muži. Ak uvážime vec rastu podnikania a to, ako ho môžeme podporiť, mrzí ma, keď musím povedať, že v súčasnosti štatistika ukazuje, že úsilie o rast medzi podnikateľkami v porovnaní s mužmi výrazne zaostáva.
<P>
Samozrejme, existujú mnohé dôvody týchto čísel, no faktom zostáva, že v súčasnosti sú napríklad systémy sociálneho zabezpečenia pre podnikateľov nedostačujúce, pretože, ako sme už v tejto diskusii počuli, spôsobujú problémy najmä podnikateľkám. Okrem toho, ak chceme spojiť otázky materstva, rodičovstva a podnikania, vyžiada si to konkrétne kroky, pretože práca samostatne zárobkovo činnej osoby je často nepravidelnej povahy, pracovný deň je dlhý a živobytie tejto osoby je neisté. Tento legislatívny text je výborným krokom vpred k motivujúcejšiemu a rovnakému prístupu k podnikaniu.
<SPEAKER ID="088" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, je dôležité, že sa tento proces napriek svojim obmedzeniam blíži ku koncu. Je čas zaistiť, aby všetky pracujúce ženy - vrátane miliónov samostatne zárobkovo činných žien a manželiek a de facto partneriek samostatne zárobkovo činných osôb - mali rovnaké práva, najmä pokiaľ ide o materskú dovolenku.
<P>
Hoci táto smernica postupuje správnym smerom, nebojuje dôsledne za zaručenie rovnakého zaobchádzania a proti diskriminácii. Je to pozitívny krok, ktorý podporujeme. Nechceme sa však zastaviť na 14-týždňovej materskej dovolenke a chceme, aby sa nová smernica o materskej a otcovskej dovolenke v budúcnosti uplatňovala aj v týchto situáciách.
<P>
Samozrejme, bude to neustály boj, hoci vítame doteraz dosiahnutý pokrok a blahoželáme spravodajkyni k jej odhodlaniu v priebehu procesu ako celku.
<SPEAKER ID="089" NAME="Pascale Gruny" AFFILIATION="PPE">
(FR) Vážená pani predsedajúca, dámy a páni, Európsky parlament dnes vysiela jasný signál ženám, ktoré vypomáhajú svojim manželom v samostatne zárobkovej činnosti. Odteraz budú ich sociálne práva výrazne posilnené a chcela by som zablahoželať našej spravodajkyni pani Lullingovej k práci, ktorú urobila.
<P>
Európa musí chrániť. Podľa novej definície pojmu vypomáhajúci manžel alebo manželka, manželia alebo manželky a životní partneri alebo životné partnerky budú mať v prípade choroby alebo odchodu do dôchodku nárok na sociálnu ochranu. Manželia a manželky pekárov teraz budú mať prínos zo sociálnych práv.
<P>
Je však poľutovaniahodné, že Rada nesúhlasila s povinnou registráciou, ale jednoducho prijala systém dobrovoľnej registrácie.
<P>
Materská dovolenka sa tiež poskytuje všetkým ženám. Nový text uvádza minimálne obdobie materskej dovolenky pre samostatne zárobkovo činné ženy a manželky samostatne zárobkovo činných osôb v celej Európskej únii. Trvanie tejto dovolenky momentálne stanovuje na 14 týždňov. Som tieňovou spravodajkyňou Poslaneckého klubu Európskej ľudovej strany (kresťanských demokratov) pre smernicu o zdraví a bezpečnosti pri práci tehotných pracovníčok. Úprimne dúfam, že prijatím tohto textu sa predĺži materská dovolenka; a prečo ju následne nepredĺžiť aj samostatne zárobkovo činným ženám?
<P>
Na záver, Európa navrhla niekoľko tvorivých a pragmatických riešení, aby pomohla párom zosúladiť pracovný a rodinný život. Teraz je čas začať konať a návrhy čo najskôr zrealizovať. Európska kampaň na ochranu žien sa týmto textom výrazne posunie vpred. My poslanci Parlamentu však musíme pokračovať, aby sme odstránili nerovnosti medzi ženami a mužmi.
<SPEAKER ID="090" NAME="Edite Estrela" AFFILIATION="S&amp;D">
(PT) Vážená pani predsedajúca, táto smernica sa musí naliehavo preskúmať. Táto správa je dôležitá, pretože vyrieši nespravodlivú a diskriminačnú situáciu samostatne zárobkovo činných osôb a zároveň podporí podnikanie žien.
<P>
Samostatne zárobkovo činné ženy a manželky a de facto partnerky samostatne zárobkovo činných osôb budú mať odteraz právo na materský príspevok, ktorého trvanie a výška budú zhodné s príspevkom zamestnankýň. To však za predpokladu, že prispievajú do systému sociálneho zabezpečenia. Je iba správne a spravodlivé, že to tak má byť, keďže zamestnané ženy tiež prispievajú do systému sociálneho zabezpečenia.
<P>
Považujeme tiež za celkom spravodlivé, že právo na materskú dovolenku by sa nemalo obmedziť len na odvetvie poľnohospodárstva a že by sa malo rozšíriť na všetky samostatne zárobkovo činné osoby, ktoré, ako si spomínam, predstavovali v roku 2007 10,5 % všetkých pracujúcich v Európskej únii. Myslím si, že práve preto by to malo platiť pre všetky samostatne zárobkovo činné osoby bez ohľadu na oblasť ich činnosti; či už je to v odvetví remesiel, v obchode, v slobodných povolaniach, alebo v malých a stredných podnikoch.
<P>
Musíme podporiť rovnosť, preto dúfam, že Európsky parlament prijme tieto návrhy, ktoré už schválil Výbor pre práva žien a rodovú rovnosť.
<SPEAKER ID="091" NAME="Lena Kolarska-Bobińska" AFFILIATION="PPE">
(PL) Prijatie súčasných opatrení je veľmi dôležité z hospodárskeho a sociálneho hľadiska, ale tiež vzhľadom na hodnoty, ktoré predstavujú ochrana rodiny a rovnaké príležitosti.
<P>
Súčasná kríza a nárast nezamestnanosti, ktorý zapríčinila, zasahujú najmä slabšie skupiny. Jednou z týchto skupín sú ženy. Preto právne opatrenia, ktoré zaručujú rovnaké postavenie samostatne zárobkovo činným osobám, ženám uľahčia začatie vlastného podnikania. Preto je to dôležité vzhľadom na potrebu zrýchlenia hospodárskeho rozvoja v Európe a zníženia nezamestnanosti, je to však dôležité aj pre zvýšenie počtu žien, ktoré sa rozhodujú začať samostatne podnikať. Sú to ony, kto rozhoduje, ony riadia vlastné firmy, ony rozhodujú, čo robiť a ako vynakladať peniaze, a nemali by byť diskriminované.
<P>
Malé podniky sú teda miestom, kde ženy môžu naplniť svoje ambície - ženy, ktoré chcú aktívne pracovať, no nechcú sa vzdať rodinného života. Tieto opatrenia skutočne umožnia členským štátom, ktoré to myslia s rodinnou politikou vážne, využiť príležitosť na zlepšenie svojich vlastných právnych predpisov. Rada by som taktiež upriamila pozornosť na istú skupinu, ktorá si vyžaduje ďalšiu ochranu a potrebuje, aby sme jej situáciu zvážili. Hovorím o ženách, ktoré pracujú doma. Práca v domácnosti sa nepovažuje za prácu, hoci v skutočnosti každý deň zahŕňa vykonávanie asi 200 úloh. Ženy pracujúce v domácnosti často nie sú chránené starobným dôchodkom či systémom zdravotnej starostlivosti a nemajú nárok na žiadnu dovolenku. V súvislosti s tým si myslím, že by sa mali zaviesť nariadenia, ktoré týmto ženám uľahčia profitovanie zo všetkých foriem sociálnej ochrany.
<SPEAKER ID="092" NAME="Iratxe García Pérez" AFFILIATION="S&amp;D">
(ES) Vážená pani predsedajúca, chcela som len zopakovať svoje poďakovanie pani Lullingovej a aj španielskemu predsedníctvu. Pani Lullingovej za jej dôslednosť, vytrvalosť a usilovnú prácu v úsilí, aby sme sa dostali do bodu, kde sme dnes, a španielskemu predsedníctvu za to, že umožnilo vyjadrenie rôznych a protichodných názorov v rámci Rady, vďaka čomu sme dosiahli túto dohodu, ktorú máme dnes na stole.
<P>
V tejto rozprave sa venujeme pozmeňujúcemu a doplňujúcemu návrhu smernice 86/613/EHS, ktorý jasne uvádza, že nie je v súlade s jej stanovenými cieľmi. Myslím si, že je mimoriadne dôležité zdôrazniť zásadný význam tejto dohody v čase krízy a neistoty v Európe, v čase, keď nedošlo k zabrzdeniu pokroku v oblasti sociálnej ochrany samostatne zárobkovo činných žien v Únii.
<P>
Rada by som vám pripomenula, že v roku 2007 tvorili samostatne zárobkovo činné osoby v Európskej únii viac ako 10 % pracujúcich. Dosiahnutá dohoda nemusí byť tým najlepším riešením, do budúcnosti však poskytuje príležitosť na uskutočnenie ďalšieho pokroku.
<P>
Hlavným cieľom tejto smernice je rozšírenie sociálnej ochrany na životných partnerov alebo partnerky všetkých samostatne zárobkovo činných osôb vrátane nezosobášených párov a sociálne zabezpečenie všetkých samostatne zárobkovo činných osôb alebo samostatne zárobkovo činných párov, ktoré dnes členské štáty neponúkajú.
<P>
V súčasnosti sa aktívne podieľame na tvorbe stratégie EÚ 2020, v ktorej máme definovať budúcnosť európskeho modelu. Táto budúcnosť nemôže popierať zásadu rovnakého zaobchádzania, a preto je mimoriadne dôležité ďalej presadzovať druh opatrení, ktoré túto zásadu zaručujú. Dúfam, že krok, ktorý dnes prijatím tohto návrhu spravíme, je prvým z mnohých, ktoré urobíme v budúcnosti.
<SPEAKER ID="093" NAME="Joanna Katarzyna Skrzydlewska" AFFILIATION="PPE">
(PL) Veľmi ma potešilo takmer jednomyseľné prijatie správy pani Lullingovej Výborom pre práva žien a rodovú rovnosť. Správa sa zaoberá zapracovaním pozmeňujúcich a doplňujúcich návrhov do smernice o uplatňovaní zásady rovnakého zaobchádzania so ženami a mužmi vykonávajúcimi činnosť ako samostatne zárobkovo činné osoby.
<P>
Je veľmi dôležité, že sa nám podarilo dosiahnuť kompromis a zlepšiť situáciu samostatne zárobkovo činných osôb, ktoré tvoria asi 10 % všetkých ľudí na pracovnom trhu. Spomedzi zavádzaných pozmeňujúcich a doplňujúcich návrhov je najdôležitejšou možnosť, aby samostatne zárobkovo činné osoby a ich manželia alebo manželky alebo životní partneri alebo partnerky dostávali sociálne dávky vrátane najdôležitejšej možnosti platiť príspevky na vlastný starobný dôchodok a mať aj platenú materskú dovolenku podobne ako ženy, ktoré pracujú pre zamestnávateľa. Tieto nároky im zaistia právne predpisy na úrovni EÚ.
<P>
Sú to opatrenia, ktoré nielenže pomôžu zlepšiť situáciu žien, ale tiež zmiernia výrazné rozdiely, ktoré existujú medzi samostatne zárobkovo činnými osobami a ľuďmi, ktorí pracujú pre zamestnávateľa. Milióny ľudí, ktorí pracujú v rodinných podnikoch, konečne získajú možnosť profitovať z dobrovoľnej sociálnej ochrany založenej na registrácii v systéme sociálneho poistenia, bez ktorej boli v horšej situácii. Toto je dôležitý krok vpred o to viac, že sa tento rok podarilo dosiahnuť kompromis, o ktorý sme sa roky márne usilovali.
<P>
Vyzývam všetkých kolegov poslancov, aby túto správu podporili. Na tomto mieste by som chcela pani Lullingovej veľmi úprimne poďakovať, pretože táto správa uľahčí život mnohým samostatne zárobkovo činným ženám.
<SPEAKER ID="094" NAME="Marc Tarabella" AFFILIATION="S&amp;D">
(FR) Vážená pani predsedajúca, pán komisár, dámy a páni, touto výbornou správou pani Lullingovej sa Európsky parlament usiluje ešte väčšmi zmierniť rozdiely v zaobchádzaní so ženami a mužmi na pracovisku a ja tento krok vítam. Je to ďalší krok na ešte veľmi dlhej ceste.
<P>
Skutočne sa domnievam, že zdôrazňovanie dôležitosti sociálnej ochrany vypomáhajúcim manželom alebo manželkám či uznaným životným partnerom alebo partnerkám samostatne zárobkovo činných osôb má zásadný význam. Nezabúdajme, že vypomáhajúci manželia alebo manželky stále nemajú v mnohých európskych krajinách postavenie, ktoré im právom prináleží, ich práca je neuznaná a nevzťahuje sa na nich sociálne zabezpečenie samostatne zárobkovo činných osôb. Žijeme v roku 2010, no ženy v niektorých členských štátoch stále trpia nedostatočným uznaním svojich práv a sú úplne závislé od poistenia svojho manžela.
<P>
V časoch hospodárskej krízy nemôžeme dopustiť, aby boli vypomáhajúci manželia alebo manželky závislí od systému, ktorý ich môže zo dňa na deň uvrhnúť do chudoby, napríklad v prípade rozvodu či odlúčenia. Preto nemôžeme súhlasiť s možnosťou, aby členské štáty naďalej uplatňovali vnútroštátne opatrenia obmedzujúce prístup k osobitným systémom sociálnej ochrany alebo k určitej úrovni dávok. Vypomáhajúci manželia alebo manželky musia byť chránení, pokiaľ ide o dôchodky, rodinné prídavky, zdravotnú starostlivosť, dávku pre prípad práceneschopnosti a dávky v materstve.
<P>
Napokon, v tomto štádiu rokovaní rozhodujú členské štáty, či by sa táto sociálna ochrana mala realizovať na povinnom alebo dobrovoľnom základe. Preto dôrazne vyzývam všetky členské štáty, aby urobili všetko, čo je v ich silách, aby bola táto ochrana povinná. Najmä v časoch hospodárskej krízy musíme všetci bojovať proti neistote zamestnania a neuznávaniu práv.
<SPEAKER ID="095" NAME="Zuzana Roithová" AFFILIATION="PPE">
(CS) Aj ja sa chcem poďakovať pani spravodajkyni Astrid Lullingovej za jej prácu. Tiež súhlasím s jej názorom - tak ako iní poslanci -, že vyššia ochrana materstva pre samostatne zárobkovo činné ženy a zlepšenia pre manželov alebo manželky samostatne zárobkovo činných osôb by sa touto smernicou nemali obmedzovať len na ľudí, ktorí pracujú v poľnohospodárstve, ale musia sa, samozrejme, uplatňovať aj v iných oblastiach vrátane slobodných povolaní. Vypomáhajúci manželia alebo manželky nemajú vlastný právny štatút všade, preto ich práca nie je vždy uznaná a nemajú nezávislé sociálne zabezpečenie. Je úplne nevyhnutné uznať ich profesijné postavenie a definovať ich práva. Teší ma, že Rada uznala stanovisko Parlamentu z prvého čítania, že by dávky v materstve mali umožniť prerušiť prácu aspoň na tri mesiace, minimum potrebné na bezproblémový priebeh tehotenstva a fyzické zotavenie matky po normálnom pôrode, hoci pre zdravý vývoj dieťaťa sú optimálne aspoň dva roky individuálnej domácej starostlivosti. Ľutujem, že Rada nepovažuje tieto tri mesiace za absolútne minimálny štandard, ktorý by sociálne systémy členských štátov mali poskytovať automaticky, a že ďalšie dávky možno poskytnúť iba na dobrovoľnom základe.
<SPEAKER ID="096" NAME="Antigoni Papadopoulou" AFFILIATION="S&amp;D">
(EL) Vážená pani predsedajúca, aj ja by som chcela podporiť a uvítať súčasný kompromis, pretože vyvoláva otázku nedostatkov v demokracii, ktorým musia ženy roky čeliť, keď pomáhajú svojim samostatne zárobkovo činným manželom v oblasti obchodu, remesiel, v malých a stredných podnikoch a v slobodných povolaniach bez akéhokoľvek uznania rokov ich práce.
<P>
Samostatne zárobkovo činné osoby a ich partneri, väčšinu ktorých tvoria ženy, majú práva. Nie sú to neviditeľní zamestnanci; majú právo na sociálne zabezpečenie, zdravotnú starostlivosť, dôchodok, materskú dovolenku, rodičovskú dovolenku a otcovskú dovolenku. Ženy sa roky obetúvajú pre svojich manželov, pre ich profesijný rozvoj, pre deti a rodinu tým, že vykonávajú lacnú neplatenú prácu. Po rozvode alebo smrti manžela sa často ocitajú bez poistenia, bez výhod či odškodnenia.
<P>
Súčasný kompromis rieši niektoré existujúce nerovnosti. Nepochybne však potrebujeme ďalšiu podporu žien, aby sme podporili rovnosť podnikajúcich žien najmä v časoch hospodárskej krízy, keď Európska únia vytvára politiku zajtrajška pre Európsku úniu v roku 2020.
<SPEAKER ID="097" NAME="Franz Obermayr" AFFILIATION="NI">
(DE) Vážená pani predsedajúca, chcel by som sa vám veľmi poďakovať za to, že ste mi dali možnosť vyjadriť sa k tejto téme. Asi 30 % všetkých tých, ktorí sa venujú samostatne zárobkovej činnosti v EÚ, tvoria ženy. Vysoké zastúpenie majú hlavne v malých a stredných podnikoch, najmä v odvetví služieb, a touto činnosťou sú pre našu spoločnosť výrazným hospodárskym prínosom.
<P>
Tieto ženy by mali mať rovnaké príležitosti ako ich mužskí kolegovia bez toho, aby sa muselo pristúpiť ku kvótam a podobným opatreniam. Samostatne zárobkovo činné ženy musia často zápasiť s problémom, že to, že sa stanú matkou, môže ohroziť ich živobytie. Vzhľadom na stále výraznejšie starnúce obyvateľstvo je teraz dôležitejšie než kedykoľvek predtým, aby sme zaistili účinné ustanovenia o materstve a dali prioritu rodinám.
<P>
Aj rodinné firmy, v ktorých podnikaní vypomáhajú ženy, zohrávajú dôležitú úlohu - či už v slobodných povolaniach, v remeslách, v maloobchode, alebo hlavne v poľnohospodárstve. Vo všetkých týchto oblastiach je potrebné zaistiť vhodnú sociálnu a právnu ochranu.
<P>
Napriek tomu by si členské štáty mali vždy zachovať právomoc v súvislosti s právnymi predpismi v sociálnej oblasti, ktorá by nikdy nemala prejsť na EÚ. Je to vec využívania kompromisov a možností, ktoré berú do úvahy rôznorodé tradície sociálnej politiky, ako napríklad, či by poistenie vypomáhajúcich manželov alebo manželiek malo byť povinné alebo dobrovoľné.
<SPEAKER ID="098" NAME="Angelika Werthmann" AFFILIATION="NI">
(DE) Vážená pani predsedajúca, dámy a páni, chcela by som sa pripojiť k blahoželaniam pani Lullingovej. Vítam skutočnosť, že touto správou sme vykonali ďalší krok k uskutočneniu zásady rovnakého zaobchádzania so ženami a mužmi aj v oblasti samostatne zárobkovej činnosti. Jedným z dôležitých základných kameňov je - celkom správne - to, že sa netýka len manželov alebo manželiek, ale aj životných partnerov alebo partneriek. Vypomáhajúci partneri alebo partnerky môžu konečne využívať rovnakú úroveň sociálnej ochrany a to sa týka aj ustanovenia o materstve.
<SPEAKER ID="099" NAME="Paul Rübig" AFFILIATION="PPE">
(DE) Vážená pani predsedajúca, aj ja by som veľmi rád zablahoželal pani Lullingovej. Táto smernica poskytne najmä ženám úplne nové príležitosti v oblasti samostatne zárobkovej činnosti v malých a stredných podnikoch. V čase krízy, ako je táto, by sme mali pamätať na to, že samostatne zárobková činnosť je vhodná pre budúcnosť, že v tejto oblasti možno vytvárať nové pracovné miesta a že nám tiež umožňuje rozvíjať úplne nové odvetvia. Vytvorili sme napríklad projekt Girls' Day (Deň dievčat), ktorým chceme podporiť zamestnávanie mladých žien v technických zamestnaniach, pretože práve v týchto technických zamestnaniach sa vytvárajú úplne nové príležitosti. V našej súčasnej spoločnosti ľudia v skutočnosti v plnej miere nepoznajú celé spektrum zamestnaní dostupných ženám. Napokon sú to zas a znova aj ženy, kto zaisťuje stabilitu v oblasti financií. Myslím si, že v krízových časoch je mimoriadne dôležité zaistiť, aby vlastné imanie a rizikový kapitál v spoločnostiach mohli rovnako využívať aj ženy.
<SPEAKER ID="100" NAME="Günther Oettinger">
člen Komisie. - Vážená pani predsedajúca, dnes sme dosiahli pokrok v boji proti chudobe a v podpore samostatne zárobkovej činnosti žien. Toto nie je koniec tohto procesu, ale je to veľký krok vpred. Na základe podpory Rady budú mať samostatne zárobkovo činné ženy po prvý raz právo na materskú dovolenku. Členské štáty budú mať tiež zrejmú povinnosť na požiadanie zaručiť sociálnu ochranu vypomáhajúcim manželom alebo manželkám.
<P>
Chcel by som poďakovať Výboru pre práva žien a rodovú rovnosť a Parlamentu ako celku za všetku prácu, ktorú na dosiahnutie tohto úspechu vykonali.
<P>
Napokon by som chcel povedať pár slov pani Lullingovej, ktorá mnohé roky osobne bojuje za túto vec. Tento boj teraz vyhrala a ja som jej hlboko vďačný za jej odhodlanie, ktoré viedlo k tomuto výraznému úspechu.
<SPEAKER ID="101" NAME="Astrid Lulling" LANGUAGE="DE">
Vážená pani predsedajúca, v prvom rade by som sa chcela poďakovať pánovi Oettingerovi za to, že tu zastupuje svoju kolegyňu pani Redingovú a hovorí takou skvelou angličtinou.
<P>
(FR) Dámy a páni, som spokojná. Som vďačná všetkým poslancom, ktorí vystúpili, pretože podporili pozíciu, ktorú zastáva drvivá väčšina Výboru pre práva žien a rodovú rovnosť, čo nám umožní, aby bol tento text zajtra schválený.
<P>
Pána Romevu i Ruedu by som chcela uistiť, že tento text nie je dokonalý a stále nespĺňa moje požiadavky. Ešte sme nevyhrali vojnu, zvíťazili sme však vo významnej bitke. Je to krok správnym smerom.
<P>
Pánovi Romevovi i Ruedovi a pani Figueiredovej by som tiež chcela povedať, aby sa neobávali o ochranu materstva; to, čo chcú, sa nachádza v odôvodnení 17a. Prečítajte si ho; nemám čas ho tu čítať nahlas. Je to len jeden pozmeňujúci a doplňujúci návrh. Ak by sme o ňom mali hlasovať, nemohli by sme prijať smernicu počas španielskeho predsedníctva a hrozilo by, že stratíme mesiace, ak nie roky, a všetko pre nič, pretože - chcela by som uistiť autorov - to, čo navrhujú vo svojom pozmeňujúcom a doplňujúcom návrhu, sa inými slovami navrhuje v pozmeňujúcom a doplňujúcom návrhu 4, ktorý sme schválili v prvom čítaní a Rada ho prijala ako celok. Preto sa domnievam, že by títo poslanci mohli s čistým svedomím hlasovať za ostatné pozmeňujúce a doplňujúce návrhy.
<SPEAKER ID="103" NAME="Predsedajúca">
Rozprava sa skončila.
<P>
Hlasovanie sa uskutoční v utorok 18. mája 2010.
<P>
Písomné vyhlásenia (článok 149)
<SPEAKER ID="104" NAME="Robert Dušek  " LANGUAGE="CS">
Cieľom smernice o rovnakom zaobchádzaní so ženami a mužmi vykonávajúcimi samostatne zárobkovú činnosť je zjednotenie uplatňovaných európskych právnych predpisov a nahradenie množstva smerníc, ktoré riešia túto problematiku nesystematicky. Sociálne podmienky samostatne zárobkovo činných osôb a zamestnancov sa v členských štátoch veľmi líšia a ustanovenia o sociálnom zabezpečení v prípade dlhodobého alebo trvalého vylúčenia z práce v niektorých prípadoch prakticky neexistujú. Samostatne zárobkovo činné osoby často nemajú zdravotné poistenie. Títo ľudia pracujú, aj keď sú chorí, pretože je to finančne výhodnejšie. Ženy sa po pôrode vracajú do práce a nečerpajú materskú dovolenku. Vypomáhajúci manželia alebo manželky nemajú vlastné sociálne zabezpečenie. Samostatne zárobkovo činné osoby sú mimoriadne dôležité pre fungovanie hospodárstva a majú nezastupiteľné miesto v spoločnosti. Títo ľudia finančne zaisťujú seba a svoje rodiny, platia dane do štátnej pokladnice a platia sociálne a zdravotné poistenie. Štát na nich nemusí vynakladať žiadne prostriedky. Nezastupiteľnú úlohu majú najmä v regiónoch, kde z rozličných dôvodov nie je dostatok pracovných miest poskytovaných takzvanými "veľkými" zamestnávateľmi a tiež v poľnohospodárstve. Preto je nevyhnutné zjednotiť minimálne normy, ktoré samostatne zárobkovo činným osobám pomôžu zaistiť rovnaké postavenie v porovnaní so zamestnancami a rovnosť medzi samostatne zárobkovo činnými mužmi a ženami. Cieľom by mala byť lepšia ochrana počas materstva, uznávanie dovolenky na starostlivosť o členov rodiny a uznanie prínosu vypomáhajúceho manžela alebo manželky.
<SPEAKER ID="105" NAME="Zita Gurmai  " AFFILIATION="S&amp;D">
písomne. - Návrh, o ktorom tento týždeň rokujeme, nie je odborný. Je vecou spravodlivosti a zdravého rozumu - a to dvoma spôsobmi. Nielen z morálneho, ale aj z hospodárskeho hľadiska je zrejmé, že potrebujeme zaručiť sociálnu ochranu a dávky v materstve tehotným samostatne zárobkovo činným ženám a tehotným manželkám alebo životným partnerkám samostatne zárobkovo činných mužov. Nemôžeme diskriminovať ženy alebo partnerky tých mužov, ktorí sa rozhodli venovať tomuto typu práce, najmä keď všetci súhlasíme, že potrebujeme povzbudiť viac žien, aby vstúpili do sveta podnikania. Zatiaľ čo sa usilujeme nájsť východisko z krízy, podporujeme vytváranie pracovných miest vrátane práce samostatných pracovníkov. Aj preto musíme vytvoriť stimul pre ženy, aby vytvárali takéto pracovné príležitosti. Po druhé, nemôžeme diskriminovať novonarodené deti v týchto rodinách. Je neprijateľné, že dieťa, ktorého rodič pracuje v bežnom zamestnaní, má počas prvých týždňov svojho života právo mať svoju matku alebo otca nablízku (bez ohrozenia živobytia rodiny), zatiaľ čo iné dieťa takéto právo nemá, pretože jeho rodič je samostatne zárobkovo činný.
