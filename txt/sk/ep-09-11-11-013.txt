<CHAPTER ID="013">
Závery Európskej rady z 29. - 30. októbra 2009 vrátane mandátu a právomocí predsedu Európskej rady a vysokého predstaviteľa Únie pre zahraničnú a bezpečnostnú politiku/podpredsedu Komisie, ako aj štruktúry novej Komisie (rozprava) 
<SPEAKER ID="034" NAME="Predseda">
Ďalším bodom programu je správa Európskej rady a stanovisko Komisie o záveroch Európskej rady z 29. - 30. októbra 2009 vrátane mandátu a právomocí predsedu Európskej rady a vysokého predstaviteľa Únie pre zahraničnú a bezpečnostnú politiku/podpredsedu Komisie, ako aj štruktúry novej Komisie.
<SPEAKER ID="035" NAME="Fredrik Reinfeldt">
úradujúci predseda Rady. - Vážený pán predseda, teší ma, že som opäť tu a že vás môžem informovať o výsledkoch zasadnutia Európskej rady, ktoré sa ukázalo ako veľmi komplikované a náročné.
<P>
Dovoľte, aby som vysvetlil situáciu v predvečer zasadnutia Európskej rady. Udržiavali sme neustály kontakt s Prahou a ďalšími hlavnými mestami. Ako by sme vyriešili českú požiadavku týkajúcu sa Charty základných práv? Odznelo mnoho rôznych názorov a niektoré ďalšie členské štáty požadovali rôzne výnimky a osobitnú pozornosť.
<P>
Na druhej strane sme dostali jasnejšie posolstvo o zmene klímy, čo bola ďalšia hlavná téma zasadnutia. Posolstvo z mnohých členských štátov znelo, že nie sú pripravené zaviazať sa k údajom súvisiacim s financovaním klímy, t. j. spôsobu financovania úsilia na prispôsobenie sa zmene klímy a jej zmiernenie v rozvojových krajinách.
<P>
Na základe týchto okolností som spokojný so závermi zasadnutia. Dovoľte, aby som zdôraznil to najdôležitejšie.
<P>
Naším cieľom v Európskej rade bolo - s blížiacou sa decembrovou konferenciou o zmene klímy v Kodani - naďalej byť lídrom v oblasti zmeny klímy. Nedovoľme, aby nás ovládli ilúzie. Rokovania boli zdĺhavé a náročné, ale naše rozhovory nakoniec viedli k tomu, že Európska rada schválila predpokladanú sumu Komisie 100 miliárd EUR ročne do roku 2020, a predpokladala, že úroveň medzinárodnej verejnej podpory by mala byť v rozpätí 22 miliárd EUR až 50 miliárd EUR do toho istého roku.
<P>
Rok 2020 bude už o 10 rokov. Musíme konať skôr, ako nastane, preto Rada uviedla, že okrem toho potrebujeme globálne financovanie vo výške 5 miliárd EUR ročne v období rokov 2010 až 2012.
<P>
Konečná suma sa určí na základe kodanskej konferencie. Ak ďalší kľúčoví hráči vynaložia porovnateľné úsilie, EÚ a členské štáty sú pripravené prispieť spravodlivým dielom. Veľmi ma teší, že na tomto zasadnutí Európskej rady sme sa na základe silného mandátu na tom dokázali dohodnúť.
<P>
Pred pár dňami som sa vrátil z rozhovorov s pánom premiérom Singhom na samite EÚ - India v Naī Dillī, a začiatkom minulého týždňa som sa rozprával s pánom prezidentom Obamom na samite EÚ - USA vo Washingtone.
<P>
Vďaka dohode v Európskej rade mohla EÚ rokovať z veľmi silnej pozície. Z našej jednoty pramení dôveryhodnosť na podporu druhých. Dokázali sme predstaviť svoje záväzky. Dokázali sme vyjadriť svoje očakávania. Opäť sme dokázali byť vedúcim predstaviteľom v oblasti, ktorá je mimoriadne dôležitá pre všetkých občanov.
<P>
Témou zasadnutia minulý týždeň bola aj hospodárska a finančná situácia. Aj keď sú v svetovom hospodárstve náznaky zlepšenia, Európska rada zdôraznila, že niet dôvodu na sebauspokojenie. Všetkým členským štátom okrem jedného hrozí, že v budúcom roku prekročia 3 % strop deficitu, a náš spoločný HDP sa od začiatku roku 2008 znížil o 4,7 %. Obidva údaje sú vážnymi dôvodmi, prečo by sme nemali ustúpiť od podporných opatrení, až kým nezabezpečíme oživenie. Zatiaľ musíme posilniť dôveru a pracovať na stratégiách ukončenia tohto stavu.
<P>
V Európskej rade sme výrazne pokročili v posilňovaní finančného dohľadu. Dosiahli sme širokú zhodu týkajúcu sa zriadenia Európskeho výboru pre systémové riziká.
<P>
Predsedníctvo teraz začne s týmto Parlamentom diskutovať o jednotlivých návrhoch. Chceme dosiahnuť dohodu o balíku novej štruktúry dohľadu. Chceme sa ubezpečiť, že nebudeme znášať opakovanie finančnej krízy, ktorú práve prežívame.
<P>
Keď sa nám to všetko podarí, musíme sa zamerať na ochranu pracovných miest. Viac ako päť miliónov Európanov už prišlo o zamestnanie, ale nezamestnanosti ich bude čeliť ešte oveľa viac. Je na nás, aby sme zmenili tento trend.
<P>
Keď som vám 15. júla predstavil priority švédskeho predsedníctva, povedal som, že EÚ sa z tejto krízy musí dostať posilnená. Povedal som vám, že zvládnutie hospodárskej a finančnej krízy je jednou z našich najdôležitejších úloh. Stále to platí. Z tohto dôvodu sa k týmto dôležitým otázkam chceme vrátiť na zasadnutí Európskej rady v decembri.
<P>
Ďalším dôležitým záverom tohto zasadnutia bolo prijatie stratégie EÚ pre oblasť Baltského mora - stratégie, ktorá je založená na iniciatíve tohto Parlamentu. Našou ambíciou v súvislosti s touto stratégiou je zaoberať sa naliehavými environmentálnymi otázkami súvisiacimi s Baltským morom a prispieť k hospodárskemu úspechu tejto oblasti. Som presvedčený, že táto iniciatíva tiež pozitívne ovplyvní ďalšie časti Európy tým, že zjednotí regióny a pozitívne prispeje ku konkurencieschopnosti EÚ ako celku.
<P>
Diskutovali sme aj o spravodlivosti a vnútorných veciach. Uvítali sme pokrok dosiahnutý pri vykonávaní opatrení týkajúcich sa nezákonnej migrácie v Stredozemí a vyzvali sme na prácu v mnohých špecifických oblastiach.
<P>
Viem o tom, že dnes popoludní chcete diskutovať aj o inštitucionálnych záležitostiach. Tieto záležitosti boli, samozrejme, dôležitou súčasťou našich rozhovorov.
<P>
Jednou z kľúčových otázok, pravdaže, bolo zabezpečenie rýchleho nadobudnutia platnosti Lisabonskej zmluvy, ktorá je veľmi dôležitá, ak chceme spoločnými silami dokázať čeliť problémom, ktoré máme pred sebou.
<P>
Prebehlo mnoho konzultácií a boli veľmi zložité, ale nakoniec sa nám podarilo dosiahnuť prijatie požiadavky zo strany Českej republiky.
<P>
Prezident Václav Klaus bol na základe tejto dohody pripravený podpísať túto zmluvu a - ako ste si všetci všimli - napokon ju pred týždňom podpísal. Posledný ratifikovaný dokument teraz Česká republika ukladá do depozitára talianskych orgánov. To znamená, že Lisabonská zmluva nadobudne platnosť 1. decembra. Viem, že prevažná väčšina z vás, ktorí ste tu dnes prítomní, tak ako ja pociťuje spokojnosť a úľavu, že sa táto dlhá kapitola príprav na inštitucionálnu reformu konečne blíži ku koncu.
<P>
Európska rada tiež hodnotila prípravy inej zmluvy. Dohodla sa na usmerneniach pre Európsku službu pre vonkajšiu činnosť a pozvala budúceho vysokého predstaviteľa, aby predstavil návrh organizácie a činnosti tejto služby.
<P>
Teraz prejdime k otázke mien. Musíme obsadiť pozície, ktoré vznikli na základe Lisabonskej zmluvy. Musíme spolu s vami vymenovať novú Komisiu. Plánujem zvolať stretnutie hláv štátov alebo predsedov vlád 19. novembra s cieľom nominovať predsedu Európskej rady, vysokého predstaviteľa a generálneho tajomníka Rady.
<P>
Chcel by som zdôrazniť, že nominácia vysokého predstaviteľa sa bude musieť uskutočniť skôr, ako bude vymenovaná nová Komisia, a že by jej mali predchádzať príslušné kontakty s týmto Parlamentom. Ako viete, keďže táto osoba bude aj podpredsedom budúcej Komisie, jej schválenie odhlasuje Parlament.
<P>
Nebudem sa zamýšľať nad tým, kto budú tieto osoby, ale chcel by som povedať, že dôležité nie sú len mená, ale aj to, čo tieto osoby budú robiť a ako to budú robiť.
<P>
Zasadnutie Európskej rady minulý týždeň nám umožnilo dosiahnuť výrazný pokrok nie len v jednej kľúčovej oblasti, ale v niekoľkých oblastiach, ktoré sú nevyhnutné pre budúcnosť Európy a nevyhnutné pre budúcnosť našej planéty.
<P>
Ďakujem kolegom za konštruktívny prístup k problémom, ktorým spoločne čelíme. Napriek tomu rovnako ako ja viete, že nás čaká ešte veľa práce. Môžem vám sľúbiť, že nadchádzajúce týždne budú veľmi hektické. Teším sa na pokračovanie úzkej spolupráce s týmto Parlamentom v mnohých dôležitých otázkach.
<P>
Konferencia v Kodani sa začne už o 25 dní. Hospodárska kríza ani zďaleka neskončila, ale my máme jasný mandát na to, aby sme začali rokovania o klíme. Sme odhodlaní naďalej spolupracovať na vytváraní nových zdrojov rastu a vyššej zamestnanosti.
<P>
Ďakujem za pretrvávajúcu podporu tohto Parlamentu. Teším sa na zodpovedanie vašich pripomienok.
<SPEAKER ID="036" NAME="José Manuel Barroso">
predseda Komisie. - Vážený pán predseda, rád by som doplnil hodnotenie pána premiéra Reinfeldta týkajúce sa Európskej rady a vyjadril sa k dvom veciam, jedna sa týka politiky a jedna inštitucionálnych otázok.
<P>
Pokiaľ ide o politiku, kľúčovou úlohou bola veľmi dôležitá dohoda o našej činnosti v oblasti zmeny klímy. Všetci vieme, že ide o náročné otázky. Keď je v hre toľko, cesta nikdy nebude ľahká. Úprimne povedané, výsledok zasadnutia Európskej rady prekročil moje počiatočné očakávania. Dosiahli sme schválenie čiastok navrhnutých Komisiou, ktoré sú spojené s jasnými podmienkami.
<P>
Posolstvo je jasné: Európska únia je pripravená na Kodaň a je pripravená pokračovať v činnosti zameranej na znižovanie emisií vďaka významnej ponuke na financovanie oblasti klímy, presne podľa septembrového návrhu Komisie, ktorým je dlhodobé financovanie s "rýchlym štartom".
<P>
Ak chceme, aby rozvojové krajiny predložili jednoznačné záväzky na zmiernenie situácie, potom potrebujeme, aby rozvinuté krajiny poskytli finančné prostriedky. Odhadujeme, že rozvojové krajiny budú do roku 2020 potrebovať ďalších 100 miliárd EUR ročne na boj proti zmene klímy, čo plne podporuje Európska rada, ktorá podporuje aj predbežný podiel medzinárodných verejných financií v tejto sume i dohodu, že Európska únia zaplatí svoj spravodlivý diel.
<P>
Rovnako jasné je: ostatní partneri musia preukázať, že sa stotožňujú s vážnosťou nášho úmyslu. Naša politika neznamená, že Európska únia bude napredovať a dúfať, že ostatní nás budú nasledovať. Znamená využitie vplyvu na dosiahnutie maximálneho možného účinku, pokiaľ ide o globálne úsilie na zníženie emisií.
<P>
Keď som bol minulý týždeň vo Washingtone a Naī Dillī, dozvedel som sa, ako ďaleko sa títo dvaja partneri dostali za uplynulý rok. To isté platí aj o ostatných, napríklad o Číne. Samozrejme, budeme rešpektovať dôležitú požiadavku spoločnej, avšak rozdielnej zodpovednosti za zmenu klímy, ale ako som už mnohokrát v minulosti povedal, týka sa nás všetkých, a my v Európskej únii budeme naďalej naliehať na skutočný prínos od všetkých ostatných aktérov. Musíme sa naďalej zameriavať na konečný cieľ - ambiciózne, vážne a preukázateľné zníženie emisií, aby sme zabezpečili, že dosiahneme náš cieľ, ktorým je obmedzenie zvýšenia teploty na menej ako 2 °C.
<P>
Takže, aké máme vyhliadky v Kodani? Teraz sa zdá, že v Kodani sa pravdepodobne nepodarí dohodnúť na konečnej zmluve, ktorú presadzujeme a budeme naďalej presadzovať. To však nie je dôvod na to, aby sme sa v týchto rokovaniach nesnažili dosiahnuť rozhodujúci prielom. Napokon, obsah je dôležitejší ako forma. Podľa môjho názoru by sme sa mali snažiť dospieť k plne funkčnej dohode založenej na reálnych politických záväzkoch, ktorá rýchlo nadobudne platnosť a ktorá zapojí všetkých dôležitých aktérov, čo sa týka znižovania emisií a financovania. Mali by sme tiež pokračovať v boji za konečnú dohodu o zmluve - záväznej zmluve. Na to potrebujeme spojiť všetky svoje sily v priebehu týždňov, ktoré zostávajú do konferencie v Kodani.
<P>
Práve sme ukázali, že spoločnými rozhodnými krokmi sa vieme dohodnúť na zmluve, ktorá nám už veľmi dlhý čas uniká. Išlo o ďalší významný výsledok zasadnutia Európskej rady: prekonal poslednú politickú prekážku pred konečnou ratifikáciou Lisabonskej zmluvy. Teraz sa môžeme pozerať dopredu s dôverou, pretože ako povedal pán premiér Reinfeldt, Lisabonská zmluva bude platiť od začiatku budúceho mesiaca. Komisia v skutočnosti pracuje na jej implementácii. Komisia dnes začala ako prvý konkrétny krok konzultáciu o iniciatíve občanov.
<P>
Chcel by som vzdať hold pánovi premiérovi Reinfeldtovi za jeho pevnú ruku, ktorou priviedol túto loď do prístavu. Švédske predsedníctvo urobilo pozoruhodnú prácu pri dosahovaní tohto konečného konsenzu v Európskej rade. Teraz však musíme dokončiť úlohu prechodu. Samozrejme, najdôležitejšie je obsadiť nové pozície.
<P>
Nie je mojou úlohou, aby som sa vyjadroval ku kandidátom na predsedu Európskej rady, ale ako predseda Komisie pri pohľade na inštitucionálne otázky pevne verím, že hlavy štátov alebo predsedovia vlád vyberú osobnosť, ktorá dokáže efektívne viesť Európsku radu - predsedu so silným európskym cítením, ktorý časom dokáže zabezpečiť konzistentnosť činnosti Európskej rady, a to interne, aby sa mohli stanoviť priority na dlhšie obdobie a nie len na šesť mesiacov, ako aj externe, aby sme v otázkach spoločnej zahraničnej a bezpečnostnej politiky našim medzinárodným partnerom vysielali jasné odkazy.
<P>
Som odhodlaný v tandeme pracovať s týmto predsedom Európskej rady, pretože takéto partnerstvo bude výrazným zlepšením. Musíme spolu presadzovať spoločnú zahraničnú a bezpečnostnú politiku na úrovni hláv štátov a predsedov vlád, na ktorej bude predseda Európskej rady zastupovať Európsku úniu. Spolu tiež musíme spojiť právomoci Spoločenstva v oblastiach - od hospodárstva po obchod, od rozširovania po rozvoj, od energetiky po spravodlivosť -, v ktorých podľa tejto zmluvy predseda Európskej komisie zastupuje Európsku úniu. Som odhodlaný zabezpečiť, aby toto partnerstvo fungovalo v záujme silnej a efektívnej Európskej únie doma aj vo svete.
<P>
To isté, samozrejme, platí aj pre vysokého predstaviteľa. V tejto otázke sa priznávam k osobitnému záujmu, pretože vysoký predstaviteľ bude tiež jedným z podpredsedov Európskej komisie: na veľmi pragmatickej úrovni, pretože nominácia podpredsedu a vysokého predstaviteľa a iné návrhy zo strany členských štátov na funkciu v Komisii mi umožnia prejsť do fázy finalizácie budúceho kolégia a prideľovania portfólií, na politickej úrovni, pretože som presvedčený, že tento vysoký predstaviteľ a podpredseda s podporou silnej Európskej služby pre vonkajšiu činnosť, ktorá spojí európsku odbornosť v medzivládnej diplomacii s právomocami nášho Spoločenstva, môže znamenať skutočný krok ku zmene efektívnosti našej vonkajšej činnosti.
<P>
Tým sa dostávam ku Komisii ako celku. Chcem Komisiu zloženú z kompetentných a oddaných Európanov, Komisiu, ktorá bude pripravená chopiť sa celého svojho práva iniciatívy. Pracujem na záverečných rozhovoroch s členskými štátmi, aby sme zaručili takýto stav. Požiadal som členské štáty, aby mi predložili mená vrátane žien. Mojou úlohou potom bude rozhodnúť o portfóliách. Portfóliá sa neprideľujú krajinám, ale osobám, ktoré sú oddané nášmu európskemu projektu.
<P>
Chcem tiež Komisiu so silným demokratickým mandátom. Preto som odhodlaný v plnej miere rešpektovať proces vypočutí v tomto Parlamente. Oneskorenia spôsobené touto zmluvou sú spoločným problémom. Nesmieme sa oneskoriť s príchodom novej Komisie, ale nemôžeme skrátiť vypočutia. Teším sa na diskusie o riešení tohto problému na zasadnutí Konferencie predsedov budúci týždeň.
<P>
Lisabonská zmluva nám umožní lepšie plniť očakávania občanov - ale to, či využijeme príležitosti, ktoré nám ponúka, bude predovšetkým otázkou politickej vôle. Táto zmluva nám dáva možnosť konať, ale my potrebujeme ochotu konať spoločne.
<P>
Dostávam sa tak opäť na začiatok dnešného popoludnia. Európa, ktorú tu dnes zastupujeme - Európa zjednotená na princípoch slobody a solidarity -, by nebola možná bez zanietenia a oddanosti ľudí, ktorí sa pričinili o priebeh mimoriadnych udalostí pred 20 rokmi. Musíme rozdúchať tento plameň. Musíme konať v duchu roku 1989. Ak preukážeme rovnaké zanietenie a oddanosť, som si istý, že uspejeme.
<SPEAKER ID="037" NAME="Joseph Daul" LANGUAGE="FR">
Vážený pán predseda, dámy a páni, Lisabonskú zmluvu ratifikovalo 27 členských štátov Európy a táto zmluva musí priniesť výsledky.
<P>
Musí priniesť výsledky, pokiaľ ide o inštitúcie a najmä o rýchle vytvorenie funkcií s príslušnou zodpovednosťou. Musí priniesť výsledky, pokiaľ ide o zmenu klímy a energetiku. V neposlednom rade musí priniesť výsledky, pokiaľ ide o oživenie hospodárstva.
<P>
Podpisom českého prezidenta sa ratifikačný proces Lisabonskej zmluvy konečne skončil. Moja vďaka patrí pánovi Reinfeldtovi.
<P>
Poslanecký klub Európskej ľudovej strany (kresťanských demokratov), ktorý túto zmluvu výrazne ovplyvnil, je, pochopiteľne, spokojný s týmto vývojom, ale nastal čas zastaviť monopolizáciu európskej verejnej diskusie o inštitúciách, ktoré sú len nástrojom na dosahovanie politických ambícií, a namiesto nej sa zamerať na tieto ambície.
<P>
Preto vás naša skupina žiada, pán Reinfeldt, aby ste urobili všetko potrebné na získanie čo najskoršej dohody o menách predsedu a vysokého predstaviteľa Rady. Preto vás naša skupina žiada, pán Barroso, keď členské štáty nominujú svojich kandidátov, aby ste čo najskôr rozdelili ich zodpovednosti ešte pred tým, ako sa zúčastnia vypočutí v Európskom parlamente, ktoré majú byť podľa nás čo najpodrobnejšie.
<P>
Nebude to pre vás nič nové, pán Reinfeldt, pán Barroso, keď poviem, že rozprava o profile týchto kandidátov je len v záujme bruselského mikrokozmu.
<P>
Znova sa pýtam, čo chcú naši spoluobčania? Chcú, aby sa vyriešila nezamestnanosť, problémy s úvermi a rekvalifikáciou, chcú, aby zo samitu o zmene klímy v Kodani vyplynuli nejaké príjemné prekvapenia, a chcú, aby sme zabezpečili, že zima 2009 až 2010 nebude poznačená prerušeniami dodávok plynu, ktoré uvalia polovicu kontinentu do bezvýchodiskovej situácie.
<P>
Preto my, európske inštitúcie, z tohto miesta, a najmä vy, pán Reinfeldt, sme povinní rozbehnúť európsky vlak čo najrýchlejšie a nedovoliť mu, aby naďalej zastavoval na každej stanici.
<P>
Každý v tomto Parlamente pozná ťažkosti, ktoré predstavuje táto úloha, krehkú rovnováhu, ktorú musíte nájsť medzi politickou orientáciou, geografickým pôvodom, zmyslom pre rovnosť a vnímavosťou kandidátov. Vašou povinnosťou však je čo najskôr uzavrieť dohodu v Rade, rovnako ako je povinnosťou Parlamentu a parlamentných skupín vyjadriť verdikt o týchto rozhodnutiach zodpovedne a v súlade s európskym všeobecným záujmom. Znova opakujem, dúfam, že to bude jedna z úspešných kapitol švédskeho predsedníctva, ale aby sa tak naozaj stalo, musíme konať rýchlo, veľmi rýchlo.
<P>
Vážení páni predsedovia, dámy a páni, ešte naliehavejšia záležitosť ako inštitúcie je zmena klímy, ktorá bude témou kodanského samitu už o niekoľko týždňov. Chcem predovšetkým vyzdvihnúť zodpovedný prístup Európskej rady, ktorá opätovne potvrdila svoj záväzok vytýčiť si merateľný a plánovaný cieľ bojovať proti zmene klímy a znížiť emisie CO2 a ktorá zároveň očakáva, že sa naši partneri zaviažu k rovnakému odhodlaniu.
<P>
Od Európy by takticky nebolo ani zďaleka správne, keby vyložila karty na stôl ešte pred samitom v Kodani a prenechala iniciatívu svojim americkým, čínskym, indickým a iným partnerom. Spojené štáty, Čína a India sú dnes svetovými mocnosťami, ktoré tiež musia prevziať zodpovednosť. Európa nesie svoju zodpovednosť, ale nemôže to robiť pre túto planétu sama. Politická dohoda v Kodani nebude stačiť. Prijateľné sú len merateľné záväzky jednotlivých štátov.
<P>
Dámy a páni, začal som rozprávať o povinnosti prinášať výsledky. Táto povinnosť sa týka predovšetkým oživenia hospodárstva a zamestnanosti. Obidve oblasti navzájom súvisia. Aj keď sa začínajú v malej miere objavovať náznaky obnovy rastu, potrebujeme vedieť, či oživenie hospodárstva budú sprevádzať pracovné miesta a či toto oživenie stojí na pevných základoch, najmä v prípade trhu, ktorý je otvorený, regulovaný a neprotekcionistický zároveň.
<P>
Toto sú skutočné obavy Európanov a musí to byť prvoradá obava Európy a jej členských štátov nad rámec každodenných problémov s riadením. Ako sme dnes videli, pred 20 rokmi to boli odhodlaní ľudia, ktorým sa podarilo zbúrať Berlínsky múr. To isté žiadam od vás, pán Reinfeldt: rozhýbte hlavy štátov, rozhýbte predsedov vlád.
<SPEAKER ID="038" NAME="Hannes Swoboda" LANGUAGE="DE">
Vážený pán predseda, pán úradujúci predseda Rady, pán Barroso, možno je to náhoda - aj keď šťastná náhoda -, že táto rozprava prebieha hneď po prejave pána Václava Havla, muža, ktorý nám pripomenul, aký dôležitý bol tento proces pred dvadsiatimi rokmi. Narodil som sa len niekoľko kilometrov západne od železnej opony, ale mohlo to byť aj presne naopak. Vtedy som bol v sovietskej okupačnej zóne a videl som maďarských utečencov v roku 1956, utečencov v období Pražskej jari v roku 1968, napríklad kolegu poslanca Libora Roučka. V Lisabonskej zmluve vidím pokračovanie tohto procesu, ktorý zjednocuje Európu.
<P>
Václav Klaus pravdepodobne nemal v úmysle ukončiť ratifikáciu presne v mesiaci, v ktorom si pripomíname 20. výročie pádu Berlínskeho múru, ale je to šťastná náhoda, že táto zmluva nadobúda de facto platnosť práve teraz, aj keď formálne ju nadobudne neskôr.
<P>
Teraz musíme prijať personálne rozhodnutia. Nezávidím vám túto úlohu, pán Reinfeldt. Mám však na vás jednu prosbu alebo skôr otázku: ste pripravený v rozhovoroch s hlavami štátov alebo predsedami vlád v najbližších dňoch zabezpečiť, aby sme sa v tejto Európe dopracovali o niečo bližšie ku geografickej vyváženosti, ktorá by zodpovedala novej Európe? Ste pripravený zabezpečiť napríklad aj výraznejšie zastúpenie žien? Nehovorím to len s ohľadom na pani Malmströmovú a pani Wallströmovú, ktoré tu sedia. Môže si dnešná Európa dovoliť, aby v najvyšších funkciách - to hovorím aj našej skupine - bolo zastúpených tak málo žien? Je to obrazom toho, čo dnes predstavuje Európa pre svojich občanov? Pán predseda Parlamentu to už spomenul. Nie ste, samozrejme, zodpovedný za to, ak sa to nestane, ale prosím vás, aby ste aspoň počas rozhovorov zdôrazňovali, že v Európe potrebujeme lepšiu geografickú a predovšetkým lepšiu rodovú rovnováhu s cieľom ukázať, že zastupujeme celé európske obyvateľstvo.
<P>
Spomenuli ste vysokého predstaviteľa. Pán Reinfeldt, ste tiež pripravený zabezpečiť, že keď nominujete vysokého predstaviteľa, bude jasné, že prevezme svoju funkciu v plnom rozsahu až po ratifikácii alebo po prijatí rozhodnutia Parlamentu? Samozrejme, viem, že tu je určitý časový interval, ale musí byť jasné, že vysoký predstaviteľ vo svojej spoločnej úlohe ako podpredsedu Komisie potrebuje schválenie Parlamentom. Pri tomto schvaľovaní budeme musieť byť veľmi opatrní a obozretní. Musíme dať najavo, že najmä v tejto oblasti vykonáme svoju povinnosť. A aj keď chceme vykonať tieto vypočutia riadne a pozorne, pán Barroso - verím, že vám to môžeme sľúbiť -, chceme tiež čo najskôr dosiahnuť svoje rozhodnutia, pretože občania Európy požadujú, aby sme pracovali a prijímali rozhodnutia rýchlo a nediskutovali o rôznych ľuďoch celé mesiace.
<P>
Posledná otázka, ku ktorej sa chcem vyjadriť, je spomínaná finančná kríza, pretože nám spôsobuje vážne obavy. Správne ste spomenuli nezamestnanosť, ktorej miera bude ďalej rásť. Povedali ste tiež, že nemôžeme upustiť od podporných opatrení, kým máme nezamestnanosť v takomto rozsahu, pretože občania od nás tiež očakávajú, že nebudeme tolerovať takú vysokú mieru nezamestnanosti, aká je teraz v novej Európe.
<P>
Hovorí sa aj o dani z finančných transakcií. Viem, že to už bolo päťkrát zadané iným, ale je to zrejme tiež dôležitá diskusia na to, aby sme ukázali, že to s kontrolou myslíme vážne, ale nie preto, že teraz chceme vysoké daňové zaťaženie. Musíme však objasniť, že chceme používať všetky nástroje, aby sme pomohli zamedziť špekuláciám, a že predovšetkým máme k dispozícii zdroje na pomoc tým bankám, ktoré sa napriek tomu stále dostávajú do ťažkostí, aby sme zabránili novej kríze. V tomto smere musíme vyslať jasné signály.
<P>
Riaditeľ spoločnosti Goldman Sachs nedávno povedal - a my sa musíme nad týmito slovami zamyslieť: "Som len bankár, ktorý vykonáva Božie dielo." Určite je to veľmi cynické a možno až rúhavé vyhlásenie, ale je znakom určitej mentality typickej pre mnohých týchto ľudí. Ak by sme to vyjadrili veľmi otvorene, títo ľudia špekulujú v mene Boha. Nechceme tvrdiť, že našou finančnou reguláciou vykonávame Božie dielo. Je to skôr práca pre ľudí, aby sme chránili ľudí tohto kontinentu pred nezamestnanosťou a špekuláciami. Presne to musíme robiť. Dúfam, že sa vám počas švédskeho predsedníctva podarí vysielať v tomto smere jasné signály.
<SPEAKER ID="039" NAME="Guy Verhofstadt">
v mene skupiny ALDE. - (FR) Vážený pán predseda, na úvod by som chcel zablahoželať pánovi Reinfeldtovi a, samozrejme, aj pani Malmströmovej k ratifikácii Lisabonskej zmluvy. Je potrebné zdôrazniť, že k ratifikácii mohlo dôjsť len vďaka vášmu odhodlaniu. Za to, že sme ju konečne dosiahli, vďačíme vášmu zmyslu pre kompromis. Počuli sme mnoho pesimistov vrátane poslancov v tejto snemovni, ktorí si mysleli, že sme mali počkať na voľby v Spojenom kráľovstve alebo dokonca úplne prestať čakať na ratifikáciu tejto zmluvy. Preto za ňu vďačíme vám a ďakujem vám v mene každého za vykonanú prácu. To znamená, že 10 rokov práce je korunovaných úspechom.
<P>
Chcel by som sa vám tiež poďakovať za dnešnú rozpravu a za to, že ste sa s predsedami skupín dohodli na rozprave o profiloch vysokého predstaviteľa a predsedu Rady a o štruktúre Komisie, pretože to bude jediná rozprava na túto tému. Musím povedať, že nič iné sa naozaj nerobí transparentne. V tlači sme toho čítali veľa a je dobré, že sa z tlače stále môžeme dozvedieť niečo o tom, čo sa deje, ale verím, že v budúcnosti budeme musieť uvažovať o tom, ako sprehľadniť proces, ktorý je pre Európsku úniu mimoriadne dôležitý.
<P>
Chcem vysloviť svoj názor na rôzne nominácie, čím sa vyjadrím k rôznym bodom v mierne odlišnom poradí.
<P>
Pán Barroso, začnem štruktúrou Komisie, pretože pokiaľ ide o Parlament, ide o najdôležitejšiu vec. Je to naša zodpovednosť, teda vaša zodpovednosť, ale rozhodnutia musíme prijímať len spolu s vami. V tomto prípade vykonávame kontrolu my - čo neplatí v prípade predsedu Rady.
<P>
V prvom rade vás žiadame, aby ste vo svojich návrhoch pri rozdeľovaní zodpovednosti použili kategórie. Navrhujeme, aby ste v podstate vytvorili štyri kategórie alebo skupiny portfólií Komisie: vonkajšiu činnosť, to je samozrejmé, potom inováciu, zmenu klímy a udržateľnosť, ďalej všetko, čo súvisí s finančnou a hospodárskou spravodlivosťou, a nakoniec kategóriu vnútorných vecí.
<P>
To je absolútne nevyhnutné. Prečo by sa nemali vymenovať podpredsedovia, ktorí by naozaj boli vedúcimi osobnosťami, ktorí by niesli zodpovednosť za každú z týchto oblastí, čo vyplýva zo zdravého rozumu preukázaného v rámci Komisie? Takýto spôsob organizácie by poskytoval výhodu ďalšieho zlepšovania práce Komisie počas vášho predsedníctva. Na druhej strane tiež musí existovať rovnováha, pokiaľ ide o zastúpenie žien v Komisii. Domnievam sa, že aj vám ide o to, aby ste mali kandidátov, ktorí ponúkajú túto možnosť.
<P>
V súvislosti s druhým bodom, pán predseda, konkrétne funkciou vysokého predstaviteľa, je najdôležitejšie, aby sme mali niekoho, kto je ochotný vykonávať dôslednú spoločnú zahraničnú a bezpečnostnú politiku a dôsledné politiky Spoločenstva, niekoho, kto obhajuje ľudské práva, a pre koho je to súčasťou každej úlohy, ktorú vykonáva. Napokon musíme mať niekoho, kto verí v silnú Európsku službu pre vonkajšiu činnosť. To sú tri kľúčové prvky charakteristické pre takúto osobnosť. Potrebujeme niekoho, kto je naozaj presvedčený, že spoločná zahraničná a bezpečnostná politika a politiky Spoločenstva musia byť naozaj integrované, čo je úplne správne vzhľadom na to, že daná osoba bude aj podpredsedom Komisie.
<P>
Teraz sa, samozrejme, dostávam k tretej nominácii, o ktorej sa najviac hovorí, nominácii, ktorá je, povedzme, najlákavejšia zo všetkých, konkrétne k nominácii na predsedu Rady. Pán Reinfeldt, naša skupina chce vyjadriť tri stanoviská k tejto otázke. Ide len o stanoviská, pretože rozhodovať bude Rada. Parlament však, našťastie, môže predložiť stanoviská a môže tak urobiť otvorene.
<P>
Po prvé, ak by sme túto funkciu mali vyjadriť anglickým výrazom, mal by to byť skôr "chairman" ako "president". Ďalej, musí ju vykonávať niekto, kto je presvedčený o európskej integrácii. Napokon o zvolenie za pápeža sa musí uchádzať katolík. Takže ak teraz volíme predsedu Rady, musíme vybrať niekoho, kto verí v európsku integráciu a nie je skeptikom, ako sa to niekedy stáva...
<P>
Napokon, aby sme mali istotu o pevnom presvedčení tejto osoby v európsku integráciu, musí veriť v komunitárnu metódu. Európu ženie vpred komunitárna metóda, nie medzivládny prístup. Medzivládny prístup je konceptom veľkých krajín, aj keď, našťastie, existujú veľké krajiny, ktoré neveria v tento medzivládny prístup. Predseda Rady musí obhajovať komunitárny prístup.
<P>
Pán predseda, na záver svojho vystúpenia by som rád spomenul ešte jednu vec. Pochopiteľne, vyzývam pána Reinfeldta, aby dosiahol konsenzus v Rade a aby sa proeurópska koalícia, ktorá je v tomto Parlamente, odzrkadlila aj v nomináciách a rozdelení rôznych úloh. Preto naozaj chceme dosiahnuť kompromis, ale kompromis, ktorý bude v rámci Európskeho parlamentu zohľadňovať zloženie tohto proeurópskeho združenia, ktoré ženie Európu vpred.
<SPEAKER ID="040" NAME="Rebecca Harms" LANGUAGE="DE">
Vážený pán predseda, pán Reinfeldt, pán Barroso, domnievam sa, že práve pripomenutie si historických udalostí spred 20 rokov vrhá zlé svetlo na rozruch okolo toho, ako treba realizovať možnosti po ratifikácii Lisabonskej zmluvy. Na jednej strane veľkolepý prejav Václava Havla a jeho úvahy o Európe a na druhej strane malicherné spory o obsadzovanie pozícií, ktoré prebiehali v zákulisí počas posledného zasadnutia Rady, sa k sebe akosi nehodia.
<P>
Podľa môjho názoru to momentálne vyzerá tak, ako keby úľavu z ratifikácie Lisabonskej zmluvy po takmer desiatich rokoch vystriedali obavy, či to celé neoslabia vlády členských štátov. Musíme sa však usilovať o to - najmä po vrelom uznaní prejavu pána Havla - a naozaj sa na tom musíme zhodnúť, že potrebujeme, aby boli do najvyšších politických funkcií v Európskej únii vymenovaní silní muži a silné ženy, a že by sa malo ustúpiť od individuálnych záujmov vrátane záujmov krajín, ktoré sú vlastne proti užšej integrácii.
<P>
Pán Reinfeldt, nemôžem vám ešte zablahoželať, pretože zatiaľ nič presvedčivo nenaznačuje výskyt takýchto silných mužov a žien na čele európskej politiky.
<P>
Mohutné chvály, ktoré niektorí rečníci vyjadrili o tom, čo sme dosiahli počas príprav na samit v Kodani, sú tiež niečím, s čím, žiaľ, nemôžem súhlasiť. Práve som sa vrátila z prípravnej konferencie Organizácie Spojených národov v Barcelone a, ako sa potvrdilo na samite tu v Bruseli, do Kodane ideme s čoraz nižšími očakávaniami.
<P>
Nie je správne, že Európania teraz zaujali postoj, že sme už vlastne urobili všetko, čo sme mohli, a že teraz je rad na všetkých ostatných. Keď sa pozrieme na to, čo Európania naozaj urobili, pokiaľ ide o efektívnu politiku klímy zameranú na znižovanie emisií CO2, čo sa naozaj dosiahlo, ciele zníženia, ktoré sme si vytýčili, právne predpisy v našom klimatickom balíku, nič z toho nestačí na dosiahnutie cieľa maximálneho prípustného oteplenia o dva stupne, o ktorom sa neustále hovorí. Vie o tom každý aj na medzinárodnej úrovni.
<P>
Ak sa Európania teraz začnú pýtať, či naozaj chceme právne záväznú dohodu, vyvolá to pochybnosti o procese, ktorý pod záštitou Organizácie Spojených národov mnohí Európania už dlhé roky podporujú. Myslím si, že musíte pozorne porozmýšľať nad oznámeniami, s ktorými pôjdete do Kodane. Stále ma však znepokojuje jedna vec. V tomto Parlamente sa často hovorí, že stratégie udržateľnosti, účinnosť zdrojov a ochrana klímy by mali byť novými paradigmami európskej hospodárskej a priemyselnej politiky. Pán Havel si aj za to vyslúžil veľký potlesk. Mám dojem, že Európania - aj keď to často zdôrazňujú a aj keď tomu často tlieskajú - počas hospodárskej krízy prestali úplne veriť týmto pracovným miestam zameraným na budúcnosť. Preto práve počas tejto hospodárskej krízy zavrhujú úspešné stratégie na vytváranie nových pracovných miest a trhov v budúcnosti. To ma vážne znepokojuje. Hospodárska kríza je najhorším odôvodnením neprijímania ambicióznych opatrení na ochranu klímy. Ochrana klímy a hospodársky rozvoj sú v skutočnosti dve strany tej istej mince. V európskych rozhodnutiach, ktoré prijíma Európska rada, to však vôbec nevidno.
<SPEAKER ID="041" NAME="Timothy Kirkhope">
v mene skupiny ECR. - Vážený pán predseda, najprv by som chcel zablahoželať švédskemu predsedníctvu k pokroku na nedávnom samite v súvislosti s vývojom postoja Európskej únie k zmene klímy. Vyrovnanie sa so zmenou klímy je jednou z našich najvyšších priorít a je to problém, pri ktorom očakávame a chceme, aby Európska únia zaujala silnú vedúcu pozíciu. Vyvážená a primeraná dohoda o opatreniach na financovanie je veľmi vítaná a v súvislosti s prípravou na samit v Kodani posúva Úniu do silnej pozície.
<P>
Musím však spomenúť diskusiu, ktorá podľa všetkého prevláda v programe Európy: vymenovanie predsedu Európskej rady a vysokého predstaviteľa. Najprv by sme mali jasne definovať rozsah a povahu ich funkcií a potom by sme mali stanoviť kvality a skúsenosti ľudí, ktorí ich majú obsadiť. Je nepochybne logické, že Európska rada ešte pred rozhodnutím vyzve na formálne nominácie a vypočuje kandidátov, možno aj vrátane pána Verhofstadta.
<P>
Namiesto toho táto diskusia upadá do povrchného rozhovoru medzi vedúcimi predstaviteľmi vlád, ktorých podľa všetkého zaujíma len to, ako si medzi sebou rozdeliť funkcie bez ohľadu na to, či ide o malú alebo veľkú krajinu, zo severu, juhu, východu, západu, ľavicu alebo pravicu, a nie to, či je niekto naozaj najlepším kandidátom na prevzatie tejto zodpovednosti.
<P>
Horšie je to, že niektorí sa dokonca pokúsili rozdeliť Európsku úniu do dvoch skupín podľa občianstva vyhlásením, že o funkciu sa môžu uchádzať len kandidáti pochádzajúci z členského štátu v schengenskom priestore a v eurozóne. Obávam sa, že to je neprijateľná diskriminácia, a to v historický deň, keď si uctievame pamiatku všetkých padlých vo vojnách, a v týždni, keď si pripomíname hrôzy Krištáľovej noci a tragické udalosti, ktoré nasledovali, a keď oslavujeme víťazstvo tých, ktorí prispeli k pádu komunizmu v Poľsku, kde sa to začalo, v Maďarsku, v pobaltských štátoch, v krajinách celej východnej a strednej Európy a nakoniec, samozrejme, v Berlíne.
<P>
Je správne bojovať za slobodu a hodnoty pre všetkých, a nie o vysoké funkcie pre pár vyvolených.
<SPEAKER ID="042" NAME="Lothar Bisky" LANGUAGE="DE">
Vážený pán predseda, Lisabonskú zmluvu ratifikovalo všetkých 27 členských štátov. Mnohí to budú oslavovať ako veľký úspech, ale naša skupina sa k týmto oslavám nepripojí. Dôvody nášho rozhodnutia som v tomto Parlamente uviedol už mnohokrát a nechcem to robiť znova.
<P>
Skutočnosť, že Charta základných ľudských práv nebude platiť pre občanov troch členských štátov, vo mne, žiaľ, vyvoláva pochybnosti o veľkom pokroku EÚ v oblasti ochrany základných práv. Spomínam to najmä vzhľadom na naše dnešné slávnostné zasadnutie a prejav pána Václava Havla. Práve preto, že ľavica v Európe chce sociálnu, pokojnú a environmentálne udržateľnú európsku integráciu, budeme aj naďalej na tento účel používať rámec stanovený touto zmluvou. Robili sme tak až doteraz a budeme tak robiť naďalej.
<P>
V tejto súvislosti môžem len privítať skutočnosť, že Európsky parlament bude mať teraz viac práv. Uprostred všetkej tej radosti treba pripomenúť, že hlavy štátov alebo predsedovia vlád mohli nedávny samit využiť aj na presadenie hmatateľnejších politických opatrení. Najväčším problémom, s ktorým sa svet stretáva, je zmena klímy. Počas prípravy na svetovú konferenciu o klíme v Kodani Európska únia, žiaľ, prišla o vedúce postavenie, ktoré si sama predsavzala. Na jednej strane nezodpovedá podstata záväzkov na zníženie emisií CO2 tomu, čo je naozaj potrebné. Okrem toho je neprípustné, aby sa členské štáty EÚ celkom jednoznačne chceli vyhnúť finančnej zodpovednosti, a to v situácii, keď si nemôžeme dovoliť konať neskoro.
<P>
Nejde o to, či sa Švédsko čoskoro stane veľkou vinohradníckou oblasťou - aj keď vám to doprajem. Ide jednoducho len o prežitie a okrem toho aj o mier v našom svete. Zmena klímy už spôsobuje chudobu a hlad a núti milióny ľudí utiecť zo svojej vlasti. Každý v tomto Parlamente už niekedy určite hovoril o globálnych problémoch, ktoré nie je možné vyriešiť na vnútroštátnej úrovni. Ochrana klímy, mier a boj proti chudobe sú presne takýmito problémami. Ak Európska únia nebude v tejto súvislosti konať dôsledne a exemplárne, stratí uznanie v medzinárodnom kontexte.
<SPEAKER ID="043" NAME="William  Dartmouth" AFFILIATION="The Earl of">
v mene skupiny EFD. - Vážený pán predseda, nová funkcia predsedu Rady, ktorou je podľa všetkého každý celkom posadnutý, je funkciou len na dva a pol roka a má len veľmi málo definovaných právomocí. Takže niekto by mal Tonymu Blairovi povedať, aby sa veľmi nehneval, ak toto miesto nedostane.
<P>
Po Lisabonskej zmluve je skutočným cisárom Svätej rímskej ríše 21. storočia - Karolom Veľkým dnešných čias -, ktorého moc siaha oveľa ďalej ako moc onoho cisára, samozrejme, predseda Komisie, samotný senhor Barroso. Hovorím to napriek poznámkam, ktoré senhor Barroso predniesol o partnerstve.
<P>
Situácia je však iná v prípade nového vysokého predstaviteľa. Máme vysoký rozpočet na otvorenie nových diplomatických misií a musím zdôrazniť, že existencia funkcie vysokého predstaviteľa EÚ ohrozuje stále kreslá v Bezpečnostnej rade OSN, ktoré má Spojené kráľovstvo a aj Francúzsko, pán Daul.
<P>
Veľkým problémom, ktorému čelia národné štáty Európy, však nie je príliš málo diplomatických misií, ale príliš veľa nezamestnaných. Prítomní poslanci si pripomenuli 20. výročie pádu Berlínskeho múru - a to oprávnene. Teraz však máme nový Berlínsky múr, nie na hraniciach štátov, ale v rámci štátov. Tento múr stojí medzi profesionálnymi politikmi politického establishmentu a ľuďmi.
<P>
Teraz je už trochu neskoro žiadať o transparentnosť, pán Verhofstadt. Stále sú tu ľudia ako my, ktorí budú naďalej hovoriť v prospech ľudí a vystupovať proti týmto inštitúciám, ktorým, ako už skupina EFD pri niekoľkých príležitostiach povedala a bude v tom pokračovať, chýba demokratická legitimita.
<SPEAKER ID="044" NAME="Hans-Peter Martin" AFFILIATION="NI">
(DE) Vážený pán predseda, demokracia si vyžaduje revolúciu a nikdy nie je zlé, pán Dartmouth, vystupovať v prospech transparentnosti, pán Verhofstadt. Najmä vy vo švédskom predsedníctve by ste toho mohli byť žiarivým príkladom a povedať nám pravdu, čo sa deje pri kšeftovaní s najvyššími funkciami, ktoré nie je vôbec hodné európskeho projektu a tiež - pán Barroso by to mohol zodpovedať ako prvý - v súvislosti s menovaním komisárov. Nemecko a Rakúsko sú v tejto súvislosti negatívnym príkladom, ale žiaľ, sú tu aj ďalšie.
<P>
V tomto Parlamente sedia kvalifikovaní ľudia, ale nemajú možnosť uchádzať sa o funkciu. Prosím vás, buďte teraz po prijatí Lisabonskej zmluvy odvážni a čestní a uznajte, že potrebujeme oveľa jasnejšie, transparentnejšie rozhodovacie štruktúry pri vymenovaní Komisie a najvyšších funkcií. Musí byť možné nájsť dobrých ľudí v Európskom parlamente s takou vysokou kvalifikáciou, a nie zbierať ich v rôznych provinciách.
<SPEAKER ID="045" NAME="Fredrik Reinfeldt">
úradujúci predseda Rady. - Vážený pán predseda, veľmi pekne ďakujem poslancom a poslankyniam za mnoho cenných pripomienok a otázok.
<P>
Ako už niekto spomenul, trvalo dosť dlho, kým túto zmluvu ratifikovalo 27 členských štátov. O tejto zmluve diskutujeme už dlhé roky a vždy s prekvapením zisťujem, že potom dostávam otázky o tom, ako rýchlo môžeme prestať existovať po takejto ústave, pretože svoju prácu musím zakladať na zmluvách. Definovalo sa, že rozhodujúcimi orgánmi o funkcii predsedu Rady sú predsedovia vlád a hlavy štátov Európy. Presne to sa zakotvilo v zmluvách.
<P>
Okrem toho považujem za problém, že väčšina ľudí, ktorí sa spomínajú, sú súčasní predsedovia vlád rôznych európskych krajín. Naozaj je citlivou záležitosťou predstaviť sa ako kandidát na prácu, ktorú nemusíte dostať, čím sa vyšle signál ľuďom, že odchádzate z krajiny a potom sa vrátite späť domov so slovami: "Tak, stále som tu!" Myslím si, že by sme mali uznať, že to pri tejto otázke zohráva svoju úlohu.
<P>
Pokiaľ ide o vysokého predstaviteľa, budete mať oveľa viac transparentnosti, oveľa viac diskusií, pretože bude súčasťou Komisie, súčasťou rozhodnutia prijatého po vypočutiach v Parlamente. Aj keď, aby som odpovedal pánovi Swobodovi, zo zmluvy, ktorá nadobudne platnosť 1. decembra, je jasné, že vysoký predstaviteľ nastúpi priamo do svojej novej funkcie, ale musí byť súčasťou Komisie schválenej Parlamentom.
<P>
Je to, pravdaže, komplikované, ale aby som povedal samozrejmosť, ktorú som uviedol minule: nikdy sme nezamýšľali dosiahnuť stav, ktorý teraz nastal. Malo to tak byť už pred švédskym predsedníctvom. Ide o oveľa dlhší proces, ako by sa niekto mohol domnievať.
<P>
Pokiaľ ide o otázku vyváženia, pretože to je problém, ktorý som tiež počul, práve dnes som mal prvé kolo konzultácií s 26 kolegami. Problémom je, že ide o veľa vyvažovania len pre dvoch ľudí. Spomenuli ste geografickú a rodovú vyváženosť, ale prvoradou vyváženosťou, o ktorej počúvam, je vyváženosť medzi stredoľavou a stredopravou orientáciou. Je potrebné vyvážiť veľa faktorov a bol by som rád, keby sme mali viac pozícií, aby sme mohli splniť všetky kritériá, ktoré tu boli spomenuté. Nehovorím nič nové, nie je to tak, že sa nesnažíme dosiahnuť čo najlepšiu vyváženosť.
<P>
Ako som už povedal, budúci štvrtok sa na našej vrcholovej schôdzke so skorou večerou pokúsime vyhovieť všetkým vaším požiadavkám na dosiahnutie čo najrýchlejšieho postupu. To sa snažíme dosiahnuť. Odzneli pripomienky k tomu, kto prijíma toto rozhodnutie. Konzultácie so všetkými trocha trvajú. EÚ má teraz 27 členov. Konzultácia so všetkými kolegami mi zaberie dva dni práce - je to fantastické, ale vyžaduje si to čas.
<P>
Pokiaľ ide o klímu, súhlasím s pani Rebeccou Harmsovou, že Európa nerobí dosť. Chcem vám tiež pripomenúť, že sme predpokladali situáciu, keď budeme musieť zvýšiť úsilie v Európe v rámci právne záväzných cieľov, ale je potrebné stanoviť podmienky. Takýto názor majú aj mnohí moji kolegovia. Presne vyjadrujú to, že keby sme mali v Európe zájsť ešte ďalej, budeme potrebovať rovnaký druh záväzkov z iných častí sveta.
<P>
Vítam rozhodnutia krajín alebo štátov, ktoré išli ešte ďalej. Máme mnoho takýchto príkladov. Napríklad naša krajina, Švédsko, si stanovila vnútroštátny cieľ 40 % zníženia emisií do roku 2020 a to isté platí aj v prípade Nemecka.
<P>
Musíme urobiť viac a nechceme oslabiť rozhodnutie, ktoré musíme prijať v Kodani, ale je potrebné urobiť veľa, aby sme prinútili ostatných rozhýbať sa. Ako som už hovoril, vrátil som sa z ciest do Indie a Spojených štátov a ešte tento mesiac pôjdem do Číny. Preto potrebujeme dohodu o vedúcich predstaviteľoch, aby sa veci pohli dopredu. To bude tvrdý oriešok. To je globálny problém vo svete, v ktorom neexistuje globálne riadenie ani prijímanie rozhodnutí, aké máme v Európskej únii. Preto je oveľa ťažšie to dosiahnuť, ale zároveň to musíme urobiť.
<P>
Ako viete, Európska únia sa podieľa len 13 % na svetových emisiách. Tento problém nemôžeme vyriešiť sami. Potrebujeme záväzok aj od ostatných, najmä od veľkých znečisťovateľov. Ale zdá sa, že práve oni sa hlásia a chcú, aby sa na nich táto dohoda nevzťahovala. To nie je možné, keďže v takom prípade by sme nikdy nedosiahli cieľ maximálneho prípustného oteplenia o 2 °C.
<P>
Na záver, počas švédskeho predsedníctva sa pokúsime presadiť lepší dohľad nad finančným trhom, ktorý je potrebný na lepšie fungovanie finančných trhov v budúcnosti.
<P>
Začneme rozhovory, ktoré budú pokračovať aj počas španielskeho predsedníctva, o konkurencieschopnosti, lepšom fungovaní pracovných trhov a prekonaní krízy, keď sa objavia jednoznačné náznaky oživenia. Ide teda o rovnováhu medzi poučením sa z vlastných problémov vytváraním lepšie fungujúcich finančných trhov, ale aj o diskusie a rozhodnutia potrebné na dosiahnutie lepšej konkurencieschopnosti a lepšie fungujúcich pracovných trhov tu v Európe.
<SPEAKER ID="046" NAME="José Manuel Barroso">
predseda Komisie. - Vážený pán predseda, rád by som sa v krátkosti vyjadril k niektorým otázkam, ktoré odzneli priamo v tejto rozprave.
<P>
Predovšetkým si ujasnime situáciu týkajúcu sa zmeny klímy. Pre Európsku úniu je dôležitá záväzná zmluva. Zaviazali sme sa ku Kjótskemu protokolu a ratifikovali sme ho. Všetky naše členské štáty ratifikovali Kjótsky protokol a sme za záväznú zmluvu v budúcnosti. Ak niekto nechce záväznú zmluvu, nie je to Európska únia.
<P>
Skutočnosť je však taká, že niektorí naši významní partneri na ňu jednoducho nie sú pripravení, takže máme dve možnosti. Jedna je trvať na niečom, o čom vieme, že nebude fungovať, druhá je pokúsiť sa o dosiahnutie čo najpokrokovejšieho a najambicióznejšieho výsledku v Kodani. Som presvedčený, že je to stále možné, a budem za to bojovať. Na to, aby sme v Kodani dosiahli čo najambicióznejšiu dohodu - aspoň za Európsku komisiu, a som si istý, že aj hlavy štátov a predsedovia vlád budú súhlasiť -, bude naším cieľom záväzná dohoda, ktorá stanoví jednoznačné ciele pre rozvinuté krajiny a jednoznačné opatrenia pre rozvojové krajiny vrátane rýchlo rastúcich veľkých rozvíjajúcich sa hospodárstiev, ktoré tiež musia niesť zodpovednosť. Musíme tiež zabezpečiť financovanie rozvojovým krajinám - najmä tým najchudobnejším a najmenej rozvinutým krajinám -, pretože veľmi dobre vieme, že bez tejto podpory nedokážu vynaložiť potrebné úsilie na prispôsobenie sa zmene klímy a na jej zmiernenie.
<P>
(FR) Čo sa týka inštitucionálnej otázky, buďme k sebe úplne otvorení. Nachádzame sa tesne pred tým, ako nadobudne platnosť nový systém, ktorý je mimoriadne náročný.
<P>
Väčšina z nás usilovne bojovala za túto zmluvu celé roky, minimálne deväť rokov. Po Zmluve z Nice sme chceli ambicióznejšiu zmluvu a teraz ju musíme plniť. Je zložitá, pretože naša Únia je zložitá - je to únia členských štátov, únia občanov.
<P>
Najdôležitejšie však je práve rešpektovať zmluvy. Sme Spoločenstvo založené na princípe právneho štátu a deň, keď si prestaneme ctiť svoj záväzok plne rešpektovať túto zmluvu, bude definitívne dňom, keď si prestaneme plniť svoje povinnosti.
<P>
Preto je počas tohto prechodu nevyhnutné - a pri implementácii tejto novej zmluvy -, aby sme preukázali rešpekt zmluvám a právomociam každej inštitúcie: samozrejme, právomociam Parlamentu, právomociam Rade a právomociam Komisie.
<P>
Ja osobne som jedným z tých, ktorí veria, že Európa sa zastaví, ak jedna inštitúcia používa svoju právomoc a autoritu voči ostatným. Domnievam sa, že konať takto je chybou. Myslím si, že inštitucionálna nevraživosť je vlastnosť priemerných jednotlivcov. Som naopak presvedčený, že budeme silnejší, ak sa navzájom posilníme. Som presvedčený, že je celkom v našom záujme, aby sme mali silný Európsky parlament - a Lisabonská zmluva mu dáva väčšie právomoci -, ale aby sme tiež časom mali Európsku radu s dôsledným a súdržným riadením a silnú Komisiu.
<P>
Okrem toho v súlade s týmito zmluvami, citujem Lisabonskú zmluvu - pretože sa o nej celý čas rozprávame, ale niekedy si ju musíme aj prečítať - článok 17, v ktorom sa uvádza, že Komisia "podporuje všeobecný záujem Únie a na tento účel sa ujíma vhodných iniciatív. Zabezpečuje uplatňovanie zmlúv, ako aj opatrení prijatých inštitúciami na ich základe." Inými slovami, úlohou Komisie je overiť, či sa tieto zmluvy uplatňujú alebo nie, a to vrátane tohto prechodného obdobia. Z tejto zmluvy Komisii vyplýva táto právomoc, ktorú Komisia, samozrejme, bude vykonávať v rozsahu svojej zodpovednosti.
<P>
Uvedené znamená, že je dôležité pracovať na báze partnerstva, aby sme posilnili európske inštitúcie. Keď nebudeme mať fungujúce inštitúcie, čo sa stane? Členské štáty - najmä niektoré členské štáty - sa budú snažiť prijímať svoje vlastné rozhodnutia mimo inštitúcií. Chceme, aby to robili? Nemyslím si to. Chceme, aby sa rozhodnutia prijímali v inštitucionálnom rámci, v rámci Spoločenstva na báze právneho štátu. Chcel by som vám veľmi úprimne a veľmi vážne povedať: posilňujme navzájom svoje inštitúcie.
<P>
Dnes sme si od pána Václava Havla vypočuli mimoriadnu výzvu. Je mimoriadna, ale ako povedal Jean Monnet, nič nie je možné bez ľudí, nič nie je trvalé bez inštitúcií. Teraz musíme uviesť do činnosti silné inštitúcie a to je možné len v duchu partnerstva. Preto by som sa vám chcel okrem iného poďakovať za návrhy týkajúce sa organizácie a štruktúry Komisie. Tak ako vy, aj ja považujem za veľmi dôležitú komunitárnu metódu a túto zmluvu, ktorá poskytuje jasné rozdelenie zodpovedností. Podľa tejto zmluvy zodpovednosť za organizáciu Komisie nesie jej predseda a nemám vôbec v úmysle to odmietnuť.
<P>
Preto pri predstavovaní Komisie urobím to, čo všetci slušní autori: poďakujem sa všetkým, ktorí mi poradili, pričom na seba vezmem úplnú zodpovednosť za finálny produkt. Dnes som si vypočul niekoľko dobrých a zaujímavých návrhov, ale rozhodujúce je, aby sme pochopili, že každý z nás musí vykonávať svoje zodpovednosti v súlade s inými inštitúciami a zároveň, samozrejme, v čo najväčšej miere zohľadňovať všeobecný európsky záujem.
<SPEAKER ID="048" NAME="Íñigo Méndez de Vigo" AFFILIATION="PPE">
(ES) Vážený pán predseda, pán predseda Európskej komisie povedal, že blahoželá pánovi Reinfeldtovi k tomu, že bezpečne priviedol loď do prístavu, pričom uvedenou loďou je Lisabonská zmluva.
<P>
Pred dvoma rokmi som v tomto Parlamente hovoril, že sa obávam, že Lisabonská zmluva môže skončiť ako ryba v Hemingwayovej novele Starec a more, ktorá sa po dlhom boji dostala do prístavu takmer ako hromada kostí. Vidím, že Lisabonská zmluva nedoplávala do prístavu ako hromada kostí, ale jej podstata sa zachovala. Ďakujem pán Reinfeldt, ďakujem, Cecilia.
<P>
Musím však povedať, že som presvedčený, že to, čo ste urobili pri pokuse o dosiahnutie dohody s prezidentom Českej republiky, je správne. Mnohých z nás v tomto Parlamente znepokojovalo správanie prezidenta Českej republiky, ale ako hovorí jeden španielsky básnik: "po všetkom sa všetko ukázalo ako nič". Nakoniec, dôležité je, že táto zmluva platí a že dnes uvažujeme o implementácii tejto zmluvy.
<P>
Pán Barroso, nemám ani v úmysle radiť vám, ako máte zostaviť Komisiu, čiastočne preto, že rešpektujem samostatnosť a nezávislosť predsedu Komisie, ktorý získal podstatnú časť hlasov na vykonanie tejto úlohy. Keď predstavíte svoje zoskupenie komisárov a rozdelenie ich zodpovedností, povieme vám, či sme za alebo proti, ale dnes máte našu plnú podporu.
<P>
Nemám, samozrejme, v úmysle ani radiť úradujúcemu predsedovi Rady, ale ak mi to dovolíte, chcel by som vás upozorniť na niečo, čo sa stalo počas príprav ústavnej zmluvy. V prvom návrhu, ktorým vznikla funkcia predsedu Rady, sa navrhlo, aby týmto predsedom Rady bol premiér, ktorý je vo funkcii aspoň dva a pol roka (pán Reinfeldt, zo žartu sme to nazvali "Brutonova doložka" podľa Johna Brutona, pretože John nám povedal, že bol premiérom dva roky a sedem mesiacov, takže by spĺňal kritériá na túto funkciu). Neskôr sme však túto podmienku zrušili - pán Duff si to pamätá - a zrušili sme ju, pretože v tomto Parlamente sme dostali otázku, čo je v DNA premiéra také, čo chýba v DNA iných smrteľníkov. Prečo musí byť predsedom Rady premiér?
<P>
Pán Reinfeldt, mali by ste radšej hľadať osobu, ktorá bude najlepšie predstavovať morálnu autoritu, osobu, ktorá dokáže byť sprostredkovateľom dohôd v Európe. Na to sme vám poskytli nástroj, pán Reinfeldt. Je ním skutočnosť, že predseda Rady nemusí byť zvolený jednomyseľne, ale môže byť zvolený kvalifikovanou väčšinou.
<P>
Preto si, ak je to možné, želáme konsenzus. Ak nie, použite na hľadanie najlepšieho predsedu Rady kvalifikovanú väčšinu.
<SPEAKER ID="050" NAME="Marita Ulvskog" AFFILIATION="S&amp;D">
(SV) Vážený pán predsedajúci, teší ma, že švédske predsedníctvo sa prestalo snažiť presadzovať rýchle opatrenia na ukončenie krízy, ktoré by boli rizikom, že sa vysoké miery nezamestnanosti v Európe stanú trvalým problémom. Znepokojuje ma však to, že stále viac ľudí sa obáva, že klimatický samit v Kodani nebude úspechom, v ktorý mnohí dúfali. Odznelo to aj v mnohých vystúpeniach v tejto rozprave a otázkach, ktoré dostal pán Reinfeldt.
<P>
Tento pesimizmus je zrejmý aj zo záverov posledného zasadnutia Rady. Rada nepochybne potvrdzuje, že rozvinutý svet musí znížiť svoje emisie o 80 - 95 % do roku 2050, ale ak sa nám to má podariť, vo veľmi blízkej budúcnosti sú potrebné ambiciózne záväzky a na dosiahnutie tohto stavu musíme vyriešiť otázku financovania opatrení v rozvojových krajinách. Ide o krajiny, ktoré k zmene klímy prispeli najmenej a ktoré ňou budú postihnuté najviac. Ak nevyriešime otázku financovania, nedosiahneme ani dohodu o klíme.
<P>
Čo vlastne Rada sľubuje? Presne ako tu dnes povedal pán Reinfeldt, EÚ sľúbila primeraný prínos. Podľa môjho názoru je to sklamanie. Bolo by možné rozhodnúť, že EÚ primerane neprispeje? Podľa môjho názoru je to ako začať štrikovať rukavicu a nedostať sa ďalej ako po palec. Komisia navrhla v priebehu prvých troch rokov pomoc v rozmedzí 5 - 7 miliárd EUR. Rada sa rozhoduje, či to zohľadní, a ja to len veľmi ťažko vnímam ako záväzok s nejakou hodnotou.
<P>
Myslím si, že je to znepokojivé. Pravdaže, máme problémy s USA a Čínou a ambíciami ďalších krajín, ale oveľa väčšie problémy máme s postojom EÚ a vlastnými ambíciami. Malo by sa to dať uviesť do poriadku a keby pán Reinfeldt považoval za vhodné zostať tu, rada by som sa ho spýtala, ako švédske predsedníctvo plánuje získať silnejší mandát pred samitom v Kodani, pretože musíme nájsť nejaké východisko.
<SPEAKER ID="051" NAME="Alexander Graf Lambsdorff" AFFILIATION="ALDE">
(DE) Vážený pán predsedajúci, Lisabonská zmluva, ktorá, našťastie, nadobudla platnosť, nám poskytne viac demokracie a postup vypočutia vysokého predstaviteľa. Prídu sem všetci komisári, po prvé preto, aby sme si ich vypočuli, a potom preto, aby sme ich mohli podriadiť kontrole, a to oprávnene. Predseda Rady tu však nebude vypočutý a ani nebude podliehať našej kontrole ani kontrole niektorého národného parlamentu.
<P>
Jeho pozícia je z hľadiska demokracie zle koncipovaná. Nemôže byť politickým prezidentom Európy, nemusí byť viac ako čestným sprostredkovateľom rôznych záujmov členských štátov v Rade a minimálnou požiadavkou na jeho vymenovanie je, aby bol v Rade konsenzus. Ako práve povedal pán Verhofstadt, keď vyberáme pápeža, vyberieme katolíka, keď vyberáme predsedu Európskej rady, vyberáme Európana, inými slovami, niekoho, kto verí v európsky ideál. Myslím si, že je to úplne správne. Potrebujeme niekoho, kto dokáže Európskej rade vrátiť prívlastok "európska".
<P>
Keby sa táto rozprava - ktorú si vyžiadala Skupina Aliancie liberálov a demokratov za Európu - nekonala v Parlamente, všetci by sme o tejto otázke diskutovali len v médiách alebo na chodbách. Domnievam sa, že transparentnosť je nevyhnutná pre nadchádzajúce vymenovania.
<P>
Pánovi Reinfeldtovi by som chcel povedať:
<P>
Nejde len o vyváženie stredoľavej a stredopravej orientácie, ide o vyváženie stredu, ľavice a pravice.
<SPEAKER ID="053" NAME="Yannick Jadot" AFFILIATION="Verts/ALE">
(FR) Vážený pán predsedajúci, zmena klímy už spôsobila 300 000 úmrtí a nečinnosť je pre nás zločinom proti ľudskosti.
<P>
Vieme, že ide o núdzovú situáciu, vieme, že neexistuje plán B, a predsa sa dnes rokovania celkom zastavili. Je ľahké povedať, že je to chyba Spojených štátov, ale sme presvedčení, že Európa takisto nesie obrovskú zodpovednosť.
<P>
Žiaľ, Európa už nemá, ako povedal pán premiér, vedúce postavenie v rokovaniach o zmene klímy. Rozšírenie súčasného záväzku Európy na celú planétu znamená, že do konca storočia sa globálne oteplí o 4 stupne. Globálne sa oteplí o 4 stupne! To je neprípustné a nebude už stačiť, ako tvrdí aj pán predseda Barroso, že sa skryjeme za samotnú legislatívnu povahu tohto záväzku.
<P>
Nezávislé štúdie dnes dokazujú, že Japonsko, Nórsko a Švajčiarsko sú pripravené vynaložiť väčšie úsilie ako Európa. Čo sa týka rozvíjajúcich sa krajín - Číny, Juhoafrickej republiky, Brazílie a Indonézie - aj ony si na domácej úrovni stanovujú záväzky, ktoré presahujú rámec toho, o čo ich žiada vedecká obec.
<P>
Z prejavu pána Havla sa môžeme poučiť, ako byť skromný a realistický. Prestaňme predstierať, že mimo Európy sa nič nedeje, že svet sa od samitu v Kjóte nezmenil a že Európa je vždy v úplnom popredí medzinárodného spoločenstva. Odmietnutím zohľadnenia požiadaviek Európskeho parlamentu a najmä jeho Výboru pre životné prostredie, verejné zdravie a bezpečnosť potravín Rada prevzala zodpovednosť za niečo veľmi vážne: zlyhanie kodanského samitu.
<P>
Ešte nie je príliš neskoro. Európa môže znovu získať svoje vedúce postavenie okamžitým zvýšením svojho cieľa znížiť emisie na 30 % a poskytnutím pomoci vo výške aspoň 30 miliárd EUR južným krajinám. Ak to urobíme, získame v južných krajinách vedúce postavenie a vynútime si dohodu od Američanov.
<SPEAKER ID="054" NAME="Konrad Szymański" AFFILIATION="ECR">
(PL) Vážený pán predsedajúci, závery zasadnutia Rady v októbri sú dobrým základom na zavedenie obmedzení pri úplne nereálnych opatreniach, ktoré má podľa očakávaní Európa prijať v oblasti zmeny klímy.
<P>
Opatrenia, ktoré prijmeme v oblasti zmeny klímy, by mali byť podmienené úsilím zo strany Číny, USA, Indie a Brazílie. Príspevok, ktorý zaplatíme za čisté technológie v rozvojových krajinách, nesmie zruinovať naše vlastné hospodárstvo. Nezabudnime, že príležitosť financovať technologické zmeny, ktoré sú nesmierne dôležité pre ochranu životného prostredia, nám poskytuje hospodársky rast.
<P>
Zastavenie príspevku v samotnej Európskej únii nesmie vyvolať stav, keď krajiny, ktoré na výrobu energie používajú veľké množstvá uhlíka, platia za rovnaké emisie dvakrát - raz podľa systému obchodovania s emisiami a druhý raz ako súčasť podpory čistých technológií vo svete. Ak nevezmeme do úvahy toto hľadisko, oslabíme postavenie Európy v tejto diskusii.
<SPEAKER ID="055" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, pred niekoľkými dňami nám závažné rozhodnutie súdu v Štrasburgu zasadilo hlbokú ranu - o ktorej sa samotná Európska komisia vyjadrila len veľmi opatrne - zákazom talianskemu štátu, aby vyvesoval krucifixy v triedach. Tento problém nie je ani tak problémom náboženského princípu ako problémom princípu slobody: bolo to vážne porušenie zásady subsidiarity.
<P>
Ak je to náznak niečoho, čo má prísť, máme dôvod obávať sa, čo z tohto problému vznikne po prijatí Lisabonskej zmluvy. Sme si istí, že tento nebezpečný spôsob uplatňovania európskeho práva, ktoré potláča a pošliapava zákony členských štátov, nebude ďalej narastať? Toto je nebezpečenstvo, proti ktorému sa musíme chrániť. Komisia mala zareagovať oveľa rozhodnejšie, v neposlednom rade v dôsledku jednomyseľného protestu - dnes sa uskutočnilo stretnutie všetkých tu zastúpených talianskych politických strán - predstavujúceho náladu a hlboké cítenie nášho obyvateľstva vzhľadom na spolupatričnosť, ktorá je metapolitická, metareligiózna a kultúrna podľa veľkého filozofa, ktorý nás učil svojimi významnými slovami: "nemôžeme povedať, že nie sme kresťania".
<P>
Otázka nominácií je veľmi dôležitá. V dôsledku toho dnes v tlači čítame neoverené správy o zasadnutiach a ani nevieme, či sa bude musieť uskutočniť mimoriadna schôdza v Bruseli. Niečo ma však naozaj zaujíma: keď si čítam stále tie isté mená - napríklad Jan Peter Balkenende, David Miliband a Herman Van Rompuy, aby som uviedol len tri -, je možné, že si nikto nevšimol, že všetci traja sa pravidelne zúčastňujú na stretnutiach skupiny Bilderberg aj Trilaterálnej komisie? Domnievam sa, že musíme určiť zásady transparentnosti, o ktorých sa v našich inštitúciách tak často hovorí, a musíme sa týchto ľudí jasne spýtať, či sú kandidátmi, ktorí zastupujú svoje krajiny a politické strany, alebo či zastupujú tajné zoskupenia, ktoré sa stretávajú za zatvorenými dverami a prijímajú opatrenia bez vedomia ľudu.
<SPEAKER ID="056" NAME="Francisco Sosa Wagner" AFFILIATION="NI">
(ES) Vážený pán predsedajúci, teraz, keď sme prekonali obavy spôsobené prijatím Lisabonskej zmluvy, podľa môjho názoru nastal čas, aby sme porozmýšľali o spôsobe, ako by sme sa v budúcnosti mali zaoberať nacionalistickými postojmi, ktoré sa tak výrazne usilujú o sťažovanie európskej integrácie. Podľa môjho názoru tieto prekážky nemôžu zostať bez reakcie. Je čas, aby sme s chladnou hlavou uvažovali o možných opatreniach, ktoré bude potrebné prijať v nadchádzajúcich dňoch a rokoch.
<P>
Ako obyčajný poslanec Európskeho parlamentu chcem, aby bol predsedom Rady v budúcnosti muž alebo ešte lepšie žena, ktorá podporuje európsky federalizmus, používa euro, žije v schengenskom priestore a stotožňuje sa a súhlasí s Chartou základných práv Európskej únie.
