<CHAPTER ID="016">
Jednominútové vystúpenia k otázkam politického významu
<SPEAKER ID="050" NAME="Predsedajúca">
Ďalším bodom rokovania sú jednominútové vystúpenia k otázkam politického významu.
<SPEAKER ID="051" NAME="Emmanouil Angelakas" AFFILIATION="PPE-DE">
- (EL) Vážená pani predsedajúca, ako viete, rozhovory medzi Gréckom a Bývalou juhoslovanskou republikou Macedónsko o názve, ktorý má táto krajina používať vo svojich vzťahoch s medzinárodnými organizáciami, sa dostali do citlivej fázy. Rokovania prebiehajú v rámci rozhodnutí OSN. Počas svojej nedávnej návštevy Skopje dňa 27. februára, vysoký predstaviteľ EÚ pre spoločnú a bezpečnostnú politiku Javier Solana, informoval o deklarovanom úmysle Grécka uplatniť veto voči vstupu Macedónska do NATO, ak sa otázka mena nevyrieši. Niektoré jeho komentáre vyvolávajú pochybnosti u tých, ktorí rešpektujú európske zásady a hodnoty. Povedal dokonca, že je proti tomuto vetu.
<P>
S ohľadom na to, že Grécko je už 27 rokov plnohodnotným členom EÚ, vyzývame pána Solanu, aby sa zdržal komentárov, ktoré bránia rokovaciemu procesu medzi členským štátom a krajinou, ktorá chce vstúpiť do NATO a EÚ. Vyzývame ho, aby bral na vedomie, že zastupuje členské štáty EÚ, rešpektoval citlivé otázky, ktoré majú, a pomohol k ich vyriešeniu prejavujúc solidaritu Spoločenstva. To je to, čo sa od neho očakáva a čo je povinnosťou úradu, ktorý zastupuje.
<P>
(Predsedajúca prerušila rečníka)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Ja som chcel len povedať, že som veľmi znepokojený postojom niektorých politikov EÚ a tiež členov tohto Parlamentu k rokovaniam českej vlády o bezvízovom styku so Spojenými štátmi.
<P>
Bez toho, aby naša vláda porušila jediné ustanovenie platných Zmlúv, stala sa objektom kritiky, mentorovania a napomínania. Rokovania sa pritom neviedli s nepriateľskou alebo podozrivou krajinou, ale s tradičným priateľom a spojencom európskych demokracií.
<P>
Niektoré kritické výroky v tomto smere je ťažké vysvetľovať českým občanom, ktorí na bezvízový styk s USA roky čakajú. Ak niekto chce poškodiť obraz Európskej únie pred českou verejnosťou, nech v tomto necitlivom postupe pokračuje.
<P>
Všetci by sme sa mali snažiť nevyvolávať zbytočné negatívne emócie v tejto kauze, pretože podozrenia sú neopodstatnené a bezpečnosť Európskej únie nie je ohrozená.
<SPEAKER ID="053" NAME="Richard Corbett" AFFILIATION="PSE">
Vážená pani predsedajúca, Parma je známa výrobou šunky a región Champagne výrobou šampanského, ale nie som si istý, či moji kolegovia vedia, že región Yorkshire je známy pestovaním rebarbory. Pestovatelia rebarbory z Yorkshiru sa u Európskej komisie uchádzali o chránenú obchodnú značku a ja chcem vyzvať Komisiu, aby ich žiadosti vyhovela.
<P>
Donedávna pochádzalo takmer 90 % rebarbory pestovanej v interiéroch z regiónu Yorkshire, a hoci je to dnes už menej, kvalita určite zostala rovnaká. Vysoká kvalita rebarbory vzniká vďaka osobitým klimatickým podmienkam regiónu Yorkshire a špeciálnym technikám, ktoré vyvíjali generácie pestovateľov. Rebarbora sa tu pestuje tak, že jej korene sa umiestnia do tmavých priestorov. Rastúce steblá sa snažia dostať z tmy na svetlo, čo zaručuje vysokú kvalitu yorkshirskej rebarbory, ktorú mnohí uznávaní šéfkuchári a najlepšie reštaurácie považujú za výnimočnú delikatesu. Vyzývam preto Komisiu, aby jej tento status zaručila.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Technický pokrok v medicínskom priemysle, ako aj pokrok v rámci medicínskeho vzdelávania zaručujú pacientom takú úroveň liečebnej starostlivosti, aká bola v minulosti nepredstaviteľná. Bohužiaľ, stále dochádza k mnohým zbytočným prípadom zanedbania lekárskej starostlivosti, ktoré ohrozujú životy pacientov.
<P>
Prípady zanedbania starostlivosti sú v mnohých krajinách Európskej únie pretrvávajúcou skutočnosťou. Tento jav sa vyskytuje najmä v mnohých krajinách, ktoré vstúpili do Európskej únie len prednedávnom. Zodpovednosť za zdravotníctvo majú členské štáty a každý z členských štátov má svoju vlastnú legislatívu týkajúcu sa prípadov zanedbania lekárskej starostlivosti. S ohľadom na skutočnosť, že ochrana spotrebiteľa a práv pacientov sú dôležitými cieľmi Európskej únie, som však presvedčený, že v oblasti poskytovania informácií pacientom a v oblasti zanedbania starostlivosti potrebujeme v Európskej únii spoločný postup.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, písomné vyhlásenie č. 88/2007 o vyšetrovaní zneužitia moci veľkými supermarketmi pôsobiacimi v Európskej únii podpísalo 439 poslancov a bolo oficiálne prijaté Európskym parlamentom.
<P>
V máji 2007 poľský parlament prijal zákon o budovaní a prevádzke supermarketov, ktorý je v súlade s požiadavkami uvedeného vyhlásenia. Zákon kladie dôraz na to, aby miestne úrady, na území ktorých sa majú supermarkety nachádzať, zaručili rovnováhu medzi rôznymi formami obchodu a aby sa obchodné aktivity riadili zásadami spravodlivej hospodárskej súťaže. Európska komisia tieto opatrenia spochybnila a požaduje, aby ich poľská vláda zmenila. V opačnom prípade by vláda čelila podaniu na Európsky súdny dvor.
<P>
Vážená pani predsedajúca, bol by som rád, keby ste Európsku komisiu upozornili na tento zjavný rozpor medzi očakávaniami parlamentu a konaním Komisie v tejto otázke.
<SPEAKER ID="056" NAME="Milan Horáček" AFFILIATION="Verts/ALE">
(DE) Vážená pani predsedajúca, pred týždňom sa v Rusku konali prezidentské voľby a výsledok je presne takým sklamaním, ako sme očakávali. Dmitrij Medvedev vyhral a prehrali demokracia a ľudské práva.
<P>
Tri dni pred voľbami som sa v Moskve stretol s predstaviteľmi organizácií, ktoré ochraňujú ľudské práva. Tieto organizácie ma informovali o zjavnom potláčaní opozície počas predvolebnej kampane a o zastrašovaní nezávislých novinárov a aktivistov v oblasti ľudských práv. Navyše, nemožno vyvrátiť ani pochybnosti z manipulácie volebných výsledkov.
<P>
EÚ by preto mala vyslať veľmi jasný signál, že takéto správanie nemôže akceptovať. Vzťahy medzi EÚ a Ruskom by mali byť založené na väčšej úprimnosti.
<P>
To isté platí aj o vzťahoch s Čínou, a to aj v súvislosti s tým, že dnes je 10. marca. V roku 1959 bolo v tento deň brutálne potlačené ľudové povstanie Tibetu voči Čínskej ľudovej republike.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Vážená pani predsedajúca, pred malou chvíľou sme si vypočuli rozpravu o Palestíne. Humanitárna situácia v Gaze je najhoršia od roku 1967. V súčasnosti je 80 % obyvateľstva, inými slovami 1,1 milióna ľudí, závislých od potravinovej pomoci. Pre porovnanie: v roku 2006 to bolo 63 % . Podľa správy Amnesty International nezamestnanosť dosahuje 40 %. Videli sme, čo sa v oblasti stalo minulý týždeň. V čase, keď Palestínčania čakajú na lepší zajtrajšok, ktorý prichádza len veľmi pomaly, boli na oboch stranách spáchané vraždy a násilné činy.
<P>
Dozrel čas, aby EÚ prevzala zodpovednosť a vyvíjala politiku založenú na objektívnych kritériách a nie na diktáte amerického "veľkého brata".
<SPEAKER ID="058" NAME="Dimitar Stoyanov" AFFILIATION="NI">
(BG) Včerajšok bol v Bulharsku pamätným dňom. Pred 23 rokmi, 9. marca, tureckí teroristi vyhodili do povetria vozeň pre matky s deťmi vo vlaku na trati Sofia - Burgas. Zahynulo sedem ľudí, z toho dve deti. Ďalších deväť bolo vážne zranených.
<P>
Jeden z ľudí, ktorí boli usvedčení z účasti na príprave tohto ohavného zločinu, Sabri Mehmedali, je dnes funkcionárom Hnutia za práva a slobody. Toto hnutie, ktoré je národnostnou stranou založenou v protiklade s bulharskou ústavou, už takmer dve desaťročia využíva politické páky centrálnych a miestnych vládnych štruktúr, pričom nielen toleruje, ale dokonca podporuje šírenie islamského fundamentalizmu.
<P>
Hnutie je jedinou stranou v Európe, ktorá dala vybudovať pamätník obvineným teroristom zabíjajúcim deti. Pred necelými dvomi týždňami zhorelo v spacom vozni vlaku na trati Sofia - Kardam zaživa deväť ľudí. Existujú vážne dôkazy, že išlo o teroristický čin vo forme podpaľačstva spáchaný v predvečer štátneho sviatku 3. marca. Minulý rok na tento pamätný deň Turci sexuálne obťažovali bulharských mladých ľudí v krajine zvanej Bulharsko.
<P>
Vedomie beztrestnosti, ktoré získalo Hnutie za práva a slobody vďaka politike vlády, vyvoláva medzi Turkami násilie.
<P>
(Predsedajúca prerušila rečníka)
<SPEAKER ID="059" NAME="Frieda Brepoels" AFFILIATION="PPE-DE">
(NL) Dovolím si upozorniť tento Parlament na Svetový deň obličiek, ktorý bude budúci štvrtok, 13. marca. Ako viete, chronické ochorenie obličiek je v Európe tichou epidémiou, keďže jeho vývoj je často asymptomatický. Mnohí ľudia o chorobe nevedia a politickí predstavitelia ju nevnímajú ako prioritu. Predpokladá sa, že chorobu má asi 8 % Európanov a ak sa neprijmú účinné protiopatrenia, predpokladá sa, že toto číslo sa počas najbližšieho desaťročia zdvojnásobí.
<P>
Minulý týždeň zorganizovali Európska aliancia pre zdravie obličiek a organizácia Svetového dňa obličiek sympózium a sprievodnú výstavu, a ja sama som spolu s niekoľkými kolegami založila poslaneckú skupinu. Vyzývam poslancov tohto Parlamentu, aby túto iniciatívu podporili, pretože som presvedčená, že Európsky parlament môže zohrať kľúčovú úlohu pri podpore členských štátov tak, aby v tejto oblasti vyvíjali aktivity na základe poznania plného rozsahu problému a vytvorili vhodnú stratégiu na jeho riešenie.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Vážená pani predsedajúca, dva veľmi dôležité právne dokumenty Rady Európy majú v týchto dňoch desať rokov. Rámcový dohovor na ochranu národnostných menšín a Európska charta regionálnych alebo menšinových jazykov. Podľa kodanských kritérií sú tieto dva dokumenty pre nové členské štáty predpokladom členstva v Európskej únii. Vyzývam krajiny, ktoré ešte nepodpísali alebo neratifikovali tieto dva dôležité právne dokumenty, aby tak učinili. Podľa kodanských kritérií Francúzsko, Belgicko, Grécko a Luxembursko nemôžu byť členmi Európskej únie. Tieto európske dokumenty musia byť zapracované a Európska únia tým u Kosova a nových členských štátov získa dostatok dôvery na to, aby mohla požadovať ...
<P>
(Predsedajúca prerušila rečníka)
<SPEAKER ID="061" NAME="Marco Cappato" AFFILIATION="ALDE">
(IT) Vážená pani predsedajúca, dámy a páni, náš kolega Marco Pannella v súčasnosti drží hladovku, ktorou začal prvú veľkú "svetovú satyagrahu za mier." Satyagraha je nenásilný kolektívny čin. Je to čin, o ktorom by som rád informoval svojich kolegov aj písomne, vyzývajúci na rešpektovanie demokraticky vyslovených slov, a ktorý je príznačný nielen pre našu súčasnú situáciu v Taliansku.
<P>
Rád by som tiež pripomenul, že dnešný deň je dňom 49. výročia povstania tibetského ľudu proti čínskemu útlaku a chcem poslať svoje pozdravy dalajlámovi a desiatkam tisíc ľudí, ktorí sa zúčastnili pochodu v Dharamsale, vrátane predstaviteľov radikálnej strany, Sergia d'Elie, Mattea Mecacciho a Marca Perduca. Práve sme boli informovaní, že indická polícia učinila kroky na to, aby pochodu zabránila a v tejto súvislosti im taktiež posielame naše vrelé pozdravy.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Vážená pani predsedajúca, nedávna rozsiahla správa o detskej chudobe v Európe ukázala, že až 19 % našich detí žije pod hranicou chudoby, ktorá je určená na 60 % priemerného príjmu obyvateľa danej krajiny. V niektorých krajinách je toto číslo ešte vyššie. Bohužiaľ, Poľsko je jednou z nich.
<P>
Preto vítam zámer Európskej komisie navrhnúť osobitný program na boj s detskou chudobou. Sme si vedomí demografickej situácie v Európskej únii. Naše rodiny potrebujú podporu v mnohých oblastiach a sú to predovšetkým chudobné rodiny, ktoré potrebujú našu pomoc. Čo si však v tejto súvislosti máme myslieť o vysokej dani z pridanej hodnoty na detské oblečenie, ktorá v Poľsku narástla zo 7 % na 22 %? V niektorých krajinách, ako napríklad v Spojenom kráľovstve alebo v Írsku, ktoré v žiadnom prípade nepatria k najchudobnejším, je sadzba nulová a v iných, ako napríklad v Luxembursku, je veľmi nízka, len 3 %.
<P>
Vlády týchto krajín boli v tejto otázke veľmi predvídavé, avšak v tejto oblasti panuje obrovské pokrytectvo. Vyzývam Európsky parlament, aby prijal opatrenia na zmenu smernice o DPH, čo sa týka detského oblečenia a obuvi.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, vzdelávacia a dobročinná spoločnosť A Voz do Operário vznikla v Lisabone 13. februára 1883 a už 125 rokov vykonáva neúnavnú prácu v oblasti vzdelávania, kultúry, partnerstva a sociálnej podpory, ktorej chcem vzdať hold. Táto dlhodobá práca pokračuje na dvoch školách a jej cieľom je vybaviť stovky detí zručnosťami, ktoré im umožnia rozvoj vytvárajúc podmienky na to, aby sa zásadným a udržateľným spôsobom prispôsobili svojmu sociálnemu prostrediu na základe zásad spravodlivosti a solidarity.
<P>
Táto intenzívna a uznávaná činnosť pokračuje dodnes napriek problémom, ktoré v súčasnosti táto asociácia má kvôli nedostatočnej vládnej podpore v dôsledku nesplnených záväzkov zo strany Ministerstva školstva. Toto isté ministerstvo pošliapava práva učiteľov, čo vyústilo do najväčšej demonštrácie učiteľov v Portugalsku, tzv. "Pochodu hnevu", ktorého sa zúčastnilo 100 000 učiteľov, najmä ...
<P>
(Predsedajúca prerušila rečníčku)
<SPEAKER ID="064" NAME="Jim Higgins" AFFILIATION="PPE-DE">
(GA) Pán predseda, v súvislosti s narastajúcim počtom sexuálnych delikventov obvinených súdmi rôznych členských krajín, zaviedli niektoré krajiny tzv. register sexuálnych delikventov. Keď dôjde k prepusteniu sexuálneho delikventa, polícia je informovaná o mieste jeho pobytu. Ak napríklad žije blízko školy alebo mládežníckeho klubu, polícia aj verejnosť by s tým mali byť oboznámené.
<P>
Mnohí delikventi páchajú tieto činy opakovane a najmä tí, ktorí vo väzení neboli liečení. Nič im však nebráni spáchať ten istý zločin v inej krajine. Je preto jasné, že potrebujeme vytvoriť európsku databázu, ktorá zabezpečí medzinárodnú spoluprácu v boji proti tomuto problému.
<SPEAKER ID="065" NAME="Kristian Vigenin" AFFILIATION="PSE">
Vážená pani predsedajúca, rád by som upriamil vašu pozornosť na otázku, ktorá má zásadnú dôležitosť pre dobré fungovanie nášho Parlamentu, ako aj pre náš politický význam, či už individuálny alebo kolektívny. Mám veľkú úctu voči našim tlmočníkom a ich ťažkej práci. Väčšina z ich je veľmi profesionálna a tvrdo pracuje. Rád by som však podotkol, že slabé tlmočnícke výkony vedú k nedorozumeniam medzi nami poslancami, ako aj medzi nami a občanmi.
<P>
Keď vystupujem na plenárnom zasadaní, snažím sa čo najviac používať bulharčinu. Je to moje právo a ide o súčasť rôznorodosti a viacjazyčnosti Európskej únie. Používam jednoduché vety a odovzdávam svoj text vopred v písomnej podobe, aby som si bol istý, že sa obsah môjho vystúpenia dostane k príjemcom. Na moje prekvapenie som nedávno zistil, že jedna tretina až jedna polovica mojich vystúpení sa v anglickej verzii jednoducho stratí, a to nehovorím o iných jazykoch, ktoré používajú menšie národy.
<P>
Verím, že hovorím ku všetkým občanom. Očakávam, že ma pochopia všetci občania EÚ a nemôžem sa uspokojiť s tým, že tomu zabránili technické problémy. Úctivo žiadam predsedníctvo Parlamentu, aby prijalo potrebné opatrenia na zvýšenie kvality tlmočenia.
<P>
(Predsedajúca prerušila rečníka)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) V posledných mesiacoch tlač informovala o násilných útokoch rasistickej a xenofóbnej povahy namierených voči rumunským deťom v Taliansku. Pozornosť verejnosti pritiahli najmä dva prípady. V prvom prípade šlo o trinásťročného chlapca v meste Civitavecchia, neďaleko Ríma, ktorý bol prijatý na pohotovosť po tom, čo ho zbil jeho taliansky kamarát. V druhom prípade bola diskriminácia a stigmatizácia ešte výraznejšia, keďže to zašlo až tak ďaleko, že rumunská matka bola požiadaná, aby zmenila meno svojho syna. Dieťa už nechce byť Rumunom a nechce o Rumunsku nič počuť. Dôvodom tohto správania je, že chlapec bol neustále urážaný svojimi kamarátmi za to, že je Rumun, napriek tomu, že hovorí po taliansky a je dobre integrovaný do spoločnosti. Vážená pani predsedajúca, z uvedených dôvodov sa pýtam sama seba, či takéto prejavy xenofóbie dopadajúce na rumunské deti nie sú výsledkom mediálnej kampane voči Rumunom v zmysle základných zásad...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Pani predsedníčka, v tejto chvíli sa v Európskej únii zbierajú názory ohľadne zmien týkajúcich sa smernice o ovocných šťavách 2001/112/ES. Silná loby výrobcov kyseliny citrónovej chce, aby bolo legislatívne možné zvyšovať kyslosť ovocných štiav a ich zložiek, vrátane jablkovej šťavy, pridaním kyseliny citrónovej, citrónovej a limetkovej šťavy.
<P>
Takáto možnosť by obmedzila zásadu spravodlivej hospodárskej súťaže a zničila výrobu európskych ovocných štiav, vrátane jablkovej šťavy. Otázka teda znie takto: Prečo sa predstavitelia EÚ tak často poddávajú tlaku lobistických skupín a v prípade ďalšieho takéhoto ústupku, aké opatrenia budú prijaté na ochranu pestovateľov jabĺk a jabloňových sadov?
<P>
Dovoľte mi pripomenúť vám, že v hlasovaní o reforme trhu s ovocím a zeleninou Európsky parlament odmietol doplňujúci a pozmeňujúci návrh skupiny poľských poslancov zameraný na vytvorenie ochranných opatrení na pestovanie jabĺk. Za týchto okolnosti je prijatie návrhu na umožnenie dodatočného okysľovania ovocných štiav, vrátane jablkovej šťavy, kyselinou citrónovou obrovskou nespravodlivosťou a úderom pre európskych pestovateľov ovocia.
<SPEAKER ID="068" NAME="Nicodim Bulzesc" AFFILIATION="PPE-DE">
Vážená pani predsedajúca, v súlade s výzvou na vytvorenie politiky rozvojovej spolupráce EÚ pre nové členské štáty sa sústredím na národnú stratégiu vzdelávania v Rumunsku.
<P>
Už pred vstupom mojej krajiny do EÚ bola národná stratégia vzdelávania v Rumunsku zameraná na zosúladenie vzdelávacieho systému so systémom krajín EÚ. Preto sme v roku 2004 začali bolonské reformy a trojročnú štruktúru vysokoškolského vzdelávania používame od akademického roku 2005 - 2006. Nedávne prieskumy ukázali, že prijímanie európskeho systému na prenos kreditov (ECTS) je zavŕšené a rumunskí študenti už študujú v súlade s týmto systémom. V budúcnosti sa chystáme úspešne zavŕšiť napĺňanie bolonských reforiem s cieľom podporiť rumunských študentov pri štúdiu v zahraničí a zabezpečiť, aby tituly, ktoré univerzity udeľujú, boli v súlade s potrebami trhu práce v Európe.
<SPEAKER ID="069" NAME="Marianne Mikko" AFFILIATION="PSE">
(ET) Kolegovia, Bielorusko je čiernou škvrnou na mape Európy. Podmienky v Bielorusku sa ničím nelíšia od života za železnou oponou, ktorý na vlastnej koži zažili mnohí moji kolegovia poslanci.
<P>
Pamätám si na túžbu po slobode, ktorú pociťovala väčšina Estóncov, a ktorú v severnom Estónsku pomáhali udržiavať fínsky rozhlas a televízia spolu s rádiom Slobodná Európa a Hlasom Ameriky. Všetci Bielorusi potrebujú takéto okno do sveta.
<P>
Na deň ľudských práv, 10. decembra, začal v Poľsku vysielať televízny satelit Belsat, ktorého poslaním je urobiť z Bieloruska spoločenstvo občanov. Najdôležitejšími partnermi stanice, ktorá vysiela v bieloruštine a ruštine, sú novinári bojujúci za demokraciu v Bielorusku. Desať percent Bielorusov, ktorí majú satelitné prijímače dnes môže toto vysielanie sledovať.
<P>
Stanicu podporujú Poľsko, Írsko, Litva, Česká republika a USA. Dobrá televízia, milí priatelia, sa nedá robiť lacno. Preto žiadam Európsku komisiu a všetky členské štáty, aby Belsat finančne podporili. Vnímam to ako povinnosť nás, demokratických krajín.
<SPEAKER ID="070" NAME="Marios Matsakis" AFFILIATION="ALDE">
Vážená pani predsedajúca, pred pár dňami sa v Cyperskej republike konali prezidentské voľby. Voliči prejavili svoje želanie, aby sa urýchlene vyriešil cyperský problém tým, že zvolili umierneného politika, pána Christofiasa a vytlačili pána Papadopoulosa, ktorého mnohí považovali za zástancu tvrdej línie a nacionalistu. Táto dôležitá zmena je ďalším dôkazom, že grécki obyvatelia Cypru si úprimne želajú vyriešenie dlhotrvajúceho konfliktu s tureckými Cyperčanmi a s Tureckom, ktoré okupuje 40 % územia ostrova.
<P>
Grécki obyvatelia Cypru urobili skutočne odvážny krok tým, že prejavili svoju umiernenosť a ochotu ku kompromisu s cieľom posunúť veci vpred. Turecko teraz musí rovnocenne oplatiť tento akt dobrej vôle, napríklad návratom mesta duchov, Famagusty, jeho právoplatným obyvateľom alebo stiahnutím dostatočne veľkého množstva okupantských tureckých jednotiek z ostrova.
<SPEAKER ID="071" NAME="Eoin Ryan" AFFILIATION="UEN">
Vážená pani predsedajúca, rád by som sa vyjadril k rozprave o Lisabonskej zmluve, ktorá v tejto chvíli prebieha v Írsku.
<P>
Myslím si, že je pohoršujúce, že strana Sinn Féin a jej vodca, Gerry Adams, v tejto diskusii uvádzajú, že ak budú občania hlasovať za zmluvu, znamená to, že Írsko sa bude musieť zapojiť do NATO a stratí tak svoju neutralitu.
<P>
Takéto tvrdenia sú ďaleko od pravdy. Existujú trojaké bezpečnostné záruky na to, aby sa to nemohlo stať. Rovnakú vec hovorili o Maastrichtskej zmluve, Amsterdamskej zmluve či zmluve z Nice a vždy sa ukázalo, že nemali pravdu.
<P>
Od roku 1972 boli proti každej zmluve a napriek tomu stále tvrdia, že sú proeurópsky orientovaní. Ak je niekto orientovaný "pro" niečo, znamená to, že nie je zakaždým proti tomu. Vo svojom nedávnom prejave na zjazde strany Sinn Féin (Ard-Fheis) Gerry Adams nespomenul tých 1,65 miliardy EUR, ktoré EÚ vynaložila na podporu mierového procesu na írskom ostrove. Myslím si, že by bolo férové, aby niekto, kto je proeurópsky orientovaný, uznal prácu, ktorú Únia odviedla v rámci mierového procesu na írskom ostrove.
<P>
Ak ste proeurópsky orientovaný, dokazujete to svojim proeurópskym postojom a nie hanebnými nepravdivými tvrdeniami o Zmluve.
<SPEAKER ID="072" NAME="András Gyürk" AFFILIATION="PPE-DE">
(HU) Ďakujem za možnosť vyjadriť sa, pani predsedajúca. Dámy a páni, počas uplynulých niekoľkých dní nám dve ďalšie udalosti opätovne pripomenuli potrebu spoločnej európskej energetickej politiky. Na jednej strane Rusko znova znížilo dodávky plynu na Ukrajinu, čím vážne ohrozilo európsku energetickú bezpečnosť. Na druhej strane, Gazprom a maďarská vláda podpísali zmluvu o maďarskej časti plynovodu South stream, ktorá nie je v súlade s platnými predpismi Európskej únie. Ponaučenie, ktoré si musíme z týchto dvoch udalostí zobrať, je jasné. Napriek tomu, že Rusko je čoraz menej vnímané ako partner v energetických otázkach, závislosť Európskej únie na Rusku neustále rastie. Táto závislosť vyústi do zhoršenia bezpečnosti dodávok energie a v konečnom dôsledku do zvýšenia cien. Aby sa tak nestalo a aby sme európskym spotrebiteľom zaručili bezpečné dodávky za rozumné ceny, musí Európska únia vystupovať jednotne. Ešte nie je príliš neskoro na to, aby sme posilnili základy spoločnej európskej energetickej politiky založenej na solidarite. Ďakujem vám.
<SPEAKER ID="073" NAME="Richard James Ashworth" AFFILIATION="PPE-DE">
Vážená pani predsedajúca, rád by som upriamil vašu pozornosť na problémy, ku ktorým dochádza na juhu Anglicka v dôsledku priemyselnej činnosti francúzskeho lodného priemyslu v priestore kanála La Manche na trati Dover - Calais. Po mnohé roky bolo toto dôležité spojenie neefektívnym zúženým hrdlom transeurópskej siete. Je to možno pochopiteľné, ak je to spôsobené zlým počasím alebo technickými problémami, ale pri tejto príležitosti je už takmer dva týždne celé hospodárstvo tohto regiónu brané za nevinného rukojemníka.
<P>
Vyzývam predsedníctvo, aby uplatnilo svoj vplyv na Európsku komisiu a dve zúčastnené vlády s cieľom zabezpečiť dodržiavanie zásady slobodného pohybu tovaru a osôb v Európskej únii. Vyzývam ich tiež, aby v dlhodobom horizonte prikladali oveľa väčšiu dôležitosť tomuto problému, ktorý tak ťažko skúša uvedený región.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Vážená pani predsedajúca, kolegovia, rada by som znovu upriamila vašu pozornosť na správne a efektívne využívanie finančných prostriedkov EÚ.
<P>
Správy prijaté na minulom zasadnutí a rozpravy o nich jasne definovali niektoré dôležité nedoriešené otázky súčasného systému. Bohužiaľ, médiá a široká verejnosť pokračujú v diskusii o neschopnosti niektorých starých členských štátov, ako aj nových členských štátov, vrátane mojej krajiny, Bulharska, dostatočne uplatňovať európske štandardy a ochraňovať finančné záujmy Európskej únie.
<P>
Je zjavné, že neexistuje účinná preventívna politika zameraná na predchádzanie nezrovnalostí a porušovania pravidiel pri vyplácaní a čerpaní finančných prostriedkov. Udalosti minulých týždňov, keď Európska komisia pozastavila Bulharsku financovanie v rámci programov PHARE a SAPARD sú ďalším dôkazom skutočnosti, že mnoho nezrovnalostí spojených s čerpaním prostriedkov je spojených s korupčným správaním.
<P>
V tejto súvislosti som presvedčená, že je potrebné posilniť mechanizmy Európskeho parlamentu, a že by sme mali trvať na monitorovaní implementácie pred Európskou komisiou.
<P>
(Predsedajúca prerušila rečníčku)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Vážená pani predsedajúca, minulý mesiac som Európskej komisii adresoval písomnú žiadosť, aby zastavila skúmanie žiadosti Poľskej republiky na reštrukturalizáciu pomoci pre poľskú národnú cukrovarskú spoločnosť Krajowa Spółka Cukrowa, odmietla ju a začala kontrolné konanie. Môj list mal podporu 35 poslancov z rôznych krajín a politických skupín. Spoločnosť Krajowa Spółka Cukrowa plánuje reštrukturalizovanú pomoc využiť na zatvorenie cukrovaru v Lubline a zničenie všetkých budov.
<P>
Podľa názoru zamestnancov cukrovaru a protestného výboru, ktorí sa taktiež obrátili listom na Európsku komisiu a výbor Európskeho parlamentu pre petície, sú príprava a skúmanie žiadosti Poľska v protiklade s pravidlami Spoločenstva. Stále očakávame odpoveď z Európskej komisie.
<P>
Upozorňujem Európsky parlament na tento špecifický problém, pretože ...
<P>
(Predsedajúca prerušila rečníka)
<SPEAKER ID="076" NAME="Jörg Leichtfried" AFFILIATION="PSE">
(DE) Vážená pani predsedajúca, dámy a páni, často sme diskutovali, či olympijské hry v Pekingu zlepšia alebo zhoršia všeobecnú situáciu v oblasti ľudských práv v Číne. Je to pomerne sporný bod. Čo sa však zdá byť isté, aspoň podľa môjho názoru, je, že hry budú mať katastrofálny dopad na život zvierat v Číne. Dnes som si prečítal, že v Pekingu existujú plány na zabitie 200 000 mačiek tak, že ich zavrú do klietok, vyhladujú ich a nechajú ich zomrieť od hladu či smädu, alebo ich jednoducho otrávia. Dôvodom tohto činu je, že by niektorým hosťom mohla prítomnosť mačiek vadiť. Toto nemôžeme tolerovať.
<P>
Som presvedčený, že ľudia by mali porozmýšľať, či by sa mali prísť na hry pozrieť. Atléti by si mali premyslieť, či by sa ich mali zúčastniť a organizátori by mali zvážiť, či bolo pridelenie hier Číne správnym krokom. Netreba nám však zvažovať, či vy, pani predsedajúca, môžete vyjadriť odmietnutie tohto Parlamentu.
<P>
(Predsedajúca prerušila rečníka)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Vážená pani predsedajúca, rád by som využil túto príležitosť a vyjadril našu solidaritu so 100 000 portugalskými učiteľmi, ktorí sa zúčastnili na pôsobivej a impozantnej demonštrácii "Pochod hnevu." Demonštráciu zorganizovala portugalská národná federácia učiteľov 8. marca tohto roka v Lisabone.
<P>
V odpovedi na útok vlády socialistickej strany na práva učiteľov, demokratický manažment škôl a štátneho vzdelávania, učitelia znovu potvrdili svoje odhodlanie bojovať za dôstojnosť svojho povolania, práva učiteľov, zlepšenie podmienok a za ochranu vysokej úrovne výchovy a štátneho vzdelávania v Portugalsku.
<SPEAKER ID="078" NAME="Anna Záborská" AFFILIATION="PPE-DE">
(SK) Na Slovensku si 25. marca už 20 rokov pripomíname sviečkovú manifestáciu za náboženské a občianske práva a slobody.
<P>
Komunistický režim proti tomuto pokojnému zhromaždeniu veriacich tvrdo zakročil. Boli hrubo porušené občianske práva a sloboda zhromažďovania, ktorú zaručovala ústava, Medzinárodný pakt o občianskych a politických právach a Helsinský záverečný dokument z roku 1975.
<P>
Sviečková manifestácia v Bratislave vznikla z podnetu veriacich, vyjadrovala však požiadavky za úplné dodržiavanie občianskych práv pre všetkých občanov. Vyrástla z koreňov náboženského a občianskeho disentu, z obety popravených, z utrpenia nespravodlivo väznených a z pôdy pontifikátu Jána Pavla II. Vďaka odvahe vzoprieť sa možno sviečkovú manifestáciu v Bratislave v marci 1988 považovať za začiatok definitívneho pádu komunistickej totality v Československu, ku ktorému došlo v novembri 1989.
<SPEAKER ID="079" NAME="Slavi Binev" AFFILIATION="NI">
(BG) Vážená pani predsedajúca, kolegovia, rád by som upriamil vašu pozornosť na prípad Suhodol, environmentálnu katastrofu v bulharskom hlavnom meste priamo ovplyvňujúcu zdravie a životy miliónov ľudí.
<P>
V decembri 2007 sa obyvatelia žijúci v oblasti neregulovanej skládky odpadov v Suhodole obrátili petíciou na predsedu Európskeho parlamentu. Bola to reakcia na opätovné otvorenie skládky, ku ktorému došlo 4. decembra 2007 za prítomnosti 2 500 príslušníkov polície a milícií. Skládka bola pôvodne uzavretá v roku 2005 na základe rozhodnutia Ministerstva pre životné prostredie a vodu. Ľudia, ktorých sa uvedená situácia dotýka, sa odvolávali na Aarhuský dohovor, ktorý ratifikoval národný parlament Bulharskej republiky.
<P>
Mesto Sofia, nelegálne podporované Radou ministrov Bulharskej republiky, konalo bez povinného posúdenia vplyvu na životné prostredie, ktoré má vykonať Ministerstvo pre životné prostredie a vodu a taktiež bez následného vypočutia dotknutého obyvateľstva. Navyše, mesto Sofia, znovu protiprávne podporené Radou ministrov Bulharskej republiky, vykonalo aktivity, na ktoré neexistuje žiadny právoplatný rozsudok.
<P>
Rád by som vás požiadal, aby s cieľom ukončiť biologický terorizmus Výbor pre životné prostredie, verejné zdravie a bezpečnosť potravín, Výbor pre petície ...
<P>
(Predsedajúca prerušila rečníka)
<SPEAKER ID="080" NAME="Predsedajúca">
Musíme tento bod ukončiť, keďže sme výrazne prekročili stanovených tridsať minút.
<P>
Týmto uzatváram tento bod rokovania.
