<CHAPTER ID="018">
Jednominútové vystúpenia k otázkam politického významu
<SPEAKER ID="032" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Vážený pán predseda, vypočul som si veľmi pozorne vašu správu o írskom "nie". Plne podporujem Vaše stanovisko pokračovať v ratifikačnom procese.
<P>
Írske "nie" prichádza nepochybne v nesprávnom čase, keď sa v EÚ zvyšuje demokracia, transparentnosť a efektivita. Vážený pán predseda, túto správu musíme dešifrovať na základe faktorov, ktoré nesúhlas vyvolali. Írski občania vyjadrili svoje rozhodnutie a uplatnili svoje demokratické právo; tento nesúhlas nás však núti vyjadriť určitú konštruktívnu sebakritiku. Navrhujem, aby sa táto sebakritika zamerala na dva body: vážený pán predseda, bombarduje nás nadmerná regulácia Komisie; my, Európsky parlament, sa nemôžeme zaoberať každou podrobnosťou tejto formálnej stránky práva a nadmernej regulácie.
<P>
Vážený pán predseda, poznám vaše zanietenie pre európske záležitosti a vyzývam Európsky parlament, aby ako politický orgán, corps politique, rozhodujúce miesto proklamovanej orientácie smerom k európskemu zjednoteniu, uchopil túto vec za správny koniec.
<SPEAKER ID="034" NAME="Predseda">
Ďakujem za slová povzbudenia, pán Papastamkos, ale musím vás požiadať, aby ste dodržiavali časové obmedzenie jednej minúty, ktoré je určené na vysvetlenie hlasovania. Okrem toho som bol informovaný, že ste chceli hovoriť o inej záležitosti.
<SPEAKER ID="035" NAME="Teresa Riera Madurell" AFFILIATION="PSE">
(ES) Vážený pán predseda, napriek tomu, že na poslednom zasadnutí už nebol čas na moje vystúpenie a odvtedy už uplynul mesiac, musím pripomenúť, že 12. máj bol Svetovým dňom fibromyalgie a syndrómu chronickej únavy, chorôb, ktoré zväčša postihujú ženy.
<P>
Obe sú rodovo špecifické, ťažko sa diagnostikujú a na ich výskum a liečbu existuje málo zdrojov. Zvyčajne spôsobujú problémy v práci, pretože ľudia nerozumejú tomu, ako znižujú schopnosti postihnutých, ktorých vyčleňujú z práce.
<P>
Túto situáciu by sme mali brať vážne a mali by sme sa naliehavo snažiť pochopiť príčiny týchto chorôb, poskytnúť intenzívnejšiu liečbu a porovnať výsledky, ako aj zvýšiť sociálnu informovanosť a tiež poskytnúť viac informácií o ich sociálnom, právnom a pracovnom vplyve.
<P>
Postihnutí nesmú mať pocit, že nie sú chránení. Svojim občanom to dlhujeme.
<SPEAKER ID="036" NAME="Metin Kazak" AFFILIATION="ALDE">
(BG) Budúce francúzske predsedníctvom Európskej únie prichádza v kritickom čase pre európsky integračný proces na starom kontinente. Témy ako stratégia trvalo udržateľného rozvoja, Európsky imigračný pakt, Európa obrany a reforma spoločnej poľnohospodárskej politiky sú pre Európu kľúčové. Hlavnou otázkou však teraz zostáva, ako pokračovať v reforme Únie a prehĺbiť integračný proces po írskom vyjadrení nesúhlasu.
<P>
Írske odmietnutie Lisabonskej zmluvy je opäť raz skúškou spoločnej vôle Európanov prekonať výzvy globalizácie. Ako zakladateľ Európskej únie má Francúzsko a jeho prezident Nicolas Sarkozy úlohu znovu spojiť snahy všetkých dvadsiatich siedmich členských štátov a vypracovať právnu metódu a akčný plán na vyriešenie lisabonskej krízy, pretože kým ju neprekonáme, podporujeme riziko, že do čela sa dostanú odstredivé a nacionalistické vášne a že sa zmrazí proces ďalšieho rozširovania Európskej únie. Táto historická chvíľa je výzvou, aby sme si uvedomili tieto hrozby a prijali zodpovednosť a očakávania väčšiny európskych občanov, pre ktorých je Óda na radosť druhou štátnou hymnou.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Vážený pán predseda, dnes by som chcela hovoriť o incidente, ktorý sa odohral vo Varšave. Osoba úzko spojená s čínskou ambasádou v Poľsku zaútočila na ženu distribuujúcu opozičné periodikum The Epoch Times. Podobné incidenty sa už nejaký čas pozorujú v New Yorku, kde skupiny organizované čínskym konzulátom útočia na stúpencov filozofie Falun Gong, ako aj na účastníkov mierových demonštrácií za Tibet.
<P>
Ak sa podobné praktiky začnú vyskytovať aj v iných krajinách, pôjde o jednoznačné porušenie Viedenského dohovoru o diplomatických vzťahoch, ktorý bol prijatý v roku 1961. Ba čo viac, napriek tomu, že čínsky režim robí všetko, čo môže, aby sa ukázal v dobrom svetle na olympijských hrách, naďalej prenasleduje všetky skupiny, ktoré zastupujú nekomunistické ideológie. Ide dokonca ešte ďalej, zdvojnásobuje svoje snahy a vyváža tieto aktivity na územie demokratických západných krajín.
<P>
Z tohto dôvodu vyzývam orgány EÚ a členské štáty, aby situáciu starostlivo monitorovali a rozhodne konali, ak sa zopakujú okolnosti, ktoré som popísala.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Vážený pán predseda, dnes zasadá Rada pre všeobecné záležitosti. Ešte nepoznám výsledok, ale medzi diskutované témy patrí návrh na zlepšenie vzťahov EÚ s Izraelom.
<P>
Okrem toho dnes rybári z Pásma Gazy demonštrujú proti neľudským opatreniam, ktoré na nich uvaľuje izraelská vláda. Nielenže im Izrael zakazuje loviť v otvorených morských vodách, ale im aj odpiera dostatok pohonných hmôt, takže musia loviť v plytčinách, do ktorých sa nekontrolovane vypúšťa surová odpadová voda. Táto situácia znamená okamžité a alarmujúce nebezpečenstvo vedúce k epidémiám.
<P>
Predkladám vám, vážený pán predseda, žiadosť týchto rybárov, aby EÚ za takýchto podmienok nepristúpila k zlepšeniu vzťahov s Izraelom.
<P>
Ďalším dôvodom na to, aby sa vzťahy nezačali v súčasnosti zlepšovať, najmä pre poslancov EP, je fakt, že Izrael nedávno znovu dokázal, že nedodržiava ani ľudské práva. Jeho zložky sa pokúsili násilne potlačiť pokojné demonštrácie proti stavbe rasistického deliaceho múru; zranili demonštrujúcich vrátane našej kolegyne, pani poslankyne Morgantini.
<SPEAKER ID="039" NAME="Dimitar Stoyanov" AFFILIATION="NI">
(BG) V tejto inštitúcii, v Komisii a v Bulharsku sa veľa diskutuje o boji proti korupcii na najvyšších úrovniach štátnej správy. Korupcia však nie je len nezávisle existujúce slovo. Stoja za ním skutoční ľudia. Chcem poukázať na tvár oficiálnej korupcie na najvyšších miestach v Bulharsku.
<P>
Včera uverejnil najväčší bulharský denník fotografie vedúceho predstaviteľa strany tureckej menšiny MRL, Ahmeda Dogana, ktorému bol pred tromi rokmi udelený mandát na zostavenie bulharskej vlády. Tieto šokujúce zábery odhaľujú, že Dogan žije v obrovskom háreme, ktorý je registrovaný ako štvorhviezdičkový hotel, a hovie si v luxuse. Tento istý človek, Dogan, je autorom výroku, že jeho strana je obklopená prstencom spoločností a že kupovanie hlasov je európskou praxou. Denníku Trud povedal, že jeho hlavným zamestnaním je viesť svoj podnik, čiže robiť niečo, čo legálne robiť nemôže, keďže je poslancom bulharského parlamentu.
<P>
Vážený pán predseda, dámy a páni tejto inštitúcie, komisári, Dogan je jedným z hlavých korupčných upírov v Bulharsku. Zničenie týchto monštier sa musí začať vyšetrovaním okruhu spoločností Ahmeda Dogana a jeho podnikania.
<P>
Vážený pán predseda, predkladám vám noviny, aby ste si tieto informácie mohli prečítať sám.
<SPEAKER ID="040" NAME="Gerard Batten" AFFILIATION="IND/DEM">
Vážený pán predseda, chcem poďakovať 862 415 írskym občanom, ktorí vyjadrili svoj nesúhlas s Lisabonskou zmluvou v minuloštvrtkovom referende. Hlasovali za slobodu, demokraciu a zdravý rozum. Keby sa umožnilo referendum britskému národu, vyjadrili by svoj nesúhlas v ešte väčšom počte ako Íri. Keby mali šancu, aj ďalšie európske národy by vyjadrili svoj nesúhlas tak ako Francúzi a Holanďania v roku 2005.
<P>
S neuveriteľnou aroganciou a dešpektom k demokracii plánuje európska politická elita naďalej odsúvať ratifikáciu zmluvy. Zmluva je mŕtva, ale EÚ ju odmieta pochovať. Pokračujúca milostná aféra EÚ so zmluvou je aktom politickej nekrofílie. Telo však začína zapáchať a čím dlhšie ostane nepochované, tým horší zápach bude vydávať. Zmluvu musíme pochovať. Znečisťuje totiž politickú atmosféru.
<SPEAKER ID="041" NAME="Predseda">
Pán Batten, ak môžem podotknúť, vaše prirovnanie je veľmi nevhodné. Ste v Parlamente, ktorý je stále veľmi živý. Ak tento Parlament neprehovoril, vy ako živá bytosť ste ho nemali osloviť.
<P>
(potlesk)
<SPEAKER ID="042" NAME="Pál Schmitt" AFFILIATION="PPE-DE">
(HU) Ďakujem, pán predseda. Budem hovoriť po maďarsky. Na Slovensku parlament schválil nový vzdelávací zákon a na nadobudnutie účinnosti už chýba len podpis prezidenta republiky. Podľa nového zákona budú odteraz názvy a mená historických miest a osôb v dejepisných učebniciach pre študentov s materinským jazykom maďarským uvádzané podľa pravidiel slovenského pravopisu, čím sa ignorujú naše stáročné historické a jazykové tradície. Nový zákon vážne poškodzuje právo maďarskej komunity na Slovensku používať vlastný jazyk. Slovensko v roku 2001 podpísalo a ratifikovalo Európsku chartu regionálnych a menšinových jazykov. Komisár Leonard Orban verí, že posilňovanie materinského jazyka národnostných menšín je otázkou strategickej dôležitosti. V Európskom roku medzikultúrneho dialógu je poľutovaniahodné a neprijateľné, aby Slovensko konalo v rozpore s európskou praxou. Namiesto rozširovania menšinových práv robí pravý opak a okliešťuje ich. V dôsledku Trianonskej zmluvy sa niekoľko stotisíc maďarsky hovoriacich usídlencov ocitlo za hranicami krajiny, máme právo nazývať tieto miesta maďarskými názvami. Jazyková rôznorodosť je súčasťou európskeho kultúrneho dedičstva a jedinečným pokladom, ktorý máme povinnosť chrániť. Ďakujem za možnosť prehovoriť.
<SPEAKER ID="043" NAME="Inés Ayala Sender" AFFILIATION="PSE">
(ES) Vážený pán predseda, 8. júna vo včasných ranných hodinách zaútočila teroristická skupina organizácie ETA na kancelárie denníka El Correo. V budove sa nachádzalo 50 zamestnancov pripravujúcich nedeľňajšie vydanie. Našťastie nebol nikto zranený, ale vznikla veľká materiálna škoda.
<P>
Bola by som vám vďačná, keby sme mohli vyjadriť svoju solidaritu. Rada by som tiež však poznamenala a nechala zaznamenať v tejto komore naliehavú potrebu ukončiť teroristické násilie presadzované organizáciou ETA proti médiám a zabezpečiť slobodu prejavu. To je dobrým dôvodom, aby Európania podporili Lisabonskú zmluvu, na základe ktorej bude možné pripraviť spoločné politiky spravodlivosti, bezpečnosti a protiteroristickej činnosti bez toho, aby sme boli závislí od dvojstrannej a medzivládnej spolupráce. Naša solidarita by sa teda mala vyjadriť podporou ratifikácie Lisabonskej zmluvy.
<SPEAKER ID="044" NAME="Predseda">
Pani Ayala Sender, keďže ste ma osobne oslovili, rád by som povedal, že tvoríme spoločenstvo založené na solidarite a že solidarita sa týka každej udalosti vrátane tejto. Som rád, že tento bod uznávate.
<SPEAKER ID="045" NAME="Viktória Mohácsi" AFFILIATION="ALDE">
(HU) Dámy a páni, na predchádzajúcej plenárnej schôdzi sa vedúci našej skupiny Graham Watson obrátil na tento Parlament vo svojom jednominútovom vystúpení vo veci protirómskych zverstiev páchaných v Taliansku. Dnes vás musím s poľutovaním informovať o podobných incidentoch, ktoré sa stali v mojej krajine, v Maďarsku. Pred niekoľkými týždňami zaútočili traja členovia civilnej stráže v dedinke Pátka, asi 70 kilometrov od Budapešti, tuctom Molotovových koktailov na tri domy obývané Rómami. 16. apríla zaútočili Molotovovými koktailmi neidentifikované osoby na dva domy v dedinke Fadd v okrese Tolna. Pred týždňom bol atakovaný môj kolega v Nyíregyháze extrémistickým pokrikovaním: "Špinavý Cigán, vypadni z našej krajiny!" Väčšina obyvateľov Pátky stojí za tvrdením, že členovia civilnej stráže sú nevinní, hoci jeden podozrivý sa k účasti priznal. Okrem toho sa v piatok uskutočnila demonštrácia asi 150 uniformovaných osôb proklamujúcich nacistické zásady a neskôr sa množstvo neidentifikovaných osôb s kapucňami znova pokúsilo zaútočiť v prítomnosti 100 členov zásahovej jednotky. Aj ja som bola prítomná. V rovnakom čase polícia ututlala identitu osoby zranenej pri incidente v Pátke. V Taliansku žijú naši občania EÚ vo väzniciach rezervovaných pre utečencov; aj oni sú samozrejme Rómovia. Komisár Barrot, dúfam, že keď sa vytvorí váš nový kabinet, bude sa nás, Rómov, tiež týkať bezpečnosť poskytovaná demokraciou Európskej únie, a že definícia občianstva EÚ sa bude vzťahovať aj na mňa a moje deti, rovnako ako na nerómskych občanov. Ďakujem veľmi pekne.
<SPEAKER ID="046" NAME="Ewa Tomaszewska" AFFILIATION="UEN">
(PL) Vážený pán predseda, aj v situáciách, keď je problém úplne jasný, sa pri prijatí riešenia musí zohľadňovať kontext a vzťahy medzi rôznymi cieľmi, dôležitosťou problematiky a nákladmi na dosiahnutie cieľov. Pri riešení každého problému, najmä takého, ktorý ovplyvňuje životy miliárd ľudí tak ako klimatické zmeny, je dôležité konať s mierou, zdravým rozumom a určitým stupňom spravodlivosti.
<P>
V návrhu na zníženie emisií oxidu uhličitého však žiadnu spravodlivosť nevidím. Existujú dve riešenia, ktoré sú v tomto zmysle obzvlášť ofenzívne: chovať sa k vysokorozvinutým krajinám, ktoré sú zodpovedné za veľký podiel emisií oxidu uhličitého a znečistenia, ale pritom majú lepšie technologické možnosti, rovnako ako k menej rozvinutým krajinám, najmä tým, ktorých hospodárstva sú založené na uhlí; a po druhé, chovať sa k výrobcom veľkých vozidiel, pre ktorých je zníženie emisií oxidu uhličitého o 20 % jednoduchšie, rovnako ako k výrobcom vozidiel s malými motormi a nízkymi emisiami, pre ktorých zníženie znamená vyššie náklady. Zdá sa, že problematika klimatických zmien nie je na tomto miesta taká dôležitá ako obchodné otázky.
<SPEAKER ID="047" NAME="James Nicholson" AFFILIATION="PPE-DE">
Vážený pán predseda, včelstvo Európy čelí v najbližšom desaťročí vyhubeniu. Choroby a vírusy už vyhladili tretinu kolónií v Amerike a teraz ohrozujú naše kolónie. Situácia v Amerike ponúka prehľad nebezpečnej situácie, ktorej budeme čeliť aj v Európe, ak nezačneme okamžite konať. Minimálne 70 plodín, ktoré významne prispievajú k celkovému hospodárstvu, priamo závisia od opelenia včelami.
<P>
USA musia včely dovážať, aby vyrovnali straty. V podmienkach súčasnej klímy existujú vážne obavy, či má EÚ kapacity na produkciu dostatočného množstva potravín na uspokojenie dopytu. Dôsledky podobnej epidémie u nás by mohli byť katastrofálne.
<P>
Včelári v celej Európe už o tejto hrozbe spôsobenej varroa mites, ktorá zdecimovala včelie kolónie, vedia. Musia bojovať s chorobou kolapsu kolónií, ktorý nastáva, keď včely systematicky opúšťajú úle a rýchlo miznú z povrchu zemského.
<P>
Musíme poskytnúť financovanie a príslušný vedecký výskum v tejto oblasti. Vláda Spojeného kráľovstva v súčasnosti poskytuje na výskum včiel iba 250 000 GBP.
<P>
Pre záležitosť takejto dôležitosti je to kvapka v mori. Včely tvoria neoddeliteľnú súčasť potravinového reťazca: neprítomnosť včiel negatívne ovplyvní včelárov, plodiny, ovocie a orechy.
<SPEAKER ID="048" NAME="Gérard Onesta" AFFILIATION="Verts/ALE">
(FR) Vážený pán predseda, z programu vidím, že budeme zvažovať kodifikovanú verziu smernice o statickom skúšaní ochranných konštrukcií kolesových poľnohospodárskych alebo lesných traktorov chrániacich pri prevrátení. Mám pocit, že po hlasovaní v Dubline nám história diktuje zvažovanie iných, naliehavejších otázok. Nemôžeme takú záležitosť, akou je Lisabonská zmluva, prenechať celkom len na Európsku radu. Aj my, poslanci EP, sa máme právo zapojiť, najmä ak poznáme potrebné prvky na nájdenie riešenia.
<P>
Po prvé, všetky kľúčové otázky sa musia týkať určitých životne dôležitých inštitucionálnych aspektov a nemajú sa rozoberať na stovkách strán. Potrebujeme schválenie európskym referendom s neúčasťou krajín, ktoré nechcú prijať tento smer, a nakoniec, ako povedal pán predseda, potrebujeme veľmi rýchly časový plán - rok 2009, inak bude volebná kampaň nemožná. Nech mi nikto nehovorí, že tento scenár je nemožný; nie je o nič viac nemožný než ten, na ktorom teraz pracujú kancelárie.
<P>
V každom prípade, ja som pripravený.
<SPEAKER ID="049" NAME="Richard Corbett" AFFILIATION="PSE">
Vážený pán predseda, Komisia v súčasnosti skúma sťažnosti určitých súkromných podnikov v Španielsku, Francúzsku a Taliansku proti družstvám a družstevným hnutiam v súvislosti s ich stanovami a zdaňovaním.
<P>
Chcem naliehavo vyzvať Komisiu, aby pri prešetrovaní sťažnosti venovala primeranú pozornosť osobitným potrebám a charakteristikám družstevných hnutí. Nie sú ako ziskové akciové organizácie. Družstvo vlastnia jeho členovia a zisk sa rozdeľuje rovnakým dielom, neplatí sa len akcionárom.
<P>
Európska únia uznala osobitnú povahu družstevného hnutia v roku 2003 prijatím nariadenia o stanovách európskej družstevnej spoločnosti. Chcem naliehavo vyzvať Komisiu, aby tomu venovala primeranú pozornosť, čím si zaslúži vďačnosť 55 miliónov ľudí v Európe zamestnaných v družstvách a 163 miliónov ľudí, ktorí sú ich členmi.
<SPEAKER ID="050" NAME="Milan Horáček" AFFILIATION="Verts/ALE">
(DE) Vážený pán predseda, minulý týždeň Čína požadovala ukončenie tibetských protestov ako predpoklad ďalších rozhovorov so zástupcami Dalajlámu. Podľa čínskeho ministra zahraničných vecí sa musia Tibeťania vzdať svojich pokusov o zničenie olympijských hier.
<P>
Od protestujúcich Tibeťanov sa však naozaj nemôže očakávať pokorné prijatie rozháňania marcových demonštrácií. Čínska vláda má príležitosť radikálne zmeniť situáciu v Tibete. Ak Tibeťania dostanú príležitosť na čestný dialóg bez predchádzajúcich podmienok, zúčastnia sa konštruktívneho procesu zmien. Najväčšou prioritou je vyslať jasný signál, minimálne tým, že sa umožní zahraničným pozorovateľom vstup do krajiny na zhodnotenie situácie.
<SPEAKER ID="051" NAME="Predseda">
Ďakujem, pán Horáček! Rád by som tiež pripomenul naše uznesenie z 10. apríla, v ktorom vyzývame všetkých politikov EÚ, aby sa 8. augusta nezúčastnili otváracieho ceremoniálu, ak sa Tibeťanom nezaručia ich práva. Znovu toto vyhlásenie z 10. apríla všetkým pripomínam.
<SPEAKER ID="052" NAME="László Tőkés" AFFILIATION="Verts/ALE">
(HU) Vážený pán predseda, slová pápeža Benedikta XVI. maďarským biskupom o ťaživom dedičstve dlhého obdobia komunistickej vlády boli veľmi priliehavé. Jeho poznámky sú príznačné aj pre dnešok, ktorý je 50. výročím popravy Imre Nagyho, umučeného premiéra, a 60. výročím začiatku brutálneho náboženského prenasledovania a uväznenia kardinála Józsefa Mindszenthyho. Duchov tejto bolestnej éry, v ktorej násilnosti štátu dopĺňalo militantné protináboženské cítenie, pripomenula Magda Kósáné Kovács, postkomunistická poslankyňa tohto Parlamentu, vo svojej najnovšej intervencii v tomto pléne, v ktorej obhajovala európske hodnoty pred pápežom Benediktom alebo skôr pred katolíckou cirkvou. Pred niekoľkým rokmi sa pani Kósáné Kovács, bývalá predsedníčka strany, urážlivo vyjadrila, že Vatikán, vtedy pod vedením pápeža Jána Pavla, sa nemohol dočkať, kedy dostane pod svoju kontrolu celú Európu. Ako biskup reformovanej cirkvi, ktorý vie, že kresťanské cirkvi pomohli vytvoriť jedinečné európske hodnoty v Európskej únii, ktorá má svoje korenie v kresťansko-demokratickom hnutí, odmietam každý prejav protináboženskej ideológie a netolerancie.
<P>
Pozvime pápeža Benedikta do Európskeho parlamentu.
<SPEAKER ID="053" NAME="József Szájer" AFFILIATION="PPE-DE">
(HU) Vážený pán predseda, dámy a páni, pred 50 rokmi, 16. júna 1958 bol po sumárnom demonštračnom procese spolu s ministrom obrany Pálom Maléterom a ďalšími kolegami Miklósom Gémesom a Józsefom Szilágyim odsúdený a popravený Imre Nagy, premiér revolučného roku 1956 a predstaviteľ boja za slobodu; Géza Losonczi bol zabitý vo väzení. Ich telá omotané drôtom a zabalené do papiera boli pochované tvárou dole. Ich proces bol jednou z najhanebnejších udalostí a najväčších nespravodlivostí 20. storočia. Imre Nagy bol vášnivý komunista, a napriek tomu si želal pre svoju krajinu návrat do slobodnej Európy, a nie zotrvanie v sovietskom tábore. Tým sa stal národným hrdinom, mučeníkom revolúcie, politikom európskeho postavenia. Vďaka svojmu morálnemu stanovisku sa stal symbolom slobody a európskeho Maďarska. Opätovné pochovanie Imre Nagyho, ktoré si zaslúžil, sa uskutočnilo až 16. júna 1989, ale potom sa komunistický režim skončil a Maďarsko sa mohlo znovu pripojiť k rodine slobodných európskych národov. Odkaz týchto udalostí je jasný: sloboda a nezávislosť národa sú hodnoty, ku ktorým sa Maďarsko priklonilo po páde komunizmu. Za to položili životy tí, ktorí umreli pred päťdesiatimi rokmi; ich obeť nebola márna.
<SPEAKER ID="054" NAME="Martin Schulz" AFFILIATION="PSE">
(DE) Vážený pán predseda, veľmi pozorne som si vypočul poslanca, ktorý hovoril pred pánom Szájerom a úplne nevhodným spôsobom zaútočil na moju kolegyňu Magdu Kósáné Kovács.
<P>
Pani Kovács je moja výkonná zástupkyňa v skupine socialistov. Nie je prítomná, čo znamená, že sa nemohla brániť proti útoku. Viem, že pani Kovács je presvedčená demokratka a oddane podporuje jednotu Európy. Určite si nezaslúži, aby ktorýkoľvek poslanec zneužíval privilégiá tejto inštitúcie s cieľom vyrovnávať si domáce účty, ktoré medzi nimi môžu existovať v Maďarsku. Považujem zmienené poznámky za absolútne nevhodné a pošpiňujúce charakter Magdy Kovács, čo s nekonečným odporom odmietam.
<SPEAKER ID="055" NAME="Brigitte Fouré" AFFILIATION="PPE-DE">
(FR) Vážený pán predseda, najskôr chcem privítať iniciatívu Komisie prideliť núdzovú pomoc rybnému hospodárstvu. Aj keď táto pomoc určite nestačí na vyriešenie problémov sektora, je aspoň v tejto chvíli veľmi potrebná. Súčasná situácia je naozaj kritická: v priebehu roka sa cena nafty zvýšila z 35 na 73 centimov za liter. Takže pre zvýšenie ceny ropy je potrebné veľa platiť a profesionálni rybári v mojom volebnom obvode, Baie de Somme, sú veľmi rozhorčení a nahnevaní. Okrem problematiky cien ropy je potrebné spomenúť, že rybári chcú predovšetkým predávať svoje ryby za korektnú cenu a protestujú proti neodôvodneným maržiam, ktoré si ponechávajú sprostredkovatelia. Je to viac než kríza; ide o štrukturálny problém sektora rybného hospodárstva, ktorý musíme riešiť na európskej úrovni. Ako sme videli, protestné hnutia naberajú európsky rozmer. Vzhľadom na to, že politika rybného hospodárstva je jednou z najstarších európskych politík, je to len logické. Musíme napomôcť modernizáciu sektora rybného hospodárstva, aby sa mohol zbaviť prekážok, ktoré preň predstavuje cena nafty, a pritom dodržať povinnosť chrániť životné prostredie a spravovať zdroje rýb. Na základe uvedeného dúfam, že plenárna schôdza naplánovaná na stredu sa uzatvorí uznesením, ktoré bude pre ohrozené európske rybné hospodárstvo predstavovať úžitok.
<SPEAKER ID="056" NAME="István Szent-Iványi" AFFILIATION="ALDE">
Vážený pán predseda, pred dvomi dňami prepustili zo singapurskej väznice Queenstown Či Sun Chuana. Za niekoľko posledných rokov bol niekoľkokrát odsúdený a uväznený. Či Sun Chuan nie je zločinec. Jeho "zločin" je veľmi prostý: vedie demokratickú opozíciu. Vo svojej krajine neustále bojuje za slobodu a demokraciu.
<P>
Od posledného prepustenia ho začali štátom riadené médiá v Singapure diskreditovať, ničiť jeho povesť a neoprávnene útočiť na jeho osobu a charakter. Cítime veľkú solidaritu s pánom Či Sun Chuanom a jeho priateľmi, ktorí v Singapure bojujú za demokraciu a ľudské práva.
<P>
Vyzývame singapurské úrady, aby prestali obťažovať demokratickú opozíciu, zastavili porušovanie ľudských práv a začali dodržiavať základné právo na slobodu prejavu. Veľmi dúfame, že Singapur splní naše želanie dodržiavať ľudské práva.
<SPEAKER ID="057" NAME="Eoin Ryan" AFFILIATION="UEN">
Vážený pán predseda, minulý týždeň urobil írsky ľud demokratické rozhodnutie o Lisabonskej zmluve, ktoré musíme plne rešpektovať. Hoci sú mnohí z nás, ktorí sme volili alebo presadzovali súhlas so zmluvou, sklamaní, myslím, že je dôležité na tento výsledok reagovať.
<P>
Reagujem na poznámky pána Battena a chcem zdôrazniť, že Írsko nie je protieurópske. Írsko je naďalej úplne oddané európskej myšlienke. Uvedomujeme si skutočnosť, že Írsko je jedným z 27 členských štátov, ale nie je to len írsky problém. Je to problém všetkých členských štátov. Európa v minulosti čelila mnohým výzvam a prekonala ich vďaka zrelému a múdremu vedeniu. Žiadam o to isté na tomto mieste, pri tomto probléme a výzvach, ktorým čelíme. Nachádzame sa v nezmapovaných vodách a myslím si, že je veľmi dôležité vyhnúť sa unáhleným reakciám alebo nepremysleným rozhodnutiam. Potrebujeme určitú reflexiu a vyzretosť, aby sme mohli plne riešiť súčasnú situáciu a pokúsili sa vrátiť Európu späť na správnu cestu, aby sa plne zodpovedala občanom Európy.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Vážený pán predseda, kancelárie Európskeho parlamentu v členských štátoch predstavujú komunikačný kanál medzi Parlamentom a občanmi. Jedným z hlavných účelov týchto kancelárií je informovať verejnosť prostredníctvom rôznych činností o tom, čo sa deje v Európskom parlamente. Každá takáto činnosť vyžaduje pozvať novinárov do Štrasburgu na plenárne zasadnutie.
<P>
24. januára 2008 som, vážený pán predseda, predložil otázku Európskemu parlamentu o rozhodnutí znížiť rozpočet na pozvaných novinárov. Uplynulo už päť mesiacov a nedostal som žiadnu odpoveď. Podobné sa deje v iných výboroch, takže legitímne otázky poslancov EP zostávajú nezodpovedané. Pýtam sa, či môže mať táto politika nejaký pozitívny vplyv na činnosť parlamentných inštitúcií a príslušných oddelení v čase, keď EÚ potrebuje plne funkčné postupy podľa svojich pravidiel.
<SPEAKER ID="059" NAME="Hélène Flautre" AFFILIATION="Verts/ALE">
(FR) Vážený pán predseda, chcem upriamiť pozornosť poslancov EP na vyhostenie Samiho Essida z Talianska do Tuniska z 3. júna, čím sa Taliansko dopustilo absolútneho porušenia záväzkov podľa Európskeho dohovoru o ľudských právach, a najmä jeho článku 3. Prečo? Pretože pán Essid je obvinený z terorizmu a Európsky súdny dvor pre ľudské práva nepochybne stanovil, že každá osoba obvinená z terorizmu bola určite v Tunisku mučená.
<P>
Preto Európsky súdny dvor požiadal Taliansko o dočasné prerušenie vyhosťovacích opatrení. Taliansko ho však 3. júna vyhostilo, pričom úplne porušilo svoje záväzky. Žiadam obe inštitúcie, aby Taliansku pripomenuli jeho povinnosti člena Európskeho dohovoru pre ľudské práva a členského štátu Európskej únie a zabezpečili, aby pán Essid, deportovaný do Tuniska, netrpel neľudským a ponižujúcim zaobchádzaním.
<P>
(potlesk)
<SPEAKER ID="061" NAME="Bairbre de Brún" AFFILIATION="GUE/NGL">

<P>
(GA) Vážená pani predsedajúca, írsky nesúhlas s Lisabonskou zmluvou z minulého štvrtka nebol namierený proti Európe. Miesto Írska je v Európskej únii, kde vďaka svojmu členstvu získava sociálne a hospodárske výhody na severe aj na juhu.
<P>
Ľudí znepokojovalo oslabenie írskeho hlasu a hlasu menších krajín v Európskej únii; neutralita a vojenské záležitosti; práva zamestnancov a verejné služby. Nielenže tieto obavy vznikali v domovoch, ale boli vyjadrené aj v prieskumoch verejnej mienky publikovaných počas kampane. Ich automatické právo na referendum o budúcich zmenách je tiež dôležité.
<P>
Niektoré z týchto problémov už nastali vo Francúzsku aj v Holandsku. Týmito obavami sa musíme zaoberať.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Vážená pani predsedajúca, hovorím ako poslanec krajiny, ktorej parlament za podpory všetkých politických strán ako druhý ratifikoval Zmluvu o Ústave pre Európu a ako prvý ratifikoval Lisabonskú zmluvu. Z tejto pozície by som rád pripomenul, že najväčšie nebezpečenstvo v súčasnej Európe predstavuje národný egoizmus alebo nacionalizmus. Musíme popremýšľať nad tým, či budeme odmeňovať tých, čo stále žiadajú viac, alebo budeme takéto správanie trestať. Ochrana vnútroštátnych záujmov je základnou povinnosťou vlády každej krajiny a jej zástupcov v Európskom parlamente, ale Európska únia nemôže fungovať, kým sa v otázke rôznych vnútroštátnych záujmov nedosiahne striedmy kompromis a kým nebude existovať solidarita medzi jej národmi a ľudom. Preto naliehavo vyzývam našich poľských priateľov, aby tak ako dvadsať šesť členských štátov vyjadrili svoju podporu zriadeniu Európskeho ústavu inovácií a technológií v Budapešti. V prípade Frontexu vo Varšave Maďarsko tiež chvíľu viedlo, ale svoje veto nevyužilo. Bolo by preto nespravodlivé, keby naši poľskí priatelia neodpovedali podobným gestom. Maďari a Poliaci sú priateľmi; ako hovorí príslovie: Maďari a Poliaci, veľmi dobrí priatelia, spolu bojujú víno pijú.
<SPEAKER ID="063" NAME="Predsedajúca">
Týmto uzatváram tento bod rokovania.
