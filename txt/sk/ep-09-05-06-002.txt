<CHAPTER ID="002">
Podpora rozvoja vidieka prostredníctvom Európskeho poľnohospodárskeho fondu pre rozvoj vidieka (EPFRV) - Program podpory hospodárskej obnovy prostredníctvom poskytovania finančnej pomoci Spoločenstva na projekty v oblasti energetiky - Zmena a doplnenie Medziinštitucionálnej dohody zo 17. mája 2006 (rozprava) 
<SPEAKER ID="006" NAME="Predseda">
Ďalším bodom programu je spoločná rozprava na tieto témy:
<P>
správa, ktorú predkladá pani Petya Stavrevová v mene Výboru pre poľnohospodárstvo a rozvoj vidieka o návrhu nariadenia Rady, ktorým sa mení a dopĺňa nariadenie (ES) č. 1698/2005 o podpore rozvoja vidieka prostredníctvom Európskeho poľnohospodárskeho fondu pre rozvoj vidieka (EPFRV) - C6-0051/2009 -,
<P>
správa, ktorú predkladá pán Eugenijus Maldeikis v mene Výboru pre priemysel, výskum a energetiku o návrhu nariadenia Európskeho parlamentu a Rady, ktorým sa ustanovuje program podpory hospodárskej obnovy prostredníctvom poskytovania finančnej pomoci Spoločenstva na projekty v oblasti energetiky - C6-0049/2009 - a
<P>
správa pána Reimera Bögeho v mene Výboru pre rozpočet o zmenenom a doplnenom návrhu rozhodnutia Európskeho parlamentu a Rady, ktorým sa mení a dopĺňa Medziinštitucionálna dohoda zo 17. mája 2006 o rozpočtovej disciplíne a riadnom finančnom hospodárení, pokiaľ ide o viacročný finančný rámec - C6-0508/2008 -.
<SPEAKER ID="007" NAME="Petya Stavreva">
spravodajkyňa. - (BG) Dnes sme v Európskom parlamente začali dôležitú rozpravu o pridelení dodatočných zdrojov z európskeho rozpočtu vidieckym oblastiam v Spoločenstve s cieľom pomôcť im riešiť dôsledky hospodárskej krízy. Treba povedať, že odvetvie poľnohospodárstva Európskej únie sa v týchto ťažkých časoch podporí sumou 1,02 miliardy EUR. Som presvedčená, že poľnohospodári a obyvatelia Spoločenstva pochopia toto významné posolstvo, pokiaľ ide o poskytovanie finančných zdrojov pre dodatočnú podporu.
<P>
Suma, ktorú dostane každá krajina, je určená na rozvoj širokopásmového internetu a na splnenie nových úloh definovaných v pravidelnom preskúmaní spoločnej poľnohospodárskej politiky za rok 2008. Som presvedčená, že investície do internetovej infraštruktúry, reštrukturalizácie mliekarenského sektora, obnoviteľných zdrojov energie, ochrany biodiverzity a vodných zdrojov sú kľúčom k vyriešeniu mnohých problémov v týchto regiónoch a ľuďom, ktorí v nich žijú, poskytujú alternatívne možnosti.
<P>
Vo svojej správe navrhujem, aby bolo vzhľadom na rozpočet pre prostriedky vyčlenené na rok 2009 poskytnutých ďalších 250 miliónov EUR pre rozpočtovú položku na rozvoj vidieka. V dôsledku tohto pozmeňujúceho a doplňujúceho návrhu by celková suma zdrojov dostupných na rok 2009 predstavovala takmer 850 miliónov EUR. Vzhľadom na potrebu rýchlej reakcie na súčasnú hospodársku krízu by bolo dobré začať s platbami naplánovanými na rok 2010 a 2011 už v roku 2009.
<P>
Rada by som zdôraznila možnosť prerozdeliť zdroje medzi členské štáty v závislosti od ich konkrétnych požiadaviek. Táto flexibilita jednotlivým krajinám umožní využívať finančné zdroje v súlade s potrebami svojich poľnohospodárov a obyvateľov vidieka.
<P>
Vzhľadom na obmedzenú dostupnosť úverov počas finančnej krízy a vzhľadom na prekážky brániace využívaniu prostriedkov z programov určených pre vidiecke oblasti sa domnievam, že je to dobrá príležitosť prerozdeliť niektoré z týchto zdrojov do prostriedkov na poskytovanie úverov a úverových záruk. Takto môžeme skutočne pomôcť tým, ktorí chcú realizovať projekty, ale nemajú dostatočný počiatočný kapitál.
<P>
Pre členské štáty je dôležité, aby dodržiavali stanovené časové rámce a do programov na rozvoj vidieka zahrnuli dodatočné aktivity, a tým umožnili využívať tieto prostriedky. Čím skôr poľnohospodári a regióny finančné prostriedky získajú, tým väčší úžitok z tejto finančnej pomoci budú mať. Ďalšou dôležitou podmienkou na úspešné využívanie zdrojov je, aby každá krajina regionálnym a miestnym orgánom a potenciálnym príjemcom pomoci rýchlo poskytla relevantné, ľahko dostupné informácie o nových možnostiach projektov v rámci revidovaných programov na rozvoj vidieka.
<P>
Chcela by som zdôrazniť, že bolo pre mňa potešením pracovať na správe, ktorá objasňuje aktívny prístup a podporu európskych inštitúcií pre budúcnosť poľnohospodárskeho odvetvia a vidieckych oblastí Spoločenstva. Vždy som verila, že pomoc je najcennejšia v čase, keď ju ľudia najviac potrebujú, a v súčasnosti potrebujú vidiecke oblasti na rozvoj a modernizáciu viac zdrojov. To je jediný spôsob, ako môžeme zastaviť migráciu, chrániť prírodu a zaručiť zamestnanosť a nové pracovné miesta.
<P>
Na záver by som rada poďakovala kolegom z Výboru pre poľnohospodárstvo a rozvoj vidieka, ktorí sa zapojili do vypracovania návrhu správy, ako aj zástupcom Európskej komisie a Rady za ich prospešnú spoluprácu. Chcem tiež poďakovať sektorovým organizáciám za ich návrhy. Žiadam vás o podporu tejto správy, aby sme mohli dať rozvoju vidieckych oblastí Európskej únie nový impulz.
<SPEAKER ID="008" NAME="Eugenijus Maldeikis" LANGUAGE="LT">
Komisia predložila veľmi dôležitý dodatočný balík v oblasti energetiky s názvom Plán hospodárskej obnovy Európy, ktorý je veľmi dôležitý, pretože hospodárska kríza predstavuje výzvu pre európsku energetiku.
<P>
Tento balík pozostáva z troch častí. Prvú tvorí infraštruktúra v oblasti plynu a elektriny a projekty týkajúce sa najmä dôležitých elektrických a plynových prepojení. Vieme, že ide o veľmi citlivý a dlhoročný problém. Vzhľadom na súčasnú krízu bude financovanie projektov prepojenia veľkým impulzom pre regionálny rozvoj energetickej a medziregionálnej spolupráce a posilní vytvorenie spoločného európskeho trhu s energiou.
<P>
Druhú časť balíka tvoria projekty pre elektrárne využívajúce veternú energiu na mori a tretiu časť projekty týkajúce sa zachytávania a skladovania uhlíka, ktoré zohľadňujú potreby zmeny klímy a obnoviteľnej energie, pretože sa domnievam, že vzhľadom na hospodársku krízu musí európsky energetický sektor zásadne zmeniť svoju štruktúru a systémy. Toto je skutočne veľmi vhodný moment na vyhodnotenie súčasnej situácie a opätovné preskúmanie mnohých problémov súvisiacich s energiou.
<P>
Myslím si, že tento balík, tieto tri programy výrazne posilnia európsky energetický sektor, budú mať vplyv na ostatné odvetvia a veľmi pomôžu hospodárskej obnove v Európe.
<P>
Verím, že hodnota balíka, ktorá predstavuje 3,9 miliardy, je veľká suma, ktorá pomôže vyriešiť veľmi naliehavý problém európskej energetickej bezpečnosti. Okrem následkov energetickej krízy a sociálno-ekonomických dôsledkov existuje aj veľké politické riziko, že jednotlivé európske krajiny budú musieť čeliť problémom dodávky plynu. Toto riziko je stále vysoké.
<P>
Financovanie projektov prepojenia významne posilní pozíciu Európy a poskytne dodatočné záruky dodávok. Chcel by som dodať, že počas rozpravy o tomto dokumente Európsky parlament navrhol, aby sa do balíka zahrnul aj nasledujúci bod.
<P>
Parlament sa predovšetkým zameral na prípadné prerozdelenie finančných zdrojov, ktoré sa nevyužili na projekty. Keďže navrhujeme stanoviť veľmi prísne termíny na prípravu a rozvoj projektov, domnievame sa, že ak by zostali nejaké prostriedky nevyužité, mali by sa prerozdeliť na projekty, ktoré sú zamerané na energetickú účinnosť a obnoviteľnú energiu.
<P>
Vo veľmi krátkom čase sa uskutočnil trialóg a dosiahli sme dohodu s Radou. Rada preskúmala návrhy Parlamentu a začlenila ich do tohto balíka. Som tomu veľmi rád a chcel by som poďakovať zástupcom Rady, českému predsedníctvu a pánovi komisárovi Piebalgsovi za veľmi úzku a prínosnú spoluprácu. Vo veľmi krátkom čase sa nám skutočne podarilo dosiahnuť dobrý výsledok.
<SPEAKER ID="009" NAME="Reimer Böge">
spravodajca. - (DE) Vážený pán predseda, dámy a páni, po dosiahnutí dohody o rozpočte na rok 2009 Komisia predložila návrh na revíziu viacročného finančného rámca s cieľom financovať projekty pre transeurópske energetické siete a širokopásmovú infraštruktúru v kontexte Plánu hospodárskej obnovy Európy.
<P>
Spätne musíme povedať, že po prvé, skomplikovalo to postupy, pretože sme nepovažovali za správne a primerané predložiť nové návrhy len niekoľko dní po dosiahnutí dohody o rozpočte, a po druhé, že by bolo prakticky nemožné dosiahnuť dohodu s Radou o nástroji potravinovej pomoci a týchto prvkoch balíka na stimulovanie hospodárstva pri dokončení rozpočtu na rok 2009. V pôvodnom návrhu, ktorým bolo poskytnúť päť miliárd prostredníctvom revidovanej finančnej perspektívy rozdelenej na dve tranže - 3,5 miliardy EUR na rok 2009 a 2,5 miliardy EUR na rok 2010 - sa Komisia poučila z rozpočtovej katastrofy návrhu o nástroji potravinovej pomoci. To, čo Komisia pri tej príležitosti predložila, nezodpovedalo tomu, čo bolo v rámci rozpočtu schválené. Očividne je to tak aj v tomto prípade.
<P>
Vítam skutočnosť, že Komisia prijala návrhy Výboru pre rozpočet, ktoré sme predložili počas prvej rozpravy, a to obmedziť revíziu a ponechať záležitosti týkajúce sa vidieckych oblastí, širokopásmového pripojenia a modernizácie týchto štruktúr vo vidieckych oblastiach v kapitole 2 rozpočtu pre poľnohospodárstvo a neprenášať ich do kapitoly 1a. Tento vhodný návrh, podľa ktorého sa konalo, vzišiel z tohto Parlamentu.
<P>
V druhom kole sme sa dozvedeli, že Rada pôvodne povedala, že Komisia v prípade nástroja potravinovej pomoci nemôže predložiť tento návrh, pretože je to v podstate revízia. Rada chcela tieto rozpočtové podmienky a dohody jednoducho obísť. Počas rokovaní a v trialógu, ktorý sa konal 2. apríla, sme to však uviedli na správnu mieru. Domnievam sa, že sme urobili prvý správny krok prostredníctvom nášho návrhu na poskytnutie 2,6 miliardy EUR v prvej fáze, teda zvýšenie rozpočtových prostriedkov na rok 2009 v rámci podkapitoly 1a o 2 miliardy EUR, zníženie prostriedkov kapitoly 2 o tú istú sumu a poskytnutie 600 miliónov EUR na rozvoj vidieka. Budeme sa snažiť zaistiť zvyšných 2,4 miliardy EUR prostredníctvom kompenzácie pri rozpočtovom zmierovacom postupe v rokoch 2010 a 2011 využitím všetkých - a teraz citujem, pretože je to dôležité - "využitím všetkých prostriedkov ustanovených v jeho právnom rámci a bez toho, aby boli dotknuté finančné balíky spoločne odsúhlasených programov a ročný rozpočtový postup".
<P>
Takisto bolo pre nás dôležité, aby záväzky, ktoré sme na seba prevzali, neboli v jednotlivých kapitolách ovplyvnené a krátené. Preto toto rozdelenie, na ktorom sme sa uzniesli, mohlo byť v tomto časovom rámci prerokované, pretože sme si uvedomili, že tému energetickej solidarity a modernizácie infraštruktúr vrátane opatrení na kontrolu stavu musíme vyriešiť ešte v tomto volebnom období.
<P>
Takisto je jasné, že to, čo sme povedali na plenárnom zasadnutí Európskeho parlamentu 25. marca o revízii viacročného finančného rámca, musí byť o to naliehavejšie na programe rokovania. Vyzývame Komisiu, aby ročne a viacročne zvážila všetky úvahy o flexibilite, o lepšom vedení rokovaní v kontexte rozpočtovej politiky počas rokovaní o revízii viacročného finančného plánu na jeseň. Tieto každoročné rokovania s Radou o tých istých záležitostiach, v ktorých sme uviazli, pretože jedna strana sa nechce pohnúť ďalej, sa musia skončiť, pretože vonku už nikto nechápe, čo sa vlastne deje. Potrebujeme viac flexibility, viac manévrovacieho priestoru vo viacročnom rozpočtovom postupe. Týmto Komisiu vyzývame, aby sa poučila zo skúseností z posledných dvoch-troch rokov a predložila na jeseň relevantné návrhy. Presne to očakávame!
<SPEAKER ID="010" NAME="Andris Piebalgs">
člen Komisie. - Vážený pán predseda, súčasný pokles hospodárstva si vyžaduje stimuly aj na úrovni EÚ. Od momentu, keď kríza minulý rok začala, je to naše pevné presvedčenie.
<P>
V novembri 2008 Európska komisia navrhla komplexný Plán hospodárskej obnovy Európy, ktorý v decembri schválili hlavy štátov a predsedovia vlád. Na základe toho bol v januári predložený návrh na finančnú injekciu vo výške päť miliárd s cieľom stimulovať hospodárstvo EÚ. Finančné prostriedky z tohto balíka sú určené na stimulovanie kľúčových cieľov, ako je rozvoj širokopásmového pripojenia, energetická bezpečnosť a nízkouhlíkové technológie.
<P>
Komisia veľmi víta dohodu o tomto balíku po zložitých, no konštruktívnych rokovaniach v rámci veľmi krátkeho časového rámca.
<P>
Chcel by som poďakovať Parlamentu za podporu nášho návrhu, ako aj za jeho flexibilitu a zmysel pre kompromis, ktorý preukázal počas medziinštitucionálnych rokovaní. Tento prípad dokazuje, že EÚ je schopná rýchlej reakcie v prípade, že si kríza vyžaduje okamžitú odozvu.
<P>
Pokiaľ ide o rozpočet - a teraz hovorím v mene podpredsedu Kallasa - Komisia môže prijať riešenie, ktoré schválili tri inštitúcie, hoci sa jeho prístup líši od nášho počiatočného návrhu z decembra 2008. Veríme však, že tieto projekty sa budú realizovať podľa plánu.
<P>
Tiež by som rád potvrdil, že Komisia dôkladne zvážila očakávania Parlamentu týkajúce sa revízie rozpočtu a hodnotenia fungovania Medziinštitucionálnej dohody. Ako viete, na týchto otázkach pracujeme a naše závery predložíme na jeseň alebo najneskôr do konca roka.
<P>
Teraz prejdem k mojej téme: energetika. Nariadenie o projektoch v oblasti energetiky je dôležitým nástrojom na dosiahnutie dvoch cieľov: reagovať na kľúčové otázky týkajúce sa bezpečnosti a environmentálne problémy v energetickom sektore a zároveň prispieť k obnove nášho hospodárstva. Tento balík je takisto príkladom solidarity v rámci Európskej únie. Najmä plynové krízy si vyžadovali rýchlu reakciu.
<P>
Nikdy predtým Európska únia nepridelila takúto veľkú sumu do kľúčových projektov v oblasti energetiky.
<P>
Viem, že niektorí z vás by v tomto balíku radšej videli viac opatrení zameraných na projekty týkajúce sa obnoviteľných zdrojov energie a energetickej účinnosti, verím však, že kompromis, ktorý sme v tejto otázke nakoniec dosiahli, je dobrým kompromisom. Komisia vo svojom komplexnom vyhlásení znovu uistila, že zváži situáciu v roku 2010, pričom mala konkrétne na mysli možnosť navrhnúť, aby sa nevyužité prostriedky využili na opatrenia v oblasti energetickej účinnosti a obnoviteľných zdrojov energie. Toto vyhlásenie bolo zaslané Parlamentu a uverejní sa v Úradnom vestníku spolu s nariadením, preto ho tu nebudem čítať.
<P>
Vítam skutočnosť, že zásada navrhovania nových projektov, ak určíme vážne riziká pri realizácii súčasných projektov, sa takisto uvádza v odôvodneniach a v článku nariadenia.
<P>
Okrem toho vás môžem ubezpečiť, že budeme rýchlo napredovať pri mnohých ďalších iniciatívach v oblasti obnoviteľných zdrojov energie a energetickej účinnosti, ktoré sa uvádzajú v našom vyhlásení.
<P>
Po úspešnom a rýchlom ukončení legislatívneho postupu sa Komisia zameria na realizáciu balíka. Môžem vám povedať, že pokiaľ ide o projekty v oblasti energetiky, plánujeme do konca mája predložiť výzvu na predkladanie návrhov a do konca tohto roka očakávam prvé rozhodnutia o podpore.
<P>
Chcel by som osobitne poďakovať spravodajcom, pani Stavrevovej, pánovi Maldeikisovi a pánovi Bögemu za ich úsilie pri hľadaní rýchleho riešenia tohto veľmi dôležitého návrhu.
<SPEAKER ID="012" NAME="Mariann Fischer Boel">
členka Komisie. - Vážený pán predseda, chcela by som len spomenúť tú časť tohto balíka, ktorá sa týka rozvoja vidieka. Na úvod by som sa podobne ako pán Piebalgs rada poďakovala Parlamentu za jeho spoluprácu, najmä Výboru pre poľnohospodárstvo a rozvoj vidieka. V posledných mesiacoch sme viedli veľmi dobrý a konštruktívny dialóg a je zrejmé, že vaša podpora v tejto otázke je pre úspešný výsledok kľúčová.
<P>
Tento právny predpis musí byť prijatý čo najskôr, aby sa tieto prostriedky mohli investovať do rozvoja vidieka v roku 2009 a aby sa mohli ihneď využiť, t. j. ide o programovanie a využitie týchto prostriedkov.
<P>
Výsledkom konečného kompromisu pre rozvoj vidieka bolo o niečo menej finančných prostriedkov, ako sme si želali. Na začiatku sme žiadali 1,5 miliardy EUR a skončili sme s 1,02 miliardami EUR. Rozsah investícií do širokopásmového pripojenia vo vidieckych oblastiach sa zvýšil a členské štáty si teraz budú môcť flexibilne zvoliť medzi širokopásmovým pripojením a novými úlohami. Domnievam sa, že je to dobrý nápad, keďže neobmedzujete ľudí, ktorí nachádzajú konkrétne problémy v nových výzvach v niektorých častiach Európskej únie.
<P>
Komisia takisto dôkladne zvážila pozmeňujúce a doplňujúce návrhy. Žiadate rozšíriť rozsah vhodných operácií v oblasti širokopásmového pripojenia na mierne opatrenia, ako je školenie v používaní informačných a komunikačných technológií (IKT) a investície do služieb a zariadení súvisiacich s IKT. Rada by som zdôraznila, že tieto investície a činnosti sa už do veľkej miery podporujú zo štrukturálnych fondov a finančných prostriedkov určených na rozvoj vidieka. Pozornosť je zameraná na širokopásmové pripojenie, pretože sa považuje za nástroj na rozvoj technologickej podpory a rastu tým najlepším spôsobom.
<P>
Čo sa týka propagovania balíka pre obnovu, Komisia súhlasí, že je potrebné, no môže sa vykonať aj v rámci existujúcich nástrojov zo súboru nástrojov určených na rozvoj vidieka. Súčasný politický rámec povoľuje využiť finančné prostriedky na projekty už v roku 2009.
<P>
Preštudovali sme aj návrh na začlenenie sumy 250 miliónov EUR do financovania, ktorú Parlament pridelil do rozpočtu na rok 2009 na rozvoj vidieka vo svojom záverečnom hlasovaní o rozpočte minulý rok. Tento návrh však nebol súčasťou dohody o financovaní balíka na obnovu, ktorý bol dohodnutý počas rokovaní trialógu. S cieľom zabrániť odkladu konečného prijatia tohto balíka sa domnievam, že by sme mali využiť príležitosť a vrátiť sa k tejto otázke neskôr tento rok, keď sa bude schvaľovať zvyšok finančných prostriedkov balíka pre obnovu.
<P>
Keďže toto je posledná schôdza v pléne pred voľbami do Európskeho parlamentu, rada by som vám úprimne poďakovala za veľmi dobrú spoluprácu a výmenu názorov, niekedy s množstvom patriotizmu a dynamiky, bolo mi však potešením. Tým z vás, ktorí sa neuchádzajú o znovuzvolenie, by som rada povedala, že mi bolo potešením s vami spolupracovať.
<P>
(potlesk)
<SPEAKER ID="013" NAME="Predseda">
Veľmi pekne vám ďakujem, pani komisárka Fischerová Boelová. Je od vás veľmi milé, že ste to spomenuli. Spolupracovať s vami a vašimi kolegami z Komisie bolo a vždy bude veľkým potešením. Samozrejme, že niekedy máme rozdielne názory, no spolupracovať s vami a s pánom komisárom Piebalgsom bolo vždy potešením, a preto vám chcem veľmi pekne poďakovať v mene Parlamentu ako aj vo svojom mene.
<SPEAKER ID="014" NAME="Mario Mauro" LANGUAGE="IT">
Vážený pán predseda, dámy a páni, trialóg, ktorý sa konal 2. apríla, nakoniec viedol k dohode medzi Parlamentom a českým predsedníctvom. Ako spravodajca Výboru pre rozpočet požiadaného o stanovisko som tomu veľmi rád, pretože to umožnilo pokračovať v legislatívnom procese pre plán obnovy v časovom rámci, ktorý sme si želali.
<P>
Spôsoby financovania na rok 2009 sú veľmi jasné: z celkovej sumy 3,98 miliardy EUR sa 2 miliardy EUR vyčlenia na energetiku prostredníctvom kompenzácie v rámci výdavkovej kapitoly 2 s názvom "Ochrana a riadenie prírodných zdrojov". O zostávajúcej sume vo výške 1,98 miliardy EUR vyčlenenej na energetiku sa rozhodne ako o časti rozpočtového postupu na rok 2010 a v prípade potreby sa k záveru dospeje v rámci rozpočtového postupu na rok 2011.
<P>
Domnievam sa však, že je dôležité, aby súčasný kompenzačný mechanizmus, ktorý sa uplatňuje na rôzne výdavkové kapitoly, neohrozoval finančný balík určený pre spoločne odsúhlasené programy alebo ročný rozpočtový postup. Takisto sa domnievam, že vzhľadom na deficit, na ktorý poukázala súčasná Medziinštitucionálna dohoda, sa musíme viac zamerať na túto záležitosť, aby bola dohoda flexibilnejšia a mohla tak lepšie reagovať na ďalšie finančné potreby.
<SPEAKER ID="015" NAME="Vicente Miguel Garcés Ramón">
spravodajca Výboru pre rozpočet požiadaného o stanovisko. - (ES) Vážený pán predseda, predkladám stanovisko Výboru pre rozpočet, ktorého som spravodajcom, o návrhu na zmenu a doplnenie nariadenia o podpore rozvoja vidieka prostredníctvom Európskeho poľnohospodárskeho fondu pre rozvoj vidieka. Tento návrh je súčasťou Plánu hospodárskej obnovy Európy.
<P>
Európska rada vyčlenila koncom marca 2009 navrhovaných 3,98 miliárd EUR na energetický sektor a 1,02 miliardy EUR do fondu na rozvoj vidieka s cieľom vytvoriť novú infraštruktúru širokopásmového pripojenia na vidieku, zlepšiť existujúcu infraštruktúru a reagovať na nové problémy: zmenu klímy, obnoviteľné zdroje energie, biodiverzitu a reštrukturalizáciu mliekarenského odvetvia.
<P>
Výbor pre rozpočet sa jednomyseľne zhodol na tom, že referenčná suma uvedená v legislatívnom návrhu je v súlade so stropom výdavkovej kapitoly 2 súčasného viacročného finančného rámca na obdobie rokov 2007 - 2013.
<SPEAKER ID="017" NAME="Rumiana Jeleva" LANGUAGE="BG">
Ako spravodajkyňa Výboru pre regionálny rozvoj požiadaného o stanovisko by som chcela povedať, že ma veľmi teší konečná verzia Európskeho energetického programu pre obnovu. Parlament bránil silnú pozíciu počas rokovaní s Radou a pre európskych občanov dosiahol najlepší možný výsledok.
<P>
Energetický program pre obnovu je veľmi dôležitý pre budúcnosť našich európskych hospodárstiev. Súčasná hospodárska a finančná kríza ohrozuje rôzne programy v oblasti energetickej bezpečnosti, čo škodí nášmu budúcemu hospodárskemu rastu a úspechu.
<P>
V dôsledku toho je správnym prístupom poskytnúť dodatočné finančné stimuly na projekty v energetickom sektore, ktoré pomôžu obnoviť naše hospodárstvo a podporiť bezpečnosť energetických dodávok, a ktoré sú zamerané aj na zníženie emisií skleníkových plynov.
<P>
Týmto novým programom sa efektívne posilní energetická bezpečnosť aj v mojej krajine, Bulharsku, a to vďaka finančným prostriedkom určeným pre plynovod Nabucco a našemu prepojeniu so sieťami infraštruktúry v Grécku a Rumunsku. Tým sa počas kríz staneme menej zraniteľnými, ako to bolo v prípade krízy počas minulej zimy.
<P>
Vážené kolegyne, vážení kolegovia, naše európske hospodárstva a naša infraštruktúra závisia od dobrého prístupu k energii. V tejto súvislosti pripravil Európsky energetický program pre obnovu cestu k efektívnejšej a účinnejšej energetickej infraštruktúre v Európe. Z tohto dôvodu by som rada znovu zdôraznila potrebu spoločnej energetickej politiky Európskej únie. Len spoločne budeme môcť dosiahnuť väčší úspech a poskytnúť občanom energetickú bezpečnosť, ktorú si zaslúžia. Nakoniec by som chcela zablahoželať pani spravodajkyni k vynikajúcej práci.
<SPEAKER ID="018" NAME="Domenico Antonio Basile" LANGUAGE="IT">
Vážená pani predsedajúca, dámy a páni, Výbor pre poľnohospodárstvo a rozvoj vidieka vyzval Výbor pre regionálny rozvoj, aby predložil stanovisko k návrhu nariadenia Rady o podpore rozvoja vidieka prostredníctvom Európskeho poľnohospodárskeho fondu pre rozvoj vidieka (EPFRV), o ktorom sa teraz v Parlamente rokuje v kontexte všeobecnejšieho balíka vo výške 5 miliárd EUR.
<P>
Dané opatrenie možno považovať za vhodnú reakciu Komisie na potreby, o ktoré sa opiera toto rozhodnutie a ktoré Rada prijala 11. a 12. decembra 2008, a to schváliť Program hospodárskej obnovy Európy zahŕňajúci špecifické opatrenia v mnohých oblastiach právomoci Spoločenstva a vnútroštátnych právomocí na riešenie hospodárskej a finančnej krízy, ktorá v roku 2007 zasiahla európske trhy.
<P>
V sektore rozvoja vidieka sa v rámci opatrenia Komisie navrhuje náležite aktualizovať nariadenie Rady č. 1698/2005, pričom táto aktualizácia sa zameriava na vykonávanie usmernení uvedeného európskeho plánu.
<P>
Návrh Komisie, v ktorom sa stanovuje, aby sa rozpočet vo výške 1,5 miliardy EUR sprístupnil všetkým členským štátom prostredníctvom Európskeho fondu pre rozvoj vidieka, vytvoril prístup k širokopásmovému internetu vo vidieckych oblastiach a čelil výzvam stanoveným v strednodobom hodnotení spoločnej poľnohospodárskej politiky, dokončenom v novembri 2008, má vo všeobecnosti plnú podporu Výboru pre regionálny rozvoj. Výbor sa domnieva, že navrhnuté opatrenia v prípade ich rýchlej a úplnej realizácie celkom isto pomôžu oživiť národné hospodárstva a znovu posilniť dôveru spotrebiteľov v systém, pričom zároveň budú napĺňať ciele územnej a sociálnej konvergencie v regiónoch Únie. To všetko platí najmä vtedy, ak sa tieto opatrenia skombinujú s potrebou, ktorú vyjadrila Rada, maximalizovať výdavkové možnosti počas prvých rokov.
<P>
Výbor sa tým, že vyjadril svoje stanovisko, neobmedzil len na vyhodnotenie opatrení, ktoré navrhla Európska komisia, ale rozhodol sa predložiť svoj vlastný návrh začlenením niekoľkých pozmeňujúcich a doplňujúcich návrhov do predloženého textu. Hlavný aspekt, ktorý by chcel Výbor pre regionálny rozvoj zdôrazniť, je potreba zvýšenia transparentnosti a informovania o výsledkoch dosiahnutých počas obdobia rokov 2009 - 2011 a poskytnutia primeraných nástrojov na koordináciu činností financovaných prostredníctvom EPFRV a štrukturálnych fondov v súvislosti s infraštruktúrou širokopásmového pripojenia na internet.
<P>
Výbor požiadal Komisiu o začlenenie časti osobitne venovanej overovaniu výsledkov dosiahnutých v súvislosti s touto činnosťou v rámci výročnej správy o monitorovaní potrebnej pre Európsky poľnohospodársky fond pre rozvoj vidieka vo forme konkrétneho pozmeňujúceho a doplňujúceho návrhu začleneného do textu navrhovaného opatrenia.
<SPEAKER ID="019" NAME="Romana Jordan Cizelj">
v mene skupiny PPE-DE. - (SL) Riešenie finančnej a hospodárskej krízy je dôležitou skúškou jednotnosti a solidarity Európy. Musíme preukázať dve veci: po prvé, že prijmeme koordinované opatrenia, z ktorých budeme profitovať, a po druhé, že dokážeme zachovať strategické priority, ktoré sme si stanovili počas posledných pár rokov: to znamená priority, ktoré uľahčujú prechod k znalostnej spoločnosti a inovatívnej spoločnosti s nízkou úrovňou emisií skleníkových plynov.
<P>
Som rada, že Európa reagovala na túto výzvu rýchlym a jednotným spôsobom. Vyslovili sme sa proti protekcionizmu a vytvorili sme jednotný trh, ktorý bol jedným z významných úspechov Európy a ktorý musíme zachovať aj v čase krízy. Zároveň sme dokázali ochrániť našu víziu a konať bez toho, aby sme stratili zo zreteľa naše dlhodobé úlohy, ktoré určite zahŕňajú aj zmenu klímy.
<P>
Dovoľte mi tiež stručne spomenúť projekty v oblasti energetiky. V relatívne krátkom čase sme zabezpečili dodatočné finančné zdroje určené ako rezerva na budúci rozvoj nových, čistejších technológií a na účely zvýšenia spoľahlivých dodávok energie. Dôležité je, že do tohto balíka sú zaradené technológie na zachytávanie a skladovanie uhlíka, podpora elektrární využívajúcich veternú energiu na mori a prepojenie plynových a elektrických prenosových sietí.
<P>
Chcela by som však vašu pozornosť zamerať na fakt, že napriek množstvu dobrých projektov, na ktoré sa vyčlení dodatočná pomoc, v tomto spise chýbajú niektoré dôležité projekty. Z tohto dôvodu chcem požiadať, aby sa tieto projekty pozorne monitorovali, aby sa ich realizácia kontrolovala a aby sme našli aj dodatočné finančné prostriedky, ktorými budeme financovať projekty presadzujúce účinné využívanie energie a ostatných obnoviteľných zdrojov energie.
<P>
Dovoľte mi tiež v tejto súvislosti dodať, že geotermálna energia je určite ďalším veľkým potenciálom, ktorý je zatiaľ nevyužitý. Domnievam sa, že je to jedna z našich najdôležitejších úloh na samom začiatku nasledujúceho parlamentného obdobia.
<SPEAKER ID="020" NAME="Hannes Swoboda">
v mene skupiny PSE. - (DE) Vážená pani predsedajúca, dámy a páni, zdá sa, akoby boli Vianoce, pretože všetko prebieha veľmi pokojne. K tomuto postupu však musím, žiaľ, povedať nepríjemnú poznámku.
<P>
Rade, ktorá tu dnes nie je zastúpená, trvalo niekoľko mesiacov, kým zrevidovala a preskúmala návrhy, ktoré predložila Komisia, a prišla s riešením v čase, keď čelíme obrovskej a stále rastúcej miere nezamestnanosti. Preto to nie je chyba Parlamentu. V tomto prípade boli osoby zodpovedné za rozpočet ešte pred nami, pokiaľ ide o oblasť energetiky. To nám určite nezjednodušilo život. Bežne zvyknú veci blokovať. Snažili sme sa však nájsť riešenie, v čom nám pán komisár veľmi pomohol, ale Rada bola neústupná.
<P>
Ide nám o to - a to by malo byť evidentné - , aby sa všetky rozpočtové prostriedky, ktoré sa nemôžu vynaložiť, využili na projekty zamerané na vytváranie pracovných miest, najmä v projektoch, ktorých cieľom je energetická bezpečnosť, energetická účinnosť a úspora energie. To by malo byť skutočne evidentné. Keby sme sa európskych občanov opýtali, či sú za pridelenie prostriedkov, ktoré neboli využité, do tejto konkrétnej oblasti, prevažná väčšina by povedala áno. Len Rada ešte stále neuznala, že práve toto potrebujeme. V tomto kontexte by sme všetci vrátane poslancov nového Parlamentu mali trvať na tom, aby sa to realizovalo.
<P>
Neviem, či pán Piebalgs bude ešte komisárom a či bude zodpovedný za túto oblasť, no dúfam, že Komisia sa takisto domnieva, že musíme zabezpečiť, aby sa všetky rozpočtové prostriedky, ktoré sa nemôžu vynaložiť, preniesli do iných oblastí do projektov súvisiacich so zamestnanosťou a týkajúcich sa energetickej účinnosti a energetickej bezpečnosti.
<P>
Nakoniec by som rád vo svojom mene ako aj v mene našej skupiny poďakoval pani komisárke aj pánovi komisárovi za spoluprácu. Či bola táto spolupráca vždy potešujúca, je druhá vec, vždy ste však boli ochotní zapojiť sa do dialógu a dúfam, že to isté môžete povedať aj o nás. Nachádzame sa uprostred volebnej kampane, no u vás sú veci trochu pokojnejšie. Myslím si však, že dokážete žiť aj bez nás poslancov.
<SPEAKER ID="021" NAME="Donato Tommaso Veraldi" LANGUAGE="IT">
Vážená pani predsedajúca, dámy a páni, návrh, o ktorom diskutujeme, je súčasťou balíka vo výške 5 miliárd EUR určeného na Plán hospodárskej obnovy Európy, z ktorého 1,4 miliárd EUR je určených na výstavbu a dokončenie infraštruktúry pre širokopásmové pokrytie vidieckych oblastí internetom a na rozvoj nových úloh, ktoré vyplynuli pri kontrole stavu spoločnej poľnohospodárskej politiky.
<P>
S cieľom reagovať na súčasnú finančnú krízu musíme začať konať najmä vo vidieckych oblastiach a použiť nástroje zamerané na pomoc týmto oblastiam, aby sa dostali zo štrukturálnej izolácie, v ktorej sa nachádzajú. Preto je veľmi potrebné zaručiť využitie dostupných prostriedkov Spoločenstva zvýšením ich efektívnosti a pridanej hodnoty. V oblasti rozvoja vidieka treba prijať každú taktiku, aby sa zabezpečila väčšia finančná flexibilita a účinnosť.
<P>
Domnievam sa, že je dôležité, aby sa Komisia zaviazala pomôcť členským štátom pri prijímaní vnútroštátnych stratégií a programov na rozvoj vidieka zameraných na podporu zamestnanosti. Musím však povedať, že v súlade s pravidlami Fondu pre rozvoj vidieka riadia realizáciu širokopásmových projektov väčšinou verejné správy - provincie, magistráty a horské komunity - ktoré do svojho účtovníctva nezahŕňajú DPH. K tomu nedochádza v prípade ostatných programov keďže štrukturálne fondy, kde sa takéto výdavky považujú za oprávnené, sú upravené na základe iných nariadení.
<P>
Hospodárska kríza len zdôraznila ťažkosti, ktoré už tieto miestne orgány mali, a vplyv DPH na rozpočty spojené s realizáciou rôznych činností je taký veľký, že vzniká riziko, že tieto orgány nebudú investovať a že sa nevyužité zdroje vrátia do rozpočtu Spoločenstva. Nakoniec, pokiaľ ide o rozdelenie zdrojov, domnievam sa, že sa musíme zamerať na využívanie historických kritérií, ako to navrhuje Komisia.
<SPEAKER ID="022" NAME="Guntars Krasts" LANGUAGE="LV">
Ďakujem, pani predsedajúca. Domnievam sa, že dohoda dosiahnutá o podpore pre energetickú politiku Európskej únie v dlhodobom horizonte, ktorá z krátkodobého hľadiska poskytuje stimuly na obnovu hospodárstva, splnila oba ciele. Jediná výnimka, ktorá nemôže zabezpečiť hospodársky výnos v krátkom čase, je financovanie projektov zameraných na zachytávanie a skladovanie uhlíka. Bezpochyby však spĺňa dlhodobé úlohy v oblasti energetickej politiky zvýšením konkurencieschopnosti technológií podnikov EÚ na svetových trhoch, kde alternatívne formy energie nebudú môcť v blízkej budúcnosti nahradiť spaľovanie uhlia. Veľmi vítam prideľovanie väčšiny finančných prostriedkov na európske projekty prepojenia energetických sietí. Som rád, že na integráciu pobaltských štátov, ktoré patria medzi najviac izolované regióny v EÚ, do európskych elektrických sietí bolo vyčlenené veľké množstvo zdrojov. Napriek tomu, že tieto investície nemajú za následok plnú integráciu trhov troch pobaltských štátov do európskych sietí, ide o dôležitý a posilňujúci faktor, ktorý podporí bezpečnosť dodávok energie. Dúfam, že to bude pobaltským štátom slúžiť ako stimul, aby pokračovali v štrukturálnych reformách svojich energetických systémov a aby vytvárali trhové podmienky, ktoré zlepšia situáciu spotrebiteľov energie v tomto regióne. Ďakujem.
<SPEAKER ID="023" NAME="Claude Turmes">
v mene skupiny Verts/ALE. - Vážená pani predsedajúca, pre dôveryhodnosť Európskej únie je dnešok veľmi smutným dňom. Balík hospodárskej obnovy, o ktorom budeme hlasovať, je v skutočnosti plánom neobnovenia, ktorý nebude mať za následok priame hospodárske stimuly. Máme za sebou mesiace niekedy intenzívnych rokovaní s Radou EÚ. Namiesto toho, aby sme sa postavili vládam krajín ako Nemecko, Holandsko a Spojené kráľovstvo, ktoré prijali krátkozraký prístup typu "chcem späť svoje peniaze", väčšina tohto Parlamentu a Komisia jednoducho ustúpili ich požiadavkám.
<P>
Je to veľmi zlý výsledok a dalo sa mu predísť. Mohli sme vytvoriť skutočný nástroj solidarity, v rámci ktorého by sa prevažná väčšina prostriedkov vyčlenila hospodárstvam v najväčšej núdzi: našim priateľom vo východnej Európe. Mohli sme zvýšiť hospodársku efektívnosť tohto balíka využitím inovatívnych finančných nástrojov ako pôžičkový záručný fond a štátne banky, alebo Európska investičná banka. Z tých 5 miliárd EUR mohlo byť 50 - 80 miliárd EUR v investíciách, ktoré teraz potrebujeme pre európske hospodárstvo. Mohli sme svoje investície zamerať na oblasti s okamžitým vznikom pracovných miest, ako sú mestá v Európe skúmajúce renováciu budov a verejnej dopravy, alebo nezávislí dodávatelia elektrickej energie investujúci do obnoviteľných zdrojov energie či naše priemyselné odvetvia v Európe investujúce do ekologických technológií. Namiesto toho ste sa rozhodli vložiť tento balík vo výške 5 miliárd EUR do zastaranej štátnej pomoci pre tých, ktorí finančnú hotovosť potrebujú najmenej: veľké energetické oligopoly v Spojenom kráľovstve, Nemecku a Francúzsku.
<P>
Namiesto toho, aby sme vyslali silný signál, vysielame signál o nedostatku politickej odvahy: bezcharakterné európske inštitúcie, ktoré ustúpili vrtochom vlád zaslepených národnými záujmami.
<P>
Žiaľ, nemáme odvážneho predsedu Komisie s víziou do budúcnosti. Liberáli a socialisti v tomto Parlamente, žiaľ, neboli pripravení bojovať spolu so Zelenými, aby bol tento balík pre obnovu skutočným prvým krokom k novému ekologickému dohovoru. Skôr než dôjde k zmenám v Európe, musíme najprv vymeniť predsedu Komisie. Aby sa táto zmena mohla uskutočniť, musíme zmeniť pomer síl v Európskom parlamente. "Stop Barrosovi - za nový ekologický dohovor": toto je viac než kedykoľvek predtým ten správny slogan pre nadchádzajúce európske voľby.
<SPEAKER ID="024" NAME="Pedro Guerreiro" LANGUAGE="PT">
Vzhľadom na takzvaný 5-miliardový balík Európskej únie určený pre Plán hospodárskej obnovy Európy treba pripomenúť uznesenie, ktoré prijal tento Parlament o strednodobej revízii finančného rámca na obdobie rokov 2007 - 2013. V tomto uznesení sa uvádza, že strop vlastných zdrojov predstavuje 1,24 % HND EÚ v platbách, čo bolo menej ako 1 %; že každý rok zostáva významná rezerva pod úrovňou stropu stanoveného viacročným finančným rámcom vo výške viac ako 29 miliárd EUR v platbách za posledné tri roky; a že medzi viacročným finančným rámcom a stropom EÚ pre vlastné zdroje existujú veľké rezervy vo výške viac ako 176 miliárd EUR od roku 2010 do roku 2013.
<P>
Vzhľadom na túto skutočnosť si musíme položiť otázku: prečo vzhľadom na zhoršujúcu sa hospodársku situáciu nepoužijeme aspoň prostriedky z viacročného finančného rámca?
<P>
Prečo sa Európska únia rozhodla odpočítať 2 miliardy EUR z poľnohospodárskej rezervy, keď tisíce poľnohospodárov čelia ešte väčším ťažkostiam?
<P>
Potrebujú poľnohospodári väčšiu podporu, aby mohli čeliť rastúcim výrobným nákladom a klesajúcim cenám pre výrobcov, alebo potrebujú podporu širokopásmového internetu?
<P>
Aby sme zabezpečili neutrálnosť tejto úpravy, z ktorých ďalších rozpočtových kapitol získame takmer 2 miliardy EUR? Získame túto sumu z kohézie?
<P>
Ako prerozdelia takmer 4 miliardy EUR na projekty v oblasti energetiky a približne 1 miliardu EUR na zrejmú podporu širokopásmového pripojenia vo vidieckych oblastiach? Ako sa realizuje táto nespravodlivá výmena?
<P>
A nakoniec, kde je tá hlásaná solidarita v Európskej únii? Alebo sa hora znovu raz zmení na krtinec?
<SPEAKER ID="025" NAME="Patrick Louis">
v mene skupiny IND/DEM. - (FR) Vážená pani predsedajúca, dámy a páni, snaha o realizáciu plánu obnovy je dobrým zámerom. Obnova musí podľa Keynesa reagovať na cyklický pokles, no táto kríza je štrukturálna. Tento nástroj je preto neadekvátny.
<P>
Ďalšie prideľovanie prostriedkov do nekontrolovaného hospodárstva je ako vhodiť peniaze do kanála. Posilnenie hospodárstva pred obnovením priorít Spoločenstva na našich hraniciach je ako snažiť sa vykúriť dom s otvorenými oknami. Stane sa to, že bojler sa vyčerpá a účty za kúrenie budú obrovské.
<P>
Po týchto úvodných pripomienkach by som chcel povedať tri poznámky. Po prvé, trh s energiou nie je relevantný. V tejto oblasti hospodárska súťaž v skutočnosti neznižuje ceny, pretože tie sa odvodzujú od nákladov na výrobné prostriedky. Z tohto dôvodu sa domnievame, že je potrebné investovať do skutočne účinných zdrojov energie, zabrániť pasci zdrojov energie, ktoré sú vo veľkom dotované, ako je veterná energia, a zvoliť si solárnu a jadrovú energiu.
<P>
Po druhé, jednotný trh s elektrinou nie je účinný. Pokiaľ ide o veľkú vzdialenosť, energetické straty sú primerané prekonanej vzdialenosti. Pravdepodobnosť kolapsu a výpadku narastá s geografickou komplexnosťou siete. Prepojenie elektrickej siete Európy by sa preto mala vrátiť k svojmu pôvodnému účelu, ktorým je slúžiť ako recipročný zálohový zdroj na hraniciach a umožňovať výmenu energie, no len na pozadí. Táto činnosť by mala byť našou prioritou.
<P>
Po tretie, pokiaľ ide o správu pani Podimatiovej, ktorá súvisí so súčasnou správou, odporúčame, aby sa nezohľadnila len energia potrebná na prevádzku výrobku, ale zvážili aj informácie o množstve energie potrebnej na výrobu tohto výrobku.
<P>
Oznámenie tejto informácie spotrebiteľom zlepší pozíciu výrobkov s vysokou pridanou hodnotou a nízkou energetickou spotrebou. Zahrnutie tejto informácie poskytne toľko potrebnú konkurenčnú výhodu našim hospodárstvam, ktoré sú tiež veľmi ohrozené nespravodlivou hospodárskou súťažou v globálnom meradle.
<SPEAKER ID="026" NAME="Sergej Kozlík" AFFILIATION="NI">
(SK) Vážená pani predsedajúca, ctený Parlament a hostia. Rozhodnutie Európskeho parlamentu a Rady presunúť balík 5 miliárd EUR nevyčerpaných prostriedkov z roku 2008 do roku 2009 a využiť ich zároveň ako stimulačný balík na zmiernenie dôsledkov finančnej krízy a zároveň v sume 4 miliárd EUR na riešenie niektorých úzkych miest v energetickom systéme Európy vnímam ako výnimočné, ale efektívne rozhodnutie. Na druhej strane aj vystúpenie pána Turmesa, najmä pokiaľ sa týka fondového hospodárenia, bolo v mnohých bodoch pravdivé.
<P>
Pokladám za dôležité, aby vlády členských štátov pružne reagovali a pokiaľ možno celý objem vyčlenených prostriedkov v rokoch 2009 - 2010 skutočne aj efektívne čerpali. Krízová situácia v zásobovaní plynom po spore medzi Ruskom a Ukrajinou začiatkom tohto roka ukázala, aká zraniteľná je značná časť Európy v kritických situáciách. Opatrenia realizované a financované z tohto balíka preto mali napomôcť zabrániť opakovaniu tejto krízy.
<SPEAKER ID="027" NAME="Agnes Schierhuber" AFFILIATION="PPE-DE">
(DE) Vážená pani predsedajúca, vážení komisári, dámy a páni, v prvom rade by som chcela poďakovať pani Stavrevovej za vynikajúcu správu. Je veľmi dôležité, aby bol tento hospodársky program, ktorý sme dnes prijali v jeho celkovej podobe, dostupný aj vo vidieckych oblastiach. Širokopásmové pripojenie je nevyhnutným prostriedkom komunikácie vidieckych oblastí, najmä v Rakúsku, ako aj pre nové a moderné pracovné miesta a rýchly prenos informácií. Nesmieme prehliadnuť skutočnosť, že viac ako 50 % obyvateľov Európskej únie žije vo vidieckych oblastiach.
<P>
Dámy a páni, moja politická kariéra sa končí. Rada by som úprimne poďakovala všetkým svojim kolegom, Komisii a všetkým inštitúciám Európskej únie, najmä úradníkom a zamestnancom, za ich pomoc a podporu. Bolo mi potešením spolupracovať s vami všetkými. Nakoniec by som rada poďakovala tlmočníkom, ktorí museli tlmočiť moju rakúsku nemčinu.
<P>
Som presvedčená, že naďalej musí byť absolútne jasné, že spoločná poľnohospodárska politika a jej dva piliere sú pre spoločnosť Európskej únie dôležité. Poľnohospodári sú si, samozrejme, vedomí svojej zodpovednosti voči spoločnosti. Očakávam však, že aj spoločnosť Európskej únie si je vedomá svojej zodpovednosti voči všetkým, ktorí zabezpečujú jej zdroje. Vzhľadom na to želám Európskej únii do budúcnosti všetko dobré.
<P>
(potlesk)
<SPEAKER ID="028" NAME="Gábor Harangozó" AFFILIATION="PSE">
(HU) Vážený pán komisár, dámy a páni. Chcel by som začať poďakovaním pani Stavrevovej za jej spoluprácu a zablahoželať jej k vynikajúcej práci, ktorá získala jednohlasnú podporu vo Výbore pre poľnohospodárstvo a rozvoj vidieka.
<P>
V nadväznosti na rozpravu, ktorá sa konala v Rade, máme k dispozícii 1,02 miliardy EUR na zmiernenie bolestného vplyvu krízy na vidiecke oblasti. Úspešne sme dosiahli stav, keď sa môžu prostriedky využiť oveľa flexibilnejším spôsobom v porovnaní s pôvodným návrhom vo vhodnom rozsiahlom rámci na rozvoj prístupu k širokopásmovému pripojeniu na internet vo vidieckych oblastiach a riešenie nových úloh definovaných počas revízie spoločnej poľnohospodárskej politiky.
<P>
Plány členských štátov na rozvoj vidieka sa musia čo najskôr preskúmať, aby sa uvedená suma mohla čo najskôr sprístupniť. Pre vidiecke obyvateľstvo je to pravdepodobne najdôležitejší aspekt, pretože pomocou tohto rozvoja sa vytvoria nové pracovné miesta, nové odborné kurzy a nové trhy, čím sa zároveň znížia náklady a zabezpečí sa rozmiestnenie nových inovačných technológií.
<P>
Vidiecke obyvateľstvo patrí medzi najzraniteľnejšie obete hospodárskej krízy. Pri pohľade do budúcnosti možno povedať, že okrem hospodárskej krízy existuje aj riziko budúceho územného a hospodárskeho vylúčenia. Ešte predtým, ako táto kríza vypukla, museli mnohé členské štáty čeliť trvalému úpadku vidieckych oblastí. Je našou zodpovednosťou čo najskôr navrhnúť a zaviesť potrebné opatrenia zamerané na zachovanie našich vidieckych hodnôt.
<P>
Vážené kolegyne, vážení kolegovia, vzhľadom na to, že sa neočakáva, že moja strana uspeje vo voľbách, čo by mi umožnilo pokračovať v práci ďalších päť rokov spolu s vami, by som vám chcel poďakovať za vynikajúcu spoluprácu v tomto Parlamente. Ako mladý politik môžem všetkým mladým politikom len zaželať, aby mali možnosť naučiť sa v takej skvelej organizácii, ako funguje európska politika.
<SPEAKER ID="029" NAME="Lena Ek" AFFILIATION="ALDE">
(SV) Vážená pani predsedajúca, vo svete a v Európe práve čelíme trom krízam: finančnej kríze, následnej kríze zamestnanosti a kríze týkajúcej sa zmeny klímy. Balíky opatrení by mali byť zamerané na nájdenie riešení pre všetky tri krízy, no nám dojem, že v prípade tohto balíka to tak nie je. Marilyn Monroe raz povedala: "Neuvádzajte ma do pokušenia, nájdem ho aj sama." Zdá sa, že vlády členských štátov podľa toho konali v súvislosti s využívaním finančných prostriedkov, ktoré sme spoločne uvoľnili pre tento hospodársky balík. Možno vysloviť rozsiahlu kritiku vzhľadom na to, že sa zaoberá starými typmi energie, a najmä vzhľadom na časový faktor. Opatrenia, ktoré sa nachádzajú v balíku, sa týkajú takej ďalekej budúcnosti, že skôr vytvoríme pracovné miesta počas nasledujúcej recesie než počas tejto. Naším zámerom bolo zaviesť nové technológie a nové myšlienky, ako aj opatrenia na vytvorenie pracovných miest teraz, počas tejto recesie v Európe. Z tohto dôvodu (ak budeme, dúfam, znovu zvolení) budeme naďalej monitorovať sľuby, ktoré Komisia vyslovila prostredníctvom komisára Piebalgsa, konkrétne riadne a spoľahlivé monitorovanie realizácie a dohľadu.
<P>
Nakoniec, vážená pani predsedajúca, by som chcela poďakovať pani komisárke Fischerovej Boelovej za jej mimoriadne konštruktívnu prácu, a pánovi komisárovi Piebalgsovi, ktorý veľmi úzko spolupracoval s Výborom pre priemysel, výskum a energetiku a ktorý bol osobne veľkým prínosom, pokiaľ ide o energetický a klimatický balík a o to, čo sme dosiahli v tejto oblasti za posledných päť rokov. Chcela by som poďakovať spravodajkyni, ktorá vykonala dobrú prácu, a svojim kolegom. Skutočne sa domnievam, že by sme mali ukončiť prácu Európskeho parlamentu v Štrasburgu a stretávať sa v budúcnosti len na jednom mieste.
<SPEAKER ID="030" NAME="Andrzej Tomasz Zapałowski" AFFILIATION="UEN">
(PL) Vážená pani predsedajúca, podpora vidieckych oblastí je veľmi dôležitá činnosť bez ohľadu na to, akú má podobu. O to viac, keď táto podpora prichádza vo forme zavedenia nových technológií vo vidieckych oblastiach vo veľkom rozsahu. Poradie priorít vo mne však vzbudzuje obavy. Čo je v súčasnosti dôležitejšie pre rozvoj vidieckych oblastí - širokopásmový internet, ďalšia modernizácia a rozvoj dopravnej infraštruktúry, alebo opatrenia súvisiace s nárastom zamestnanosti vo vidieckych oblastiach, najmä počas krízy?
<P>
Podľa mňa je zrejmé, že prostriedky potrebné na zavedenie širokopásmového internetu a riešenie zmeny klímy vo vidieckych oblastiach sa budú poskytovať najmä podnikom a firmám, ktoré túto prácu vykonávajú, a nie poľnohospodárom alebo obyvateľom vidieckych oblastí. Možno by sa tieto prostriedky mali vyčleniť na zníženie nerovnováhy v dotovaní stredne veľkých poľnohospodárskych podnikov v nových členských štátoch. Európska únia v súčasnosti poľnohospodárom poskytuje širokopásmový internet na úkor obrovských nákladov namiesto toho, aby uspokojila oveľa dôležitejšie potreby, ako napríklad zvýšenie úrovne poľnohospodárskych podnikov, a nie poľnohospodárskych koncernov.
<SPEAKER ID="031" NAME="Konstantinos Droutsas" AFFILIATION="GUE/NGL">
. - (EL) Vážená pani predsedajúca, cieľom programu hospodárskej obnovy vo výške 5 miliárd EUR je využiť krízu kapitalizmu a pomôcť kapitálu dosiahnuť svoje ciele podporovaním kapitálových reštrukturalizácií v strategických odvetviach, ako je energetika a elektronické komunikácie.
<P>
Širokopásmový internet a siete sú potrebné na rozvoj vidieckych oblastí, nie sú však prioritou. Keď sa príjem vlastníkov malých a stredných poľnohospodárskych podnikov neustále znižuje a čelia hrozbe vysťahovania zo svojej pôdy, ako aj hrozbe nezamestnanosti, keďže hospodárstvo celých oblastí sa nachádza v kríze z dôvodu SPP a diktátu WTO, k rozvoju vidieka neprispeje rozvoj sietí; je to výsmech na úkor chudobných poľnohospodárov. Suma vo výške 1,5 miliardy EUR bola v zásade vyčlenená na rozvoj podnikov elektronickej komunikácie, nie na rozvoj poľnohospodárstva a vidieka.
<P>
Presne to isté platí pre sumu 3,5 miliardy EUR vyčlenenú na dokončenie integrovanej elektrickej siete a dokončenie jednotného trhu s elektrinou, čím sa zjednoduší privatizácia, fúzie a akvizície presadzované v treťom liberalizačnom balíku, ako aj na zachytávanie a skladovanie uhlíka, ten prehnane drahý a ekologicky neprijateľný plán zameraný na zvýšenie ziskov výrobných jednotiek, ktoré budú pokračovať v znečisťovaní.
<P>
Pracujúci a poľnohospodári chápu, že tieto opatrenia sa prijímajú na posilnenie kapitálu a monopolov, a z tohto dôvodu ich odmietajú, bojujú proti nim a žiadajú dôkladné zmeny, aby sa nestali obeťami krízy.
<SPEAKER ID="032" NAME="Helga Trüpel" AFFILIATION="Verts/ALE">
(DE) Vážená pani predsedajúca, dámy a páni, je pravda, že Európska únia sa snaží prispieť k riešeniu tejto vážnej finančnej a hospodárskej krízy. Je tiež pravda, že vzhľadom na podporu širokopásmového pripojenia vo vidieckych oblastiach by mala skutočne prispieť k zabezpečeniu preklenutia digitálneho rozdelenia spoločnosti a k tomu, aby viac ľudí malo možnosť využiť toto pripojenie a posilniť vnútornú súdržnosť v Európskej únii.
<P>
Ako politička pre rozpočet by som však rada zdôraznila, že hoci oznámenie takéhoto programu bude mať vplyv na verejnosť, nie je jasné, odkiaľ budú pochádzať tieto prostriedky. Do istej miery je to pochybné. Nemôžem to schváliť, a ak Rada takéto rozhodnutie prijme a Komisia prostredníctvom pána Barrosa príde s niečím podobným, treba sa uistiť, že budeme vedieť, odkiaľ budú tieto prostriedky pochádzať. To je jediná skutočne presvedčivá forma politiky, ktorú môžeme predložiť našim občanom. V súčasnosti týmito prostriedkami, žiaľ, ešte nedisponujeme. Aj členské štáty musia znovu zaujať stanovisko, aby sme mohli skutočne objasniť, že ide o príspevok k lepšej štrukturálnej politike a väčšej solidarite v Európe. Potom musíme spoločne prispieť k tomu, aby sa to aj uskutočnilo.
<SPEAKER ID="033" NAME="Andreas Mölzer" AFFILIATION="NI">
(DE) Vážená pani predsedajúca, hoci Európska únia zaviedla dotácie na rozvoj vidieka, zároveň podporila jeho vyľudňovanie v dôsledku podmienok stanovených v Maastrichtskej zmluve a podporujúcich bezuzdný entuziazmus v prospech liberalizácie a s tým súvisiaci úpadok vidieckej infraštruktúry.
<P>
Po zániku spoločnosti Chrysler a zatvorení policajných staníc a škôl sa vďaka deregulácii, ktorú nariadila EÚ, čoskoro zatvoria aj poštové úrady. Komisia očividne plánuje naďalej poskytovať pomoc vedúcu k zániku. Ak sa od roku 2014 skutočne prestanú uplatňovať podporné kritériá ako podpriemerná hospodárska výkonnosť a vyľudňovanie vidieka, pre mnohé znevýhodnené oblasti to bude posledná rana. Podľa môjho názoru ide o útok na všetky vidiecke oblasti, čomu by sme mali zabrániť. Potrebujeme rovnocenné životné podmienky v mestách a na vidieku. V opačnom prípade sa v Európe vyľudnia nielen jednotlivé oblasti, ale celé údolia.
<P>
Skrátenie dotácií určite nie je správnym prístupom, ak chceme zabezpečiť životaschopné vidiecke oblasti a malomestské štruktúry. Životaschopnosť vidieckych oblastí však nemôžeme zachovať len prostredníctvom dotácií do poľnohospodárstva. Zánik poľnohospodárstva v posledných rokoch to dokazuje viac než kedykoľvek predtým. Dotácie pre znevýhodnené oblasti sa nesmú znižovať, ale zvýšiť. Malé a stredné poľnohospodárske podniky a ekologické podniky musia prežiť a bezpodmienečne treba zachovať potravinovú suverenitu. Ak EÚ neprestane podporovať intenzívny chov dobytka a veľkých vlastníkov pôdy, ako je napríklad britská kráľovná, potom je najvyšší čas na renacionalizáciu alebo aspoň čiastočnú renacionalizáciu poľnohospodárstva.
<SPEAKER ID="034" NAME="Neil Parish" AFFILIATION="PPE-DE">
Vážená pani predsedajúca, chcel by som poďakovať pánovi komisárovi za to, že nám dnes ráno predstavil túto tému, ako aj pani Stavrevovej za jej správu.
<P>
Je veľmi dôležité, aby sme sa zaoberali týmto päťmiliardovým balíkom. Chcel by som Komisii rovno povedať, že keď bude v budúcnosti nakladať s balíkom vo výške päť miliárd, mala by získať jednoznačnejší súhlas Rady, kým zájdeme tak ďaleko. Chápem, že nie je vždy jednoduché získať súhlas Rady, pokiaľ ide o finančné prostriedky, musíme však vedieť, či tieto prostriedky nakoniec aj získame. Domnievam sa, že áno, a myslím si, že sa veľmi dobre využijú.
<P>
Niet pochybností o tom, že poľnohospodárstvo je pre vidiek veľmi dôležité, no na vidieku existujú aj iné podniky. Najmä pokiaľ ide o menšie poľnohospodárske podniky, potrebujete ďalší príjem. Konkrétne širokopásmové pripojenie znamená, že na vidieku sa môže rozvinúť veľa malých podnikov. Hneď ako bude dostupné, niektoré najvzdialenejšie vidiecke oblasti Európskej únie môžu byť veľmi dobre prepojené. Širokopásmové pripojenie by mohlo byť veľmi dôležité aj pokiaľ ide o pomoc podnikom napredovať v oblasti poľnohospodárstva, cestovného ruchu, ako aj všetkým podnikom, ktoré sú pripojené na internet.
<P>
V čase skutočnej recesie v Európskej únii je to stimulačný balík, ktorý - ak vyčleníme finančné prostriedky do správnych oblastí a ak ich získame včas - môže výrazne pomôcť, pretože musíme podporiť rozvoj podnikov. Poľnohospodárstvo je dôležité, no pre vidiecke oblasti sú dôležité aj iné odvetvia a tento balík môže byť preto nápomocný.
<P>
Preto Komisii želám pri tomto projekte veľa úspechov. Dúfam, že tieto prostriedky získate, no - ako som uviedol - domnievam sa, že v budúcnosti budeme musieť postupovať oveľa jednotnejším spôsobom.
<SPEAKER ID="035" NAME="Catherine Guy-Quint" AFFILIATION="PSE">
(FR) Vážená pani predsedajúca, v novembri 2008 Komisia predložila plán obnovy, ktorý nezodpovedal úlohe, ktorú mal splniť, či už ide o objem, alebo obsah. Po šiestich mesiacoch musíme uznať, že realizácia tohto plánu obnovy takmer neexistuje, a rada by som vedela, čo sa stalo s tými 30 miliardami EUR určenými na obnovu.
<P>
Čo sa stalo s 15 miliardami EUR ohlásenými prostredníctvom nových činností a zverenými Európskej investičnej banke (EIB)? Ako sa máme vyrovnať s ohláseným stimulom vo výške 7 miliárd EUR zo štrukturálnych fondov a Kohézneho fondu s ohláseným znížením čerpania štrukturálneho rozpočtu vo výške 10 miliárd EUR za rok 2009?
<P>
Nakoniec, čo sa týka 5 miliárd EUR, o ktorých dnes diskutujeme, rada by som povedala štyri pripomienky. Napriek tlaku z Európskeho parlamentu Rada ministrov financií nebola schopná uvoľniť 5 miliárd EUR na rok 2009 a poskytla len 2,6 miliardy EUR.
<P>
Preto si vôbec nie sme istí, či Rada bude schopná nájsť ďalšie chýbajúce 2,4 miliardy EUR na rok 2010. Parlament je pripravený nájsť možné riešenia prostredníctvom regulácie. Ostatné politické priority sa však za žiadnych okolností nesmú spochybniť. Parlament to nedovolí. Nemôžeme akceptovať prerozdelenie; to je hranica, ktorú nemôžeme prekročiť.
<P>
Bude ťažké nájsť týchto 2,4 miliárd EUR, pretože z predbežného návrhu rozpočtu Komisie vieme, že budeme mať k dispozícii maximálne 1,7 miliárd EUR. Rada však ešte musí odsúhlasiť uvoľnenie týchto rezerv. Preto je v každom prípade dôležité, aby v mene krátkodobej rozpočtovej ortodoxie a právneho prístupu k rozpočtovej regulácii mnohé členské štáty nepozastavili celý plán obnovy.
<P>
Pre budúcnosť Únie treba zachovať veľký rozpočet, pričom môžeme vidieť - a to je moja štvrtá poznámka - že spôsob, akým boli prerokované a prijaté posledné finančné perspektívy, a ich výška sú pre budúcnosť Európy veľmi nevýhodné.
<SPEAKER ID="036" NAME="Jan Mulder" AFFILIATION="ALDE">
(NL) Vážená pani predsedajúca, keď počúvam túto rozpravu, mám pocit, že väčšina z nás je spokojná, no mám však aj silný dojem, že tento balík je nedostatočný. Myslím si, že hlavnou starosťou bolo, aby si pán predseda Barroso a Komisia zachovali tvár. Predložené opatrenia budú bezpochyby užitočné, no financovanie ešte stále nie je isté.
<P>
Hoci sa v rozpočte pre poľnohospodárstvo musia zohľadniť nepredvídateľné situácie, dokonca aj v prípade prebytku, mám námietky voči tomu, aby sa neustále využíval ako hotovosť na pokrytie nepredvídateľných situácií. Domnievam sa, že Komisia a Európska únia sa nepoučili z infekčných chorôb zvierat, ktoré vypukli v minulosti. Ak by sa opäť vyskytli, museli by sme ich financovať z rozpočtu pre poľnohospodárstvo.
<P>
Rád by som vedel: čo bude našou prioritou? Financovanie opatrení zameraných na boj proti chorobám zvierat alebo financovanie tohto balíka, ktorý sa musí ešte upraviť? Naďalej zostáva veľká neistota, chápem však, že finančná podpora bude vždy a za každých okolností dostupná, a to ma upokojuje.
<P>
Pokiaľ ide o súčasné opatrenia, v jednotlivých členských štátoch sa líšia, bezpochyby sú však užitočné. Aj ja som za energetickú bezpečnosť a myslím si, že všetko, čo v tejto súvislosti robíme, bude užitočné.
<P>
Na záver by som rád zablahoželal obom komisárom k práci, ktorú vykonali, a najmä pani Fischerovej Boelovej, s ktorou som za posledných päť rokov veľmi úzko spolupracoval.
<SPEAKER ID="037" NAME="Inese Vaidere" AFFILIATION="UEN">
(LV) Dámy a páni, iniciatíva v celkovej výške 5 miliárd EUR je dobrým základom pre budúci rozvoj spoločnej energetickej politiky Európskej únie a rozvoj vidieka z dlhodobého hľadiska. Posilnenie vnútorných sietí je takisto dôležité, rovnako ako zavedenie prepojení, ktoré tvoria jednotlivé siete. Podľa môjho názoru by sa mal väčší dôraz klásť na energetickú účinnosť a diverzifikáciu vytvorením skutočných stimulov na používanie elektrární využívajúcich veternú energiu na mori, geotermálnu energiu a ostatné obnoviteľné zdroje energie. Plány členských štátov vrátane plánov veľkých štátov, ako sú Nemecko, Francúzsko a Spojené kráľovstvo, sa musia vyvíjať v súlade so spoločnou energetickou politikou Európskej únie. Pre tie štáty, ktoré sú osobitne postihnuté hospodárskou krízou, by sa mal stanoviť strop spolufinancovania vo výške 50 %. Skutočnú podporu musia získať aj miestne a regionálne iniciatívy zamerané na zavedenie energie vyrobenej z obnoviteľných zdrojov a na podporu ich využívania. Pokiaľ ide o rozvoj vidieka, viac pozornosti treba venovať skutočnej situácii než historickým ukazovateľom. Hovoríme nielen o zavedení širokopásmového pripojenia, ale napríklad aj o rozvoji vidieckych ciest. Zdroje pochádzajúce z Európskeho poľnohospodárskeho fondu na rozvoj vidieka by sa mali sprístupniť najmä hospodársky slabším členským štátom. Ďakujem vám.
<SPEAKER ID="038" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Vážená pani predsedajúca, vážení komisári, tento Plán hospodárskej obnovy nie je žiadnym majstrovským dielom. Predovšetkým toho nezvýšilo veľa pre oblasť vidieka. Takisto znamená prenos prostriedkov na rozvoj vidieka z rozpočtu pre poľnohospodárstvo. Pani komisárka, to nevedie k nezávislému rozvoju vidieckych oblastí, ale riadi sa to logikou vzájomnej kompenzácie.
<P>
Predovšetkým je úlohou členských štátov, aby vytvorili kompenzačné programy. V Nemecku sa to týka fondu pre mlieko. Strata 15 centov na kilogram mlieka znamená deficit 4,2 miliardy EUR len pre poľnohospodárov produkujúcich mlieko v Nemecku. Teraz sa má vytvoriť kompenzácia vo výške 100 miliónov EUR. Pani komisárka, dovoľte mi, aby som to povedal priamo. Sú to len omrvinky, ale žiadny Plán hospodárskej obnovy!
<SPEAKER ID="039" NAME="Maria Petre" AFFILIATION="PPE-DE">
(RO) V prvom rade by som chcela zablahoželať pani Stavrevovej ku kvalitnej správe, ktorú nám dnes predložila.
<P>
Podporujem pozmeňujúce a doplňujúce návrhy, ktoré predložila spravodajkyňa, a to sprístupniť 250 miliónov EUR na činnosti týkajúce sa riešenia nových úloh, hoci, ako povedala samotná pani komisárka, to budeme musieť znovu zrevidovať. Vzhľadom na potrebu rýchlej reakcie na súčasnú hospodársku krízu by bolo veľkou pomocou, ako všetci dobre vieme, keby boli platby uskutočnené už v rozpočtovom roku 2009. Tento prístup odráža závery, ku ktorým dospelo predsedníctvo Európskej rady 12. decembra 2008.
<P>
Jedným dôležitým aspektom súčasnej hospodárskej krízy je zníženie objemu všeobecne dostupných zdrojov a úverov spolu s prísnejšími podmienkami na získanie úveru z banky. Na základe toho podporujem návrh spravodajkyne, aby členské štáty mohli využívať prostriedky dostupné prostredníctvom úverov a úverových záruk, čo by príslušným stranám vo vidieckych oblastiach umožnilo investovať v týchto ťažkých časoch.
<P>
Vzhľadom na veľkú rozptýlenosť obyvateľstva a vysoké náklady v niektorých vidieckych spoločenstvách nebudú mať všetci občania osobný prístup k širokopásmovej infraštruktúre. Podľa môjho názoru by členské štáty okrem navrhovaných operácií v oblasti infraštruktúry mali mať možnosť podporiť verejné miesta prístupu na internet vo vidieckych spoločenstvách, ako napríklad miesta vo verejných knižniciach a radniciach.
<P>
Preto súhlasím so sprístupnením konkrétnych informácií všeobecnej verejnosti a miestnym orgánom zodpovedným za realizáciu týchto nových opatrení. S cieľom zabezpečiť čo najúčinnejšie využívanie dostupných zdrojov a značnú podporu rozvoja prístupu k širokopásmovému pripojeniu na internet vo vidieckych oblastiach sa domnievam, že súčasné rozdiely medzi členskými štátmi týkajúce sa širokopásmového pokrytia by sa mali využiť ako diferenciačný faktor pri prideľovaní týchto prostriedkov.
<SPEAKER ID="040" NAME="Jutta Haug" AFFILIATION="PSE">
(DE) Vážená pani predsedajúca, dámy a páni, chýbajú nám necelé dve hodiny do konečného rozhodnutia o Pláne hospodárskej obnovy Európy. Trvalo nám päť mesiacov - dôvodom bolo, samozrejme, mudrlantstvo Rady - päť mesiacov, kým sme dospeli k rozhodnutiu o balíku, ktorý leží pred nami.
<P>
Keby sme tento balík brali čo len trochu vážne, boli by sme oveľa rýchlejší. Samotný balík je v poriadku; o tom niet pochýb. Veľmi však pochybujem o tom, či môže skutočne prispieť k hospodárskej obnove Európy v súčasnej kríze. Prídu určené prostriedky na určené projekty v určenom čase?
<P>
Je dobré, že aj členovia Výboru pre priemysel, výskum a energetiku majú pochybnosti a rokovali o vyhlásení Komisie, aby sa prebytok neprideľoval na energetickú účinnosť. Preto existuje možnosť, že 2,6 miliardy EUR, o ktorých sa rozhodne, sa využijú rozumne. Dosiahneme však na jeseň aj dohodu s Radou o deficite 2,4 miliardy EUR v rámci plánu obnovy vo výške 5 miliárd EUR?
<P>
Suma 5 miliárd EUR počas dvoch rokov vypovedá o európskej solidarite. To je v poriadku. Účinnejšia pomoc pre celé európske hospodárstvo však pochádza zo spoločného regionálneho a štrukturálneho politického rámca: 38 miliárd EUR - len tento rok! Tieto zdroje sú motorom európskeho hospodárstva.
<SPEAKER ID="041" NAME="Roberts Zīle" AFFILIATION="UEN">
(LV) Vážená pani predsedajúca, vážení komisári, kompromis o nevrátení týchto 5 miliárd EUR darcovským štátom, ale ich využití na projekty týkajúce sa rozvoja vidieka v oblasti energetiky a širokopásmového pripojenia predstavuje nasledujúci dôležitý politický odkaz. Dokazuje to, že aj v čase krízy sa európska solidarita úplne nevytratila. Chápem, čo niektorí naši kolegovia povedali o tom, že väčšina prostriedkov by sa jednoducho mala vrátiť daným štátom a ich energetickým projektom, domnievam sa však, že zásada solidarity je v tomto návrhu evidentná. Takisto sa domnievam, že spustenie dlhodobého projektu v oblasti energetiky, ako je prepojenie pobaltských štátov so severskými elektrickými sieťami, je tiež dobrým signálom, pretože je na samotných členských štátoch, aby vyriešili problémy na prekonanie krátkodobej krízy vzhľadom na ich špecifickú situáciu. Ďalším bodom, v ktorom podľa môjho názoru musíme byť veľmi opatrní, je, že tieto krátke lehoty na zavedenie projektu môžu viesť k zatrpknutosti, ak sa projekty zahrnuté v tomto návrhu nedokončia. V tomto bode musíme všetci spoločne konať veľmi zodpovedným spôsobom. Ďakujem vám.
<SPEAKER ID="042" NAME="Esther de Lange" AFFILIATION="PPE-DE">
(NL) Vážená pani predsedajúca, toto je tretí rok našich finančných výhľadov a takisto tretí rok, keď sme sa zišli, aby sme hovorili o ich okamžitej úprave. V roku 2007 sme sa zaoberali projektom Galileo, ktorý bolo jednoduché vysvetliť. V roku 2008 sme tu mali potravinový nástroj vo výške 1 miliardy EUR, keď sme museli použiť všetky účtovné triky, aby sme zabezpečili jeho financovanie, pretože musel byť financovaný v rámci limitov existujúcich kategórií, hoci bolo aj málo priestoru na jeho úpravu. Teraz hovoríme o balíku hospodárskych stimulov, ktorý je celkom isto vítaným príspevkom k úsiliu členských štátov v tejto oblasti a ktorý, dúfajme, bude stimulom pre projekty v oblasti energetiky a širokopásmového pripojenia v severnej časti našej krajiny.
<P>
Znovu však musím v tejto súvislosti povedať dve výhrady. Som rada, že sa držíme pravidiel a skutočne upravujeme finančné výhľady, no znovu sme sa museli uchýliť k rôznym manipuláciám, aby sme mohli žiadať o rozpočet na rok 2010, prípadne 2011. Samozrejme, je dobré vedieť, že to nebude mať vplyv na programy spolurozhodovania, no čo v prípade poľnohospodárstva, ktoré, ako vieme, stále nepatrí do spolurozhodovania? Čo sa stane, ak, ako sa uviedlo, vypukne ďalšie ochorenie zvierat alebo ak dôjde k vážnej kríze trhu a my stále budeme potrebovať tieto finančné prostriedky pre poľnohospodárstvo? Môže nás Komisia znovu uistiť, že sa tejto zodpovednosti nebude vyhýbať?
<P>
Moja druhá výhrada je, že musíme byť schopní monitorovať výdavky, o ktorých rozhodujeme ako celok. Pred dvoma týždňami sa naša delegácia vyslovila proti udeleniu absolutória pre rozpočet na rok 2007 z dôvodu problémov týkajúcich sa dohľadu a finančnej zodpovednosti. Výsledkom tohto balíka v žiadnom prípade nesmie byť zhoršenie zodpovednosti a dohľadu. Ako by povedali Briti, preverí to až prax, a myslím si, že tento plán bude úspešný len vtedy, ak splníme všetky podmienky.
<P>
Viem, že môj rečnícky čas uplynul, rada by som však využila ešte tri sekundy a poďakovala pani komisárke za to, že tu s nami bola veľakrát dlho do noci, keď sme diskutovali o problémoch po skončení rozpráv o poľnohospodárstve. Ďakujem vám, pani komisárka, za vašu prístupnosť a spoluprácu.
<SPEAKER ID="043" NAME="Costas Botopoulos" AFFILIATION="PSE">
(EL) Vážená pani predsedajúca, správa a iniciatíva vo všeobecnosti, o ktorej dnes diskutujeme, je potrebná, obávam sa však, že jej účinnosť je dosť pochybná. Bude mať skôr krátkodobý účinok, nie dlhodobý. Európa musí niečo urobiť, pretože táto kríza je veľmi vážna a treba niečo urobiť, myslím si však, že toto nezodpovedá závažnosti problému. Po prvé, nie je to dostatok finančných prostriedkov na krízu, ktorej čelíme, a neexistuje záruka, že sa tieto prostriedky dostanú k tým, ktorí ich najviac potrebujú. Energetika aj širokopásmové pripojenie na internet sú veľmi dôležité odvetvia, nemôžeme si však byť istí, že patria medzi hlavné prioritné odvetvia, a čo je dôležitejšie, odvetvia, ktoré vytvoria ďalšie pracovné miesta a rast, ktorý potrebujeme.
<P>
Po druhé, ako už povedali všetci moji kolegovia, stále nevieme, či, kedy a odkiaľ bude pochádzať veľká časť, takmer polovica prostriedkov, čiže približne 2,4 miliardy. Minule sme sa vo Výbore pre rozpočet rozprávali s pánom komisárom Kallasom, ktorý nám v súčasnosti nevie dať odpoveď na to, odkiaľ budú tieto prostriedky pochádzať.
<P>
Po tretie, a čo je pravdepodobne najdôležitejšie, poskytujeme riešenia, ktoré nám nepomôžu vyriešiť problémy z dlhodobého hľadiska. Nie je žiadnym riešením vziať tieto prostriedky, ktoré zvýšili z poľnohospodárskej politiky; nie je riešením presúvať zostatky medzi poľnohospodárskou a regionálnou politikou a ostatnými potrebami Únie. Európa potrebuje v čase krízy globálny plán, ktorým, ako sa zdá, v súčasnosti nedisponuje. Obávam sa, že Európska únia prišla o túto príležitosť a že je to strata najmä pre samotnú Komisiu.
<SPEAKER ID="044" NAME="Salvador Garriga Polledo" AFFILIATION="PPE-DE">
(ES) Vážená pani predsedajúca, páni komisári, pán úradujúci predseda Rady (ktokoľvek to je, pretože nie je prítomný), v tomto Parlamente sú slová veľmi dôležité: nazývať 5 miliárd EUR "Plánom hospodárskej obnovy Európy" je pokus Európskej komisie o humor, ktorý však s realitou nemá nič spoločné; ide o iné použitie rozpočtu, ktorý je skromný, s obmedzeným rozsahom a účinkom.
<P>
Napriek tomu by sme ho mali privítať, nie však pre pridelenie zdrojov, ale pre to, čo predstavuje z politického a rozpočtového hľadiska: znamená to predovšetkým uznať, že súčasný finančný rámec, ktorý sme prijali na obdobie 2007 - 2013 neobsahuje vhodné nástroje na riešenie hospodárskej krízy. S cieľom nájsť 5 miliárd EUR bolo potrebné, ako povedal pán Reimer Böge, prejsť rozpočtovým postupom, zaťažiť Medziinštitucionálnu dohodu a šesť mesiacov pracovať v rámci troch inštitúcií; a to všetko preto, ako už bolo veľakrát povedané, aby bola polovica prostriedkov vystavená riziku zmierovacieho konania.
<P>
Je to tiež zvláštny spôsob ochrany poľnohospodárstva Spoločenstva. Nesmieme urobiť žiadnu chybu: ide o to, že z mimoriadnych prostriedkov zo spoločnej poľnohospodárskej politiky sa financuje nevhodné prerozdelenie ostatných kategórií výdavkov. Je to priamy následok chýb, ktoré vyplynuli z rokovaní o finančnom rámci. Výsledky uvidíme, keď budeme musieť rokovať o ďalšej poľnohospodárskej dohode v roku 2013.
<P>
Preto vítam ciele tohto balíka, no dúfam, že v budúcnosti nebudeme musieť ľutovať prostriedky, ktoré sme použili.
<SPEAKER ID="045" NAME="Glenis Willmott" AFFILIATION="PSE">
Vážená pani predsedajúca, naši občania od nás očakávajú, že im v týchto ťažkých časoch poskytneme reálnu pomoc. Opatrenia na hospodársku obnovu Európy, ktoré sú pred nami, predstavujú dôležitý balík a oceňujem silný dôraz na ekologické pracovné miesta a technológie, ktoré pomôžu znížiť naše emisie uhlíka a podporiť energetickú bezpečnosť.
<P>
Som, samozrejme, veľmi rada, že naša krajina získa 500 miliónov EUR na podporu elektrární využívajúcich veternú energiu na mori a projektov zameraných na zachytávanie a skladovanie uhlíka. Je však zrejmé, že celému navrhovanému balíku chýba väčší rozsah a ambície. Ocenila by som väčší dôraz na riešenie nezamestnanosti mladých ľudí. Musíme dať mladej generácii nádej do budúcnosti. Napriek tomu je to, čo dnes leží pred nami, bezpochyby lepšie, ako keby sme neurobili vôbec nič. Labouristickí poslanci Európskeho parlamentu preto tieto opatrenia podporia, hoci nám je jasné, že je potrebný nový plán hospodárskej obnovy.
<P>
Dúfam, že konzervatívni poslanci Európskeho parlamentu budú takisto hlasovať za podporu týchto opatrení navzdory pasívnemu prístupu svojho izolacionistického predsedu Davida Camerona, ktorý bol vždy proti opatreniam labouristov v Spojenom kráľovstve, ktoré predstavujú skutočnú pomoc najviac postihnutým osobám.
<SPEAKER ID="046" NAME="Oldřich Vlasák" AFFILIATION="PPE-DE">
(CS) Vážená pani predsedajúca, dámy a páni, európske krajiny prijímajú miliardové záchranné balíky pre svoje finančné inštitúcie a priemyselné odvetvia. Aj Európska únia ako celok sa usiluje o investície do európskeho hospodárstva. Diskutovaný návrh na podporu hospodárskej obnovy prostredníctvom finančnej pomoci Spoločenstva pre projekty v oblasti energetiky je súčasťou Plánu hospodárskej obnovy Európy, ktorý predpokladá pridelenie celkovej sumy 30 miliárd EUR. Tento plán na verejné investície vo výške 5 miliárd EUR sa zameriava predovšetkým na energetickú infraštruktúru, vysokorýchlostné pripojenie na internet a reštrukturalizáciu poľnohospodárstva. Je potrebné si uvedomiť, že európski diplomati diskutovali o konkrétnej podobe balíka niekoľko týždňov. Predsedníctvo pod vedením Českej republiky a Komisie sa zodpovedne snažili prostredníctvom tohto balíka reagovať okrem iného na plynovú krízu a v tomto smere riešiť niektoré citlivé otázky najmä v strednej a východnej Európe. Je pravda, že niektoré veci ešte stále nie sú vyriešené. Niektoré členské štáty, ktoré čerpajú fondy EÚ pomalšie, môžu doplatiť na to, že nestačia do nasledujúceho roka pripraviť všetky projekty. Pochybnosti existujú aj vzhľadom na financovanie tohto balíka. Tieto skutočnosti nás však podľa môjho názoru neoprávňujú k tomu, aby sme odmietli tento ťažko vybojovaný kompromis. Jeho odmietnutím totiž v konečnom dôsledku môžeme spôsobiť, že budú chýbať peniaze nielen na úsporné energetické projekty, ale aj na zaistenie bezpečných dodávok plynu do našich domovov. A to by nám voliči pri najbližšej plynovej kríze pekne zrátali.
<SPEAKER ID="047" NAME="Margaritis Schinas" AFFILIATION="PPE-DE">
(EL) Vážená pani predsedajúca, dnešná rozprava je definovaná dvoma dôležitými parametrami. Po prvé, je nevyhnutné, aby sme v Európe urobili viac v oblasti prepojenia elektrických sietí a širokopásmového pripojenia na internet. Po druhé, z dnešnej rozpravy nepriamo vyplynula veľmi dôležitá otázka súčasných a budúcich poľnohospodárskych výdavkov v rámci rozpočtu Spoločenstva.
<P>
Pozitívnym odkazom, samozrejme, je, že Európa využíva rozpočet Spoločenstva ako nástroj proti kríze. To je pozitívne a musíme v tom pokračovať. Päť miliárd nie je veľa, ale náš systematický spôsob využívania rozpočtu Spoločenstva ako nástroja na boj proti novým problémom je správny spôsob, a práve preto ho hlavy štátov a predsedovia vlád schválili na poslednom samite, kde tento prístup podporili. Musíme však byť opatrní. Ak nás tento systematický spôsob povedie k zjednodušenému deduktívnemu odôvodneniu, že poľnohospodárstvo bude mať vždy nevyužité prostriedky na financovanie nových požiadaviek, a na základe toho dospejeme v prebiehajúcich dôležitých rozpravách o budúcnosti poľnohospodárstva po roku 2013 k záveru, že poľnohospodárstvo má viac ako potrebuje, bude to pre Európu veľká strategická chyba. Inými slovami, nemali by sme sa domnievať, že musíme poľnohospodárstvo dotovať menej, pretože z rozpočtu až do roku 2013 vyplýva, že sme vždy disponovali prostriedkami, z ktorých sme čerpali na program Galileo, energetiku a širokopásmové pripojenie na internet.
<P>
Poľnohospodárstvo potrebuje zdroje a bude ich potrebovať aj po roku 2013. Zároveň musíme v Európskej únii objasniť niečo, čo je evidentné: nové priority si budú vždy vyžadovať nové zdroje.
<SPEAKER ID="048" NAME="Lutz Goepel" AFFILIATION="PPE-DE">
(DE) Vážená pani predsedajúca, pán Graefe zu Baringdorf, "omrvinky" znamenali, že v našej malej dedine, ktorá má 450 obyvateľov, napredovali plným tempom práce na zavedení širokopásmového pripojenia. Domnievam sa, že najneskôr o tri až štyri mesiace ho už budeme mať.
<P>
Pani Stavrevová, ďakujem vám veľmi pekne za vašu správu. Je veľmi dobrá.
<P>
Dámy a páni, pracoval som v tomto váženom Parlamente na rozvoji poľnohospodárstva 15 rokov, pomáhal som ho tvoriť bez ohľadu na veľkosť a právnu formu poľnohospodárskych podnikov. Teraz nastal čas, aby som začal robiť niečo iné. Chcel by som poďakovať všetkým svojim kolegom, úradníkom, pánovi Piebalgsovi a najmä vám, pani Fischerová Boelová.
<SPEAKER ID="049" NAME="Atanas Paparizov" AFFILIATION="PSE">
(BG) V prvom rade by som chcel poďakovať spravodajcovi pánovi Maldeikisovi a zdôrazniť význam projektov súvisiacich s energetickou bezpečnosťou. Vytvoria riadne podmienky na väčšiu solidaritu medzi členskými štátmi prostredníctvom diverzifikácie zdrojov pre dodávku plynu a súčasných dodávateľov.
<P>
Rád by som uviedol, že po rokovaniach naša krajina, ktorá bola najviac postihnutá energetickou krízou na začiatku roka, získala niektoré zdroje, pričom boli vytvorené prepojenia so systémami v Grécku a Turecku. Zdroje vyčlenené na projekt Nabucco a spätná dodávka plynu takisto prispejú k bezpečnosti v juhovýchodnej Európe.
<P>
Myslím si, že tieto opatrenia Komisie a tieto návrhy sú len začiatkom budovania politiky v oblasti energetickej bezpečnosti. Očakávam stratégiu na zlepšenie smernice o dodávke plynu, ako aj návrh politiky spoločnej stratégie, ktorý sa má predložiť vo veľmi blízkej budúcnosti.
<SPEAKER ID="050" NAME="Margarita Starkevičiūt" AFFILIATION="ALDE">
(LT) Chcela by som hovoriť o makroekonomickom vplyve tohto balíka. Často hovoríme, že musíme vyriešiť bankové problémy a poskytnúť bankám viac likvidity, viac prostriedkov. Tento balík je dôležitý, pretože podporuje likviditu nášho spoločného trhu. Keďže z dôvodu krízy, ktorá je bežným procesom v rozvoji hospodárstva, medzi krajinami cirkuluje kapitál, v mnohých z nich prestali podniky fungovať z dôvodu nedostatku finančných prostriedkov.
<P>
Takýto balík nie je potrebný ako istý druh dotácie alebo pomoci. Je potrebný na udržanie nášho zjednoteného európskeho trhu, našej integrácie, ktorú sme budovali mnoho rokov.
<SPEAKER ID="051" NAME="Paul Rübig" AFFILIATION="PPE-DE">
(DE) Vážená pani predsedajúca, dámy a páni, v prvom rade by som chcel poďakovať pani komisárke Fischerovej Boelovej a pánovi komisárovi Piebalgsovi. Je to dobré znamenie: poľnohospodárstvo a energetika bok po boku a vo vzájomnej spolupráci. To isté platí pre pána Schierhubera a pána Karasa, poslancov Parlamentu, ktorí takpovediac išli na barikády za malé a stredné poľnohospodárske podniky. Je to dobré znamenie. Táto rozprava o 5 miliardách EUR dokazuje, že máme správny program a že musíme posilniť kúpnu silu vo vidieckych oblastiach. Najmä v čase hospodárskej a finančnej krízy nie je našou prvoradou úlohou poslať peniaze, ktoré potrebujeme na energetiku, ruským oligarchom a ropným magnátom, ale ponechať ich v Európe a posilniť tunajšie vidiecke oblasti.
<P>
Rád by som vyjadril blahoželanie k tejto iniciatíve a som veľmi rád, že ju dnes môžeme prijať.
<SPEAKER ID="052" NAME="Silvia-Adriana Ţicău" AFFILIATION="PSE">
(RO) Tiež by som chcela zablahoželať našim spravodajcom. Tento dokument je dôležitý, pretože prepojenie energetickej infraštruktúry musí byť prioritou.
<P>
Domnievam sa však, že do modernizácie infraštruktúry na výrobu a prenos elektrickej energie treba investovať viac prostriedkov. Hovorím to vzhľadom na výpadok prúdu spred niekoľkých rokov, ktorý zasiahol mnohé európske štáty. Myslím si, že na projekt Nabucco sa musí vyčleniť väčšie množstvo prostriedkov. Je však dobré, že sa prostredníctvom tohto dokumentu znovu uznáva význam tohto projektu.
<P>
Pokiaľ ide o energetickú účinnosť budov, v porovnaní s oznámením Komisie z októbra, v ktorom bolo na túto oblasť vyčlenených 5 miliárd EUR, v tomto dokumente nenachádzame nič o zdrojoch. Toto ustanovenie sme prepojili s inteligentnými mestami, no zdroje sa budú môcť využiť len vtedy, ak zostanú nevyužité prostriedky. Myslím si, že táto situácia je neprijateľná, pretože musia vznikať nové pracovné miesta a toto odvetvie má obrovský potenciál.
<SPEAKER ID="053" NAME="Andris Piebalgs">
člen Komisie. - Vážená pani predsedajúca, vidím, že náš návrh má širokú podporu, a myslím si, že je veľmi dôležité, aby sme si spomenuli, kde sme boli na začiatku tohto Parlamentu.
<P>
Máme viac-menej 27 vnútroštátnych energetických politík a 27 trhov s rôznou mierou liberalizácie. Spolupráca medzi členskými štátmi v otázkach energie bola veľmi zložitá. Poskytli sme veľmi dôležité spoločné stimuly, konkrétne balík pre oblasť energetiky a zmenu klímy a posilnenie európskeho rozmeru európskeho vnútorného trhu s energiou. Vždy však existovala otázka, odkiaľ zobrať finančné prostriedky, a doteraz sme pre oblasť energetiky skutočne nevyčlenili vysoké sumy. Z dôvodu finančnej krízy jasne čelíme zdržaniu, pokiaľ ide o mnohé energetické a kapitálovo náročné projekty. Plynová kríza na začiatku roka nám okrem toho znovu pripomenula, aká je Európa zraniteľná, čo sa týka jej energetických dodávok, a ako zle sme prepojení, čo nám sťažuje využívať škálu a možnosti Európskej únie. Leví podiel tohto balíka je určený na toto veľmi potrebné prepojenie.
<P>
Pán Paparizov spomenul Bulharsko. Ak by Bulharsko malo tri ďalšie prepojenia, predstavovalo by to pre túto krajinu menej utrpenia, pričom to nestojí veľa. Otázkou je, prečo sa prepojenia nevytvorili. Je mnoho faktorov. Prepojenie nevyvíja len jeden členský štát: potrebujete na to aspoň dva. Takisto potrebujete spoločnosti, ktoré sa tým budú zaoberať. Tento balík poskytuje aj politické stimuly. Pobaltské štáty hovorili veľa o spolupráci a prepojení so severným trhom, no až do vytvorenia tohto balíka sme akosi zastavili skutočný rozvoj prepojenia pobaltských štátov. Posledné stretnutie pobaltských premiérov a rozhodnutia, ktoré boli na ňom prijaté, sú také životne dôležité, že pobaltské krajiny už nebudú energetickým ostrovom.
<P>
Verím, že tento balík poskytuje presne to, čo Parlament potrebuje na dosiahnutie troch cieľov: bezpečnosti dodávok, dlhodobej udržateľnosti a konkurencieschopnosti EÚ. Preto by som chcel požiadať poslancov tohto Parlamentu, aby tento návrh podporili, pretože je skutočne významnou zmenou v oblasti európskej energetickej politiky.
<SPEAKER ID="054" NAME="Mariann Fischer Boel">
členka Komisie. - Vážená pani predsedajúca, pozorne som načúvala mnohým pozitívnym, konštruktívnym pripomienkam, ktoré odzneli v dnešnej rozprave.
<P>
V prvom rade, ako povedali niektorí z vás, musíme jednoznačne povedať, že nebudeme čeliť situácii, keď v rozpočte pre poľnohospodárstvo nebude existovať absolútne žiadna rezerva. Máme prebytok, pretože sme nemali mimoriadne výdavky - mali sme veľmi nízke intervenčné náklady a veľmi nízke náklady na vývozné náhrady - a preto môžeme zvládnuť túto špecifickú situáciu. Nepripustíme však situáciu, aby v rámci rozpočtu neexistovala rezerva z dôvodov, ktoré spomenul pán Mulder. Keď sa ocitneme v situácii, ako sú choroby u zvierat, môžem vám dnes zaručiť, že nenastane situácia, že nebudeme mať žiadne prostriedky alebo ich nedostatok na jej vyriešenie.
<P>
Takisto treba zdôrazniť solidaritu pri prerozdeľovaní týchto prostriedkov. Keď sa zameriame na rozvoj vidieka, je zrejmé, že tieto prostriedky boli prerozdelené v súlade s prostriedkami dostupnými v rozpočte na rozvoj vidieka pre rôzne členské štáty, čo de facto poskytuje výhodu novým členským štátom.
<P>
Takisto treba zdôrazniť, že táto finančná injekcia je jednorazová záležitosť. V oblasti rozvoja vidieka sa tým jednoducho odstránia nedostatky, ktorým čelíme v roku 2009, pretože kontrola stavu vstúpi do platnosti až 1. januára 2010, a preto sme sa ocitli v situácii, že nám chýbali prostriedky na riešenie nových úloh. Tieto úlohy sú celkom v súlade s myšlienkami môjho váženého kolegu pána Piebalgsa o obnoviteľnej energii vo vidieckych oblastiach o využívaní nových technológií, o využívaní odpadu z poľnohospodárskeho odvetvia, čo prispeje k zníženiu emisií skleníkových plynov, o zmene klímy, vode, biodiverzite a problémoch, ktorým v súčasnosti čelíme v sektore mlieka v Európe.
<P>
Nakoniec, celkom súhlasím s tým, že širokopásmové pripojenie je výhodou, a to nielen pre odvetvie poľnohospodárstva, ale pre každého. Je však veľmi dôležité, aby sme vo vidieckych oblastiach zabezpečili prepojenie na širokopásmové siete s cieľom podporiť malé a stredné podniky a uľahčiť ľuďom vysťahovanie a ďalšie používanie počítačov, možno jeden alebo dva dni v týždni, aby sa mohli venovať práci, ktorá môže byť v meste. Širokopásmové pripojenie je teda jednou z otázok budúcnosti.
<P>
Vo všeobecnosti a na záver sa domnievam, že tento balík získa širokú podporu, a dúfam, že investície, ktoré vyčleníme na túto jednorazovú platbu, budú dobre použité.
<SPEAKER ID="055" NAME="Petya Stavreva">
spravodajkyňa. - (BG) Chcela by som vám poďakovať za pozitívne reakcie, ako aj za odporúčania a názory, ktoré ste vyjadrili. Takisto by som chcela poďakovať pani komisárke Boelovej za pozitívny prístup a za podporu, ktorú naďalej poskytuje poľnohospodárom a obyvateľom vidieka. Ďalej by som chcela osobitne poďakovať predsedovi Výboru pre poľnohospodárstvo a rozvoj vidieka pánovi Parishovi a nášmu koordinátorovi pánovi Goepelovi za podporu a dôveru.
<P>
Dnes rokujeme o budúcnosti spoločnej poľnohospodárskej politiky a príležitosti pre adekvátnu podporu, a preto je veľmi dôležité povedať, že stovky miliónov európskych občanov žijú vo vidieckych oblastiach, ktoré pokrývajú veľké percento územia Spoločenstva. Potrebujú pomoc prostredníctvom našej solidarity.
<P>
Som veľmi rada, že všetky správy, o ktorých sme rokovali v posledných mesiacoch tu v Európskom parlamente v Štrasburgu a ktorých hlavným predmetom bola spoločná poľnohospodárska politika, boli navrhnuté v rovnakom duchu a majú rovnaký všeobecný cieľ: aby sme zohľadnili a uznali potreby a príležitosti pre poľnohospodárov a obyvateľov vidieka zo všetkých členských štátov.
<P>
Ako zástupkyňa Bulharska, jedného z posledných členských štátov, ktoré pristúpili, sa domnievam, že pre európske inštitúcie, a najmä pre Európsky parlament, je veľmi dôležité, aby dnes obyvateľom Spoločenstva vyslali jasný signál podpory, ktorý im ukáže, že im v týchto ťažkých časoch hospodárskej krízy pomôžeme. Krátko pred konaním európskych volieb je dôležité, aby európske inštitúcie ukázali, že majú blízko k ľuďom a že im chcú pomáhať v týchto ťažkých časoch, ktorými práve prechádzame.
<SPEAKER ID="056" NAME="Eugenijus Maldeikis" LANGUAGE="LT">
Všetkým kolegom by som chcel poďakovať za podporu. Táto rozprava odhalila, že balík má veľký význam a že jednoducho nemôžeme zabudnúť, aké ťažké bolo pre Komisiu pripraviť ho a zabezpečiť prijatie tejto dohody. Domnievam sa, že musíme oceniť skutočnosť, že členské štáty dosiahli dohodu vo veľmi krátkom čase a že tento dokument je v Parlamente, a že sa o ňom bude hlasovať.
<P>
Predpokladám, že bolo veľmi ťažké dosiahnuť geografickú rovnováhu na financovanie týchto projektov a vyhodnotiť opatrenia zamerané na obnovu (čím mám na mysli, ako ovplyvnia makroekonomické procesy a jednotlivé odvetvia), a použiť na financovanie rôzne projekty v rámci energetiky. Preto sa domnievam, že dohoda, ku ktorej sme teraz dospeli, musí priniesť výsledok, a bol som veľmi rád, keď dnes pán komisár Piebalgs povedal, že výberové konania by sa mali oznámiť do konca mája. To dokazuje, že reagujeme dostatočne strategickým spôsobom a že sme si vedomí citlivosti celej tejto otázky.
<P>
Myslím si, že tento balík je takisto veľmi dôležitý v tom zmysle, že investičné procesy v Európskej únii sa vzhľadom na hospodársku krízu výrazne spomaľujú a že tento balík bude veľmi dobrým impulzom a signálom pre členské štáty, ako aj pre energetické spoločnosti, aby pokračovali v investičnej činnosti tak, aby sme v rámci Európskej únie mohli dosiahnuť strategické energetické ciele.
<P>
Ešte raz ďakujem všetkým za podporu a vyzývam vás, aby ste hlasovali za podporu tohto balíka.
<SPEAKER ID="057" NAME="Predsedajúca">
Spoločná rozprava sa skončila.
<P>
Hlasovanie sa bude konať dnes.
<P>

<SPEAKER ID="058" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Vážená pani predsedajúca, prehliadli ste ma počas postupu catch-the-eye. Je to, samozrejme, vaše právo, rád by som však urobil osobné vyhlásenie v súlade s rokovacím poriadkom.
<SPEAKER ID="059" NAME="Predsedajúca">
Nie je to možné, pán Graefe zu Baringdorf, rozprava sa skončila. Veľmi dobre viete, že v rámci postupu catch-the-eye má každý k dispozícii päť minút a že poslanci, ktorí počas rozpravy nevystúpili, majú prednosť. Preto vám nemôžem umožniť, aby ste teraz hovorili, rozprava sa skončila. Je mi to ľúto.
<P>

<P>
Písomné vyhlásenia (článok 142)
<SPEAKER ID="060" NAME="Adam Gierek  " LANGUAGE="PL">
Nariadením sa zavádza program pomoci pre hospodárstvo EÚ počas krízy. Vyčlenenie tejto pomoci na projekty v oblasti energetiky povedie k hospodárskej obnove, zvýšeniu bezpečnosti energetických dodávok a zníženiu emisií skleníkových plynov. Aspoň predpokladáme, že sa tak stane.
<P>
Na tieto oblasti bola vyčlenená suma vo výške 3,5 miliardy EUR.
<P>
Prispeje tento program k preklenutiu krízy? Pochybujem o tom. Pomocou týchto prostriedkov sa okamžite nevytvorí veľa pracovných miest. Príprava každého projektu si vyžaduje čas, takže hospodárska situácia sa zlepší až po istom čase. Projekty sa líšia v závislosti od svojho významu. Najdôležitejšie sú tie, ktoré sa týkajú energetických prepojení jednotlivých sietí. Tým sa posilní súdržnosť v rámci EÚ.
<P>
Podľa môjho názoru by však tieto projekty mali zahŕňať aj energetické prepojenia medzi Poľskom a Nemeckom.
<P>
V oblasti technológie zachytávania a skladovania uhlíka sú kvalifikačné kritériá príliš prísne a predpokladá sa, že táto technológia už bola vyvinutá v takom rozsahu, hoci v skutočnosti to tak nie je.
<P>
Nonšalantný spôsob, akým Komisia plytvá prostriedkami Spoločenstva, je nepochopiteľný a domnievam sa, že je to výsledok nedostatku súdnosti a doktríny, ktorá sa skrýva za týmto prístupom. Peniaze vyhodené do vzduchu, teda peniaze investované do zariadení na zachytávanie a skladovanie uhlíka by boli v rámci riešenia krízy užitočnejšie, keby sa využili na rozsiahlu obnovu a izoláciu budov alebo na výstavbu stoviek čerpacích staníc na bioplyn. Bolo by to prospešné aj pre životné prostredie.
<SPEAKER ID="061" NAME="Zbigniew Krzysztof Kuźmiuk  " LANGUAGE="PL">
V rámci rozpravy o správe o rozpočtovej disciplíne a riadnom finančnom hospodárení, pokiaľ ide o viacročný finančný rámec (2007 - 2013), by som rád obrátil vašu pozornosť na tri veci.
<P>
1. Mali by sme podporiť vyčlenenie sumy vo výške 5 miliárd EUR na financovanie projektov v oblasti energetiky v rokoch 2009 a 2010 a na financovanie rozvoja internetovej infraštruktúry vo vidieckych oblastiach. Mali by sme vyčleniť 3,5 miliardy EUR na energetické siete a 1,5 miliardy EUR na internetovú infraštruktúru vo vidieckych oblastiach.
<P>
2. Vzhľadom na svoju podporu by som chcel vyjadriť obavy, že zdroj týchto dodatočných prostriedkov sa nachádza v kapitole 2, teda v spoločnej poľnohospodárskej politike, kde sa ročný strop pre finančný výhľad na obdobie rokov 2007 až 2013 zníži o 3,5 miliardy EUR v roku 2009 a 2,5 miliardy EUR v roku 2010. Je to osobitne problematické v čase, keď je ohrozená potravinová bezpečnosť Európskej únie.
<P>
3. Musím vyjadriť obavy aj pokiaľ ide o skutočnosť, že tento druh zásadnej zmeny finančného výhľadu na obdobie rokov 2007 až 2013 sa uskutočňuje dva mesiace pred koncom súčasného volebného obdobia vo veľkom zhone a bez akejkoľvek možnosti na objektívnu rozpravu o tejto záležitosti.
<SPEAKER ID="062" NAME="James Nicholson  " AFFILIATION="PPE-DE">
písomne. - Ako súčasť Plánu hospodárskej obnovy Európy sa má vyčleniť mimoriadna 1 miliarda EUR na rozvoj infraštruktúry širokopásmového internetu vo vidieckych oblastiach prostredníctvom Európskeho poľnohospodárskeho fondu pre rozvoj vidieka.
<P>
Ako človek, ktorý sa venuje otázkam poľnohospodárstva a vidieka, srdečne vítam túto iniciatívu. V mnohých členských štátoch, ten môj nevynímajúc, poľnohospodári a obyvatelia vidieka nemajú k dispozícii taký istý širokopásmový prístup, čo ich dostáva do jasnej nevýhody v porovnaní s ľuďmi, ktorí žijú vo veľkomestách a menších mestách.
<P>
Nemali by sme zabúdať, že táto iniciatíva tvorí súčasť balíka, ktorého cieľom je podporiť upadajúce európske hospodárstva. V tejto súvislosti vyjadrujem nádej, že zlepšený širokopásmový prístup pomôže stimulovať malé a stredné podniky vo vidieckych oblastiach.
<SPEAKER ID="063" NAME="Sirpa Pietikäinen  " LANGUAGE="FI">
Je vynikajúce, že balík v hodnote piatich miliárd, ktorý sľúbila Komisia na úplnom začiatku hospodárskej krízy, bol napokon schválený. Peniaze sú zúfalo potrebné a myslím si, že priority zvolené Komisiou, a to podpora energie a vidieka, čo znamená najmä rozvoj širokopásmových sietí, stoja za to. Sto miliónov vyčlenených na projekt podmorského kábla Estlink 2 bude mať osobitný vplyv na Fínsko. Je výborné, že projekt Estlink zostal na zozname s nezmenenou sumou už od času, keď Komisia prvýkrát predložila svoj návrh.
<P>
Priority v prípade balíka energetickej obnovy sú však naozaj veľmi poburujúce, a to najmä skutočnosť, že pôvodný návrh Komisie spočívajúci len v podpore elektrického vedenia, zachytávania a skladovania uhlíka (CCS) a projektov pobrežných veterných fariem sa v procese vôbec nezmenil. Elektrické vedenia a pobrežné veterné farmy si, samozrejme, zaslúžili ďalšie peniaze. Nepochopiteľný je však neprimeraný dôraz na zachytávanie a skladovanie uhlíka, najmä ak je pravdepodobné, že získa výrazné financovanie z príjmov z obchodovania s emisiami.
<P>
Okrem projektov súvisiacich s veternou energiou mali mať aj ostatné projekty obnoviteľnej energie jednoznačne rovnakú šancu uchádzať sa o mimoriadne fondy na obnovu. Namiesto investovania do technológie CCS, ktorá je rizikom, by sa mal dôraz klásť na obnoviteľné zdroje energie. Financovanie by si zaslúžili najmä rôzne projekty solárnej energie.
<P>
Spolu s balíkom tu zaznelo vyhlásenie navrhujúce, aby sa nevyužité finančné prostriedky presunuli do projektov na podporu energetickej účinnosti a obnoviteľných zdrojov energie. V pôvodných plánoch Komisie sa navrhovalo vyčlenenie prostriedkov na energetickú účinnosť, a nie využívanie omrviniek, ktoré na tento účel možno zostanú. Zároveň je veľmi nešťastné, že prvok pôvodne plánovaný pre takzvané inteligentné mestá bol napokon vylúčený z balíka obnovy.
<SPEAKER ID="064" NAME="Czesław Adam Siekierski  " LANGUAGE="PL">
Vážená pani predsedajúca, balík na hospodársku obnovu Európy, známy aj ako 5-miliardový balík, sa spája s rozvojom vidieckych oblastí v EÚ. Plánujeme vyčleniť dodatočnú sumu vo výške viac než 1 miliardy EUR na zlepšenie prístupu k internetu vo vidieckych oblastiach a na nové úlohy, ktoré sú uvedené v revízii spoločnej poľnohospodárskej politiky. Je škoda, že sa objem dostupných finančných prostriedkov akosi znížil, no v tejto chvíli je najdôležitejšie čím skôr dokončiť celý legislatívny proces. Tento krok nám umožní zmierniť nerovnosť, ktorá existuje medzi vidieckymi a mestskými oblasťami v rozvoji infraštruktúry širokopásmového internetu a služieb, ktoré súvisia s novými technológiami. Internet nie je len špeciálnym druhom okna do sveta a nástrojom na výmenu názorov a získavanie znalostí, ale aj prostriedkom, ktorý zjednodušuje mnohé administratívne záležitosti.
<P>
Prijatím tohto balíka vyšle EÚ pozitívny signál našej vidieckej spoločnosti. Poľnohospodárstvo zohráva vo vidieckych oblastiach dôležitú úlohu, ale nájde sa v nich aj veľa druhov malých podnikov, ako napríklad obchodov, dielní a skladov. Domnievam sa, že rozvoj internetu prispeje k rozvoju vzdelávania a malých podnikov vrátane služieb cestovného ruchu v týchto oblastiach. Rovnako môže pomôcť pri získavaní ďalšieho príjmu najmä v malých, rodinných podnikoch.
<SPEAKER ID="065" NAME="Vladimir Urutchev  " AFFILIATION="PPE-DE">
písomne. - (BG) Dámy a páni, načasovanie európskeho programu na podporu hospodárskej obnovy vrátane investícií vo výške takmer 4 miliárd EUR do energetických projektov je ideálne a bude mať minimálne dvojitý pozitívny vplyv: urýchli obnovu dôležitých odvetví hospodárstva a vyrieši podstatné energetické problémy.
<P>
Nedávna plynová kríza úplne jasne ukázala, že bezpečnosť dodávok energie je priamo závislá od prepojenia energetickej infraštruktúry medzi členskými štátmi, bez ktorého nemožno zabezpečiť pomoc postihnutým krajinám. Bez vytvorenia dobrých spojení medzi systémami v príslušných krajinách nie je možné vytvoriť jednotný trh s energiou ani uplatňovať zásadu solidarity v EÚ.
<P>
Hospodárska kríza si vyžaduje rýchle riešenia. Práve preto podporujem navrhovaný program, pričom si v plnej miere uvedomujem, že spôsob, akým sa vyberajú projekty a rozdeľujú prostriedky, nie je práve najspravodlivejší.
<P>
Chcem osobitne poukázať na podporu plynovodu Nabucco, pretože ak nechceme premeškať príležitosti využívať zemný plyn z Kaspického mora a diverzifikovať tak naše zdroje, je najvyšší čas, aby EÚ vynaložila väčšie úsilie na tento projekt. Naliehavo vyzývam Komisiu, aby v záujme čo najrýchlejšieho dosiahnutia skutočných výsledkov a pokroku v projekte Nabucco začala konať oveľa aktívnejšie.
<P>
Ďakujem za pozornosť.
