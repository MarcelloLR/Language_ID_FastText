<CHAPTER ID="004">
Závery zo zasadania Európskej rady (16. - 17. decembra) (rozprava) 
<SPEAKER ID="008" NAME="Predseda">
Ďalším bodom programu sú vyhlásenia Európskej rady a Európskej komisie o záveroch zo zasadnutia Európskej rady (16. - 17. decembra). V súlade so Zmluvou o fungovaní Európskej únie správu prednesie predseda Európskej rady pán Van Rompuy.
<SPEAKER ID="009" NAME="Herman Van Rompuy">
predseda Európskej rady. - V prvom rade vám prajem šťastný nový rok. Robím to len tak jednoducho a prajem vám to osobne a v týchto ťažkých časoch to prajem aj našej Únii. Keďže od ostatného zasadnutia Európskej rady uplynul už mesiac, dovoľte mi pripomenúť, že úplnú správu o výsledkoch každého zasadnutia Európskej rady zakaždým poskytujem vašej Konferencii predsedov už pár hodín po jeho ukončení.
<P>
Na decembrovom zasadnutí Európskej rady sme sa prvý deň sústredili na hospodárske otázky a druhý deň na zahraničnú politiku. V oblasti hospodárskej politiky sme sa dopracovali k dôležitým záverom. V prvom rade sme rozhodli o návrhu, ktorým sa čiastočne mení a dopĺňa Zmluva o fungovaní Európskej únie, čo bolo potrebné na vytvorenie trvalého mechanizmu s cieľom zabezpečiť finančnú stabilitu eurozóny ako celku. Po tom, čo sme sa na októbrovom zasadnutí v zásade dohodli na potrebe úpravy tejto zmluvy, konzultoval som jej možné znenie a obsah s členmi Európskej rady. Zabezpečil som dohodu o texte pozostávajúcom z dvoch viet, ktoré sa mali pripojiť k článku 136 tejto zmluvy. Citujem:
<P>
"Členské štáty, ktorých menou je euro, môžu vytvoriť mechanizmus pre stabilitu, ktorý sa má v nevyhnutných prípadoch aktivovať na zabezpečenie stability eurozóny ako celku. Poskytnutie akejkoľvek požadovanej finančnej pomoci v rámci mechanizmu bude podliehať prísnej podmienenosti.”
<P>
Je to dôležitá súčasť nášho úsilia zabezpečiť väčšiu odolnosť Európy voči kríze. Je to dôležité nielen z dôvodu právnej istoty, ale aj pre dôveryhodnosť na trhoch. Keďže tento pozmeňujúci a doplňujúci návrh nerozširuje kompetencie Únie, všetci členovia Európskej rady sa zhodli, že je vhodné použiť zjednodušený postup revízie. Ten si teraz vyžaduje stanovisko vášho Parlamentu, ako aj Európskej komisie a Centrálnej banky. Dúfame, že si zabezpečíme váš súhlas. Musím vám dôrazne pripomenúť, že je dôležité, aby sme v tejto záležitosti postupovali tak rýchlo a hladko, ako je to len možné, keďže nestabilita trhu v tomto období naďalej vyvoláva obavy.
<P>
Viem, že vy a vaše gestorské výbory túto vec pozorne sledujete, v neposlednom rade počas činnosti pracovnej skupiny pre hospodárske riadenie, ktorú som viedol a ktorá iniciovala moje stretnutia so siedmimi predsedami najviac zainteresovaných parlamentných výborov. Chcel by som sa poďakovať pánovi predsedovi Buzekovi za príspevok k tejto problematike v Európskej rade a za jeho informácie o ochote Parlamentu postupovať rýchlo pri posudzovaní tejto otázky.
<P>
S pomocou vášho stanoviska bude môcť Európska rada na svojom marcovom zasadnutí zmeniť tento návrh rozhodnutia na úplné rozhodnutie. Zmenu a doplnenie tejto zmluvy bude potom musieť schváliť každý členský štát. Cieľom je, aby táto zmena nadobudla platnosť najneskôr 1. januára 2013 a aby samotný stály mechanizmus mohol byť k dispozícii v júni 2013.
<P>
Európska rada tiež skúmala, aké základné vlastnosti by mohol mať budúci mechanizmus. Už v októbri sme požiadali Komisiu, aby vykonala prípravné práce. Výsledkom bolo vyhlásenie ministrov financií Euroskupiny z 28. novembra, ktoré získalo na zasadnutí Európskej rady plnú podporu. Toto vyhlásenie počíta s tým, že budúci európsky mechanizmus stability bude navrhnutý na základe existujúceho mechanizmu, takže umožní zapojenie Medzinárodného menového fondu (MMF). EÚ sa bude naďalej dôsledne riadiť normami MMF a medzinárodnými postupmi. Pokiaľ ide o úlohu súkromného sektora, rozhodovať sa bude na individuálnom základe, takže zapojenie súkromného sektora nebude predbežnou podmienkou pomoci v rámci budúceho mechanizmu stability.
<P>
Napokon, Európska rada mala aj veľmi kvalitnú a dôkladnú výmenu názorov o najnovšom hospodárskom vývoji a o tom, ako riešiť krátkodobé a dlhodobé problémy všetkých európskych hospodárstiev. Prítomný bol aj prezident Európskej centrálnej banky a Európska rada privítala vyhlásenia prítomných vedúcich predstaviteľov štátov alebo vlád eurozóny a inštitúcií EÚ. Táto diskusia potvrdila pocit odhodlania a jednoty medzi členskými štátmi a inštitúciami. Všetci okolo stola sa stotožnili so základnou analýzou. Trvám na tom, že všetci 27 sa zhodli, aj keď analýza sa zameriavala predovšetkým na terajších 17 krajín eurozóny. Takže máme spoločnú vôľu dosiahnuť, aby naše hospodárstva boli odolnejšie voči kríze a aby sa v Európe posilnil štrukturálny hospodársky rast.
<P>
Dovoľte mi spomenúť prvky toho spoločného prístupu, ktoré sa odzrkadľujú v prijatom vyhlásení. Tri body sa týkajú úloh, ktoré stoja pred národnými vládami: po prvé, fiškálna zodpovednosť, po druhé, stimulovanie rastu a po tretie, dve krajiny s podpornými programami dôrazne realizujú nevyhnutné opatrenia a my všetci vítame úsilie vlád týchto dvoch štátov, Grécka a Írska, a ich obyvateľov.
<P>
Ďalšie dva body sa týkajú práce, ktorú majú spoločne vykonať členské štáty a inštitúcie Európskej únie. Po prvé, Európska rada žiada ostatné inštitúcie, v neposlednom rade váš Parlament, aby zabezpečili, že dohody dosiahnuté v októbri na základe výsledkov pracovnej skupiny, ktorú som viedol, týkajúce sa Paktu stability a makroekonomického dohľadu, sa zrealizujú do leta. Je to naša spoločná povinnosť. Po druhé, súhlasíme s uskutočnením nových záťažových testov v bankovom sektore, aby sa zaistila úplná transparentnosť v širšom kontexte každoročného cvičenia EÚ.
<P>
Naše odhodlanie je jasné. Vedúci predstavitelia štátov alebo predsedovia vlád eurozóny a inštitúcií EÚ "sú pripravení urobiť všetko, čo je potrebné na zabezpečenie stability eurozóny ako celku". Prebiehajú práce na príprave týchto prvkov celkového prístupu.
<P>
V druhý deň zasadnutia sme sa zamerali na naše vzťahy so strategickými partnermi. Pani Cathy Ashtonová predložila správy o pokroku venované tomu, ako postupovať vo vzťahoch so strategickými partnermi, a ja som kolegov informoval o pozitívnom výsledku troch nedávnych vrcholných schôdzok, a to: samitu s prezidentom Obamom, na ktorom sme otvorili nové cesty pre transatlantickú spoluprácu v oblasti rastu, pracovných miest a bezpečnosti, ako je napríklad ekologický rast a počítačová bezpečnosť; samitu s prezidentom Medvedevom, na ktorom sme dosiahli dvojstrannú dohodu o vstupe Ruska do Svetovej obchodnej organizácie, čo je veľký úspech, a samitu s indickým premiérom Singhom, na ktorom sa ukázal výrazný pokrok na ceste k ambicióznej a vyváženej dohode o voľnom obchode s očakávaným výsledkom v prvej polovici tohto roka a na ktorom bolo prijaté spoločné vyhlásenie o medzinárodnom terorizme.
<P>
Všetky tieto stretnutia ukázali, že Európska únia nie je pre našich partnerov iba hospodárskou úniou a obchodným blokom, ale aj geopolitickým partnerom.
<P>
Európska rada rozhodla aj o udelení štatútu kandidátskej krajiny Čiernej Hore. To zdôrazňuje presvedčenie vládnuce v rámci Európskej rady, že krajiny západného Balkánu majú európske smerovanie.
<P>
Na záver sme sa dohodli aj na stanovisku k otázke Pobrežia Slonoviny v súlade s rozhodnutím ministrov zahraničných vecí niekoľko dní predtým, ktoré vysiela jasný signál o potrebe rešpektovať výsledky demokratických volieb.
<P>
Ako viete, 4. februára sa bude Európska rada zaoberať predovšetkým naším programom rastu. Kľúčovými otázkami v tomto smere sú inovácie a energetika, najmä energetická bezpečnosť. V marci prvý raz uplatníme takzvaný európsky semester. Nesmie to byť byrokratický postup, ale ozajstná príležitosť na podrobnú diskusiu o stave nášho hospodárstva a o opatreniach, ktoré treba prijať.
<P>
Vážení kolegovia, vieme, samozrejme, že musíme posilniť a prehĺbiť hospodársku koordináciu a konvergenciu vo vnútri eurozóny. Budeme čo najusilovnejšie pracovať v komplexnom rámci a som presvedčený, že nájdeme potrebnú zhodu.
<SPEAKER ID="010" NAME="José Manuel Barroso">
predseda Komisie. - Európska únia vlani čelila sérii ťažkých skúšok a decembrové zasadnutie Európskej rady ukázalo, ako sme odhodlaní prijať akékoľvek rozhodnutia potrebné na obranu našich výdobytkov. Predovšetkým dohodou o vytvorení európskeho mechanizmu stability a s tým spojenej zmene Zmluvy o fungovaní Európskej únie sme ukázali plné odhodlanie podporovať eurozónu a členské štáty, ktoré ju využívajú v prospech celej EÚ.
<P>
Komisia prijme formálne stanovisko k textu zmeny tejto zmluvy pred jarným zasadnutím Európskej rady. Určite sa budeme podieľať na vysvetľovaní európskym občanom, že táto malá zmena si zaslúži podporu. Táto dohoda nám umožňuje zaradiť vyššiu rýchlosť a Komisia bude úzko spolupracovať s ministrami financií na doladení podrobností stáleho mechanizmu stability pred jarným zasadnutím Európskej rady. Hoci to bude medzivládny mechanizmus, čo bola jediná možnosť, o ktorej mohli členské štáty uvažovať, je dôležité, že bude vytvorený plne v súlade s touto zmluvou a že posilní naše pravidlá stability v súlade so zásadami a nástrojmi rozpočtového dohľadu.
<P>
Tieto rozhodnutia sú spojené so širokou škálou opatrení, ktoré prijímame ako súčasť nášho prístupu k riešeniu hospodárskej krízy a jej dôsledkov, ako aj potrebe vytvárania rastu a pracovných miest. Európska rada si to uvedomuje. Vedúci predstavitelia štátov alebo vlád eurozóny a najmä európskych inštitúcií dali tiež jasne najavo, že sú pripravení urobiť všetko, čo je potrebné na zabezpečenie stability eurozóny ako celku. Predovšetkým vedúci predstavitelia vyzývali na rozhodné kroky pri zabezpečovaní dostupnosti primeranej finančnej podpory prostredníctvom Európskeho nástroja finančnej stability pred nadobudnutím platnosti stáleho mechanizmu. To boli závery ostatného zasadnutia Európskej rady.
<P>
Európska rada tiež požadovala, aby sa do júna urýchlene prijali návrhy Komisie zo septembra minulého roka týkajúce sa hospodárskeho riadenia. Uznala dôležitú úlohu, ktorú pri návrate Európy k udržateľnému rastu zohrá aj stratégia Európa 2020. Semester Európskej únie, ktorý sme minulý týždeň začali každoročným prieskumom rastu, spája všetky tieto trendy. Verím, že je to priekopnícky krok, ktorý rozhodujúcim spôsobom zlepší postup riadenia a koordinácie našich vzájomne závislých hospodárstiev v Európskej únii. Prináša to skutočné európske hospodárske riadenie. Toto je naše nové hospodárske riadenie v praxi - riadenie, ktoré by malo byť komplexnou odpoveďou na krízu.
<P>
Komisia to veľmi jasne naznačila vo výročnom prieskume rastu. Dovoľte mi, aby som sa sústredil na túto otázku, pretože aj na základe veľmi dôležitých záverov decembrového zasadnutia Európskej rady si myslím, že je dnes dôležitejšie než kedykoľvek predtým pozrieť sa na ďalšie kroky. Domnievam sa, že vzniká nová realita. Politiky hospodárskeho riadenia a hospodárskej koordinácie sa zmenili, a nie iba preto, lebo to chceli takzvaní federalisti. Chcú to trhy. Chcú to naši medzinárodní partneri. Je to vec obyčajného zdravého rozumu a my ju uskutočňujeme a budeme v tom pokračovať.
<P>
Nový európsky semester kombinuje prísnejšie fiškálne pravidlá, dané posilnením Paktu stability a rastu, s účinnou hospodárskou koordináciou. Umožňuje predbežnú koordináciu, čo znamená, že navzájom diskutujeme o svojich hospodárskych a fiškálnych politikách ešte pred ich prijatím. Už sa nepozeráme dozadu, aby sme robili korekcie, ale pozeráme dopredu, aby sme poskytovali usmernenia.
<P>
Práve predbežný prístup robí z tejto záležitosti historický krok pre Európsku úniu. V podstate zavádzame do tvorby vnútroštátnych rozpočtových a hospodárskych politík skutočný európsky rozmer. Odteraz budeme vopred pomáhať pri formovaní politík namiesto ich následného hodnotenia a pokusov o nápravu.
<P>
Konečné rozhodnutia o vnútroštátnych rozpočtoch budú, samozrejme, prijímať národné parlamenty. Je to správne a vhodné, ale táto nová forma hospodárskeho riadenia jednoducho predstavuje racionálnu reakciu na novú realitu. Keď vidíme úroveň vzájomnej závislosti v eurozóne a v Európskej únii ako celku, krajina by pri prijímaní svojich rozhodnutí mala vedieť, čo zamýšľajú urobiť susedia. Výmena informácií posilňuje a podporuje národné parlamenty. Nepodrýva ich autoritu.
<P>
Výročný prieskum rastu spúšťa tento proces a jeho základné posolstvá sú jasné: obnovte stabilitu, neodkladajte už viac štrukturálne reformy a urýchlite opatrenia na podporu rastu. V prvom rade musíme obnoviť stabilitu konsolidáciou verejných financií. Kým nebudeme mať vyrovnané účtovné bilancie, neobnovíme dôveru v európske hospodárstva. Ak neobnovíme dôveru, budeme riskovať hospodársku stagnáciu a všetky negatívne sociálne dôsledky, ktoré z nej vyplývajú, najmä nezamestnanosť.
<P>
Musíme však k tomu pristupovať rozvážne a premyslene. Konsolidácia verejných financií neznamená zníženie dlhu deštruktívnym prístupom k výdavkom. Je to predovšetkým otázka stanovenia priorít a niektoré oblasti, ako napríklad inovácie, vzdelávanie, nové formy energie, sú vhodnými kandidátmi na takéto prednostné zaobchádzanie.
<P>
Druhým základným posolstvom výročného prieskumu rastu je presadzovanie štrukturálnych reforiem, aby sme mohli vytvárať nové pracovné príležitosti. Voľba je jednoduchá: chceme rast bez pracovných miest alebo rast s pracovnými miestami? Ak si vyberieme druhú možnosť, budeme musieť urobiť niekoľko vecí. Musíme naliehať na členské štáty, aby sa v tomto roku sústredili na reformu trhu práce, ktorá nám umožní odstrániť prekážky vyššej úrovne zamestnanosti. Zvýšením atraktívnosti práce musíme ľuďom pomôcť, aby sa vrátili do práce alebo aby si našli nové pracovné miesta. Musíme zreformovať dôchodkové systémy a zaistiť, aby nezamestnaní ľudia neboli na tom horšie, keď si nájdu prácu.
<P>
Vyjadrím sa úplne jasne: štrukturálna reforma neznamená zníženie úrovne sociálnej ochrany, ale znamená pritiahnuť ľudí, ktorí sú teraz vylúčení z trhu práce, predovšetkým našich mladých ľudí. Úroveň nezamestnanosti mladých ľudí v niektorých členských štátoch je dokonca aj v dobrých časoch škandalózna. Každý, komu skutočne záleží na sociálnej Európe, vie, že toto nemôže pokračovať. Vzhľadom na zvýšenú medzinárodnú konkurenciu môžeme udržať naše sociálne trhové hospodárstvo, iba ak sa prispôsobíme.
<P>
Tretím základným posolstvom výročného prieskumu rastu je príprava a urýchlenie opatrení na podporu rastu. Kľúčovým prvkom je náš program Európa 2020. Musíme sa zamerať na opatrenia, ktoré majú jednoznačný hospodársky prínos z krátkodobého až strednodobého hľadiska a ktoré sa dajú prijať pomerne rýchlo. To znamená investovať do oblastí, ktoré prinášajú rast, uvoľniť celý potenciál nášho jednotného trhu, zvýšiť investície do infraštruktúry v oblasti energetiky, dopravy a informačných technológií - čiastočne prostredníctvom inovatívneho financovania vrátane, domnievame sa, projektových dlhopisov Európskej únie - a pokračovať v tlaku na uzavretie kola rokovaní v Dauhe a zároveň presadzovať dohody o voľnom obchode s kľúčovými partnermi. Toto všetko sa musí odraziť v návrhu nasledujúceho viacročného finančného rámca. Budúci európsky rozpočet musí podporovať rast.
<P>
Dámy a páni, naše hospodárstva sa začínajú vyvíjať správnym smerom. Oživenie sa uchytilo a v súčasnosti napreduje v reálnom hospodárstve. V tomto roku by sme mali zaznamenať rast HDP okolo 1,5 % so zvýšením na 2 % v roku 2012. Stav európskeho odvetvia výroby sa v uplynulých mesiacoch výrazne zlepšil. Sústavne by sa mali zlepšovať aj vyhliadky na zamestnanie a začína sa ukazovať pokles verejného deficitu predovšetkým vďaka už prijatým konsolidačným opatreniam, ktoré v niektorých prípadoch podporilo obnovenie rastu. V Európskej únii sa očakáva v roku 2012 pokles deficitu verejných financií v priemere zo 6,8 % na 4,2 % HDP.
<P>
Ale veľkou chybou by bolo s úľavou si vydýchnuť a skĺznuť späť k našim zlozvykom. Svet sa zmenil. Nemôžeme sa vrátiť k starým postupom. Ak nebudeme konať teraz, keď čelíme najväčšej kríze od začiatku európskej integrácie, kedy budú členské štáty ochotné podniknúť reálne kroky k hospodárskym politikám v súlade s cieľmi, ktoré si samy stanovili? Kto ich povzbudí, aby prijali tieto rozhodnutia, ak nie my na európskej úrovni? Kto to urobí? Iba vyrovnaním nášho dlhu a stabilizáciou financií sa môžeme posunúť od krízového riadenia k podpore rastu - samozrejme, nie akéhokoľvek rastu, ale udržateľného, inkluzívneho rastu.
<P>
To sú štrukturálne reformy, z ktorých mnohé obhajujeme už niekoľko rokov, reformy, ktoré zasahujú všetky štruktúry, ale ich cieľom je zníženie cien a zvýšenie množstva príležitostí na vytváranie nových pracovných miest a uplatňovanie inovatívnych pracovných postupov. Naozaj sa domnievam, že máme zodpovednosť voči našim občanom za to, že si vyberieme cestu rastu s tvorbou pracovných miest. Výročný prieskum rastu ukazuje cestu.
<P>
Tak sa teraz zodpovedne zaviažme k riadnej koordinácii v oblasti hospodárskej politiky a ku skutočnému spoločnému európskemu hospodárskemu riadeniu pre všetkých našich občanov. Ďakujem vám za pozornosť.
<P>
(potlesk)
<SPEAKER ID="011" NAME="Joseph Daul" LANGUAGE="FR">
Ostatné zasadnutie Európskej rady jasne ukázalo, že euro je mimoriadne dôležitým pilierom európskej integrácie. Na jeho stabilizáciu a posilnenie musíme urobiť všetko, čo je v našich silách.
<P>
Naši vedúci predstavitelia štátov alebo predsedovia vlád odvtedy potvrdili svoje hlboké presvedčenie o európskej mene a skutočnosť, že Estónsko sa na začiatku tohto roka pripája k eurozóne, je ďalším signálom v tomto smere a zároveň dáva veľkým krajinám, ktoré nedodržiavajú normy, veľmi dobrý príklad toho, ako ich dodržiavať.
<P>
Na druhej strane nik nepodceňuje vážnosť toho, čím Európa v rámci eurozóny prechádza z hospodárskeho a sociálneho hľadiska. V roku 2011 musíme urobiť všetko, čo je v našich silách, na prekonanie týchto problémov a na upokojenie trhov, nie povrchne, ale štrukturálne, inými slovami, vytváraním dobrých podmienok na rast a zvyšovanie zamestnanosti z dlhodobého hľadiska. Myslím si, že o tejto otázke hovoríme rovnakým jazykom.
<P>
V prvom rade to znamená, že je nevyhnutné opäť ozdraviť vnútroštátne verejné financie. Presadzujme to dôrazne, nevzdávajme sa. Po druhé to znamená, že členské štáty musia viac zbližovať svoje fiškálne politiky, ako aj daňové a sociálne politiky.
<P>
Znamená to tiež, že musíme dosiahnuť rýchlu dohodu o záchrannom fonde pre eurozónu a že tento fond má zmysel iba vtedy, ak ho podporí dôsledné presadzovanie pravidiel fiškálnej disciplíny. Naši občania musia vedieť, že krajiny, ktorým pomáhajú v ťažkej situácii, veľmi prísne kontrolujú svoje verejné účty. Inak nebudú ochotní ďalej platiť, ak to môžem takto povedať.
<P>
Nakoniec, ako som už povedal, musíme vytvoriť podmienky na rast a zamestnanosť. To znamená aj dobudovanie európskeho vnútorného trhu, väčšie investície do výskumu a inovácií a celoživotné vzdelávanie a odbornú prípravu. Náš poslanecký klub chce, aby sa vo všetkých týchto oblastiach dávala prednosť prístupu EÚ pred medzivládnym prístupom jednoducho preto, lebo je to oveľa efektívnejšie a udržateľnejšie.
<P>
Pán Van Rompuy, vyzývam vás, aby ste zabezpečili, že reforma Zmluvy o fungovaní Európskej únie, potvrdená na ostatnom zasadnutí Európskej rady, bude ukončená čo najskôr a čo najrýchlejšie.
<P>
Diskusia o rozpočte sa iba začína. Náš poslanecký klub bude naďalej požadovať dôkladnú revíziu európskych verejných financií v nasledujúcich rokoch s cieľom opäť vytvoriť v Európe podmienky na rast a zvyšovanie zamestnanosti.
<P>
Pán Barroso, kontrolujme všetko, nebojme sa, a ako som už viackrát povedal, uvažujme o dvoch alebo troch rozdielnych príkladoch rozpočtu: napríklad, ako dostaneme Európu z terajšej situácie s hodnotami 1 %, 2 % alebo 5 %? Úspech nedosiahneme obmedzovaním zdrojov. Ak chceme vytvárať pracovné miesta, potrebujeme viac európskych zdrojov, a to neznamená, že členské štáty musia míňať viac peňazí.
<P>
Nebojme sa, pán predseda van Rompuy a pán predseda Barroso. Predložte nám tie návrhy a my, hlavy štátov alebo predsedovia vlád, ako aj Parlament, budeme musieť nájsť to správne riešenie - ale aspoň nám poskytnite viacero možností, z ktorých si budeme môcť vybrať.
<SPEAKER ID="012" NAME="Stephen Hughes">
v mene skupiny S&D. - Decembrové zasadnutie Európskej rady nám prinajmenšom prinieslo politickú dohodu o stálom mechanizme na riešenie krízy, ale - vzhľadom na reakciu trhov po Vianociach s novými obavami o platobnú schopnosť Portugalska, Španielska a Belgicka - musíme sa pýtať, či to opäť raz nebol prípad "príliš málo, príliš neskoro". Navrhovaný európsky stabilizačný mechanizmus sám osebe vyvolal nové otázky týkajúce sa finančných trhov a existujúci finančný stabilizačný mechanizmus sa teraz považuje za nedostatočný. Príležitosti sa opäť nevyužili.
<P>
Parlament vyslal v decembri jasný signál Rade v otázke európskych dlhopisov, ale konštruktívna odpoveď neprišla ani od Rady, ani od Komisie. Od roku 2008 tu stále máme opakované váhanie a vnútorné spory medzi členskými štátmi a inštitúciami a zakaždým si ťažko vybojujeme odpoveď - ale tú vypracujú príliš neskoro a obsahuje menej údajov, než sme požadovali.
<P>
Najzreteľnejším prejavom problému je skutočnosť, že dnes, keď stojíme pred hospodárskymi a menovými úlohami, jednoducho nemáme potrebné nástroje. Buď sú nevhodné, alebo neexistujú. Naše inštitucionálne rozhodovacie procesy sú zložité a chýba im demokracia a naša stratégia hospodárskej politiky je roztrieštená a neefektívna.
<P>
Pán predseda Barroso, finančné trhy nevytvárajú na nás tlak iba z dôvodu vysokej úrovne dlhu a deficitu. Robia to aj preto, že chcú kompenzáciu za riziko požičiavania peňazí na projekt, ktorý sa zrejme nedokáže splatiť alebo nenaplní svoje poslanie.
<P>
Eurozónu dnes ani tak nedrží pokope sen otcov zakladateľov, ako jednoducho nočná mora alternatívy: úplné zrútenie systému. Tragická neschopnosť riešiť krízu vedie európsky projekt do politickej patovej situácie. Aká je práve teraz nádej, že revidovaná Zmluva o fungovaní Európskej únie povedie ku vzniku silnejších a demokratickejších inštitúcií?
<P>
Inteligentné výzvy na väčšiu politickú integráciu, aké zazneli minulý týždeň od vedúceho predstaviteľa nemeckej Bundesbanky, skutočne nemajú nádej. V tejto situácii som šokovaný, pán predseda Barroso, priamym útokom Komisie na sociálnu Európu a zasahovaním do vnútroštátnych trhov práce ako v prípade Írska. Výročný prieskum rastu je rozhodne priamym útokom na tradičné základné sociálne a hospodárske práva pracujúcich a na samotnú koncepciu kolektívneho vyjednávania.
<P>
Ak tento útok schválila Európska rada, ide podľa mňa o tú najhoršiu mysliteľnú stratégiu v situácii, ktorej v súčasnosti čelíme. Nielenže sa ukáže ako hospodárske šialenstvo, ale veľmi poškodí európsky projekt.
<P>
Veľké myšlienky môžu zlyhať, pán predseda, a ja skutočne mám o európsky projekt obavy. Ako nás učí história, ľudia budú odmietať možnosť zlyhania až úplne do posledného okamihu. Pripusťme možnosť zlyhania.
<P>
Pán Farage prikyvuje. Neschopnosť konať, pán predseda Van Rompuy a pán predseda Barroso, poskytuje muníciu pánovi Faragovi a jeho spojencom. Začnime konať, preboha!
<SPEAKER ID="013" NAME="Sylvie Goulard" LANGUAGE="FR">
Chcela by som uviesť dve poznámky k záverom posledného decembrového zasadnutia Európskej rady.
<P>
Prvou poznámkou vám pripomínam, že kríza má zvlášť nevídaný dosah na Úniu z jednoduchého dôvodu: od úplného začiatku sme právnym spoločenstvom a v právnom spoločenstve sú zákony mimoriadne dôležité. Nejde o spochybňovanie dodržiavania právnych predpisov, ale pri riešení takej vážnej krízy - ako nám pripomína výročný prieskum rastu, ktorý ste práve zverejnili, pán predseda - je čas na opatrenia, a nie na právny dogmatizmus.
<P>
Tvrdíte nám, že táto revízia zmlúv je veľmi dôležitá pre upokojenie trhov. V prvom rade sa mi zdá, ak mi dovolíte miernu impertinenciu, že po skončení októbrového zasadnutia Európskej rady sa trhy nijako mimoriadne neupokojili. Buďte preto naozaj opatrní, ak je vaším cieľom upokojenie trhov. Len si pomyslite, čo by sa stalo, keby táto revízia nebola úspešná.
<P>
Pochádzam z krajiny, ktorá zažila traumu negatívneho výsledku referenda bez plánu B. Vy ste už boli pri tom, pán Barroso. Niekedy treba zvážiť, čo sa stane, keď povieme trhom: "Musíme zmeniť zmluvy, všetko sa musí stihnúť do tohto termínu", a potom dúfame, že sa to podarí. Je preto zrejmé, že si vyberáte zjednodušený postup v nádeji, že sa to stihne. Ak sa to však podarí, môžete upokojiť trhy, ale určite nie ľudí.
<P>
Toho sa týka moja druhá poznámka: veľa kriku pre nič. Meníte zmluvy z právnych dôvodov. Nemeníte ich preto, aby ste dali občanom odpovede, na ktoré čakajú. Šiesti spravodajcovia tu pracujeme na balíku hospodárskeho riadenia, ktorý Komisia vypracovala bez potreby meniť zmluvy. Súhlasili sme s touto prácou bez potreby meniť zmluvy, ale za pochodu nám povedali: "Ideme meniť zmluvy." Vyzerá to tak, ako by sme ľuďom hovorili, že môžeme meniť zmluvy, môžeme zájsť až tak ďaleko uprostred právnej byrokracie, ale keď na to skutočne príde, nerobíme to preto, aby brali vážne stratégiu EÚ 2020, ani preto, aby mali prácu a rast.
<P>
Vrcholom toho je, že decembrové zasadnutie Európskej rady nás žiada, aby sme urýchlili prácu. Veľmi dobre, urýchlime ju. Ja by som chcela, aby zrýchlila Rada, pán Van Rompuy. Parlament už predložil svoje správy. Je veľmi ľahké zrýchliť: priblížte sa k našim pozíciám a my prestaneme považovať spolurozhodovanie za postup, ktorým Rada rozhoduje a Parlament dolaďuje.
<SPEAKER ID="014" NAME="Rebecca Harms" LANGUAGE="DE">
Vážený pán Van Rompuy, moja hlavná spomienka na posledné zasadnutie Rady sa vo vašom súhrne neodrazila, a preto by som chcela zhrnúť zasadnutie inak. Najdôležitejšou vecou, na ktorú si spomínam, z dnešného pohľadu je, že počas samitu hláv štátov alebo predsedov vlád v Bruseli ratingová agentúra Moody's znížila úverový rating Írska.
<P>
To bol okamih, keď sme si všetci uvedomili rozsah našej neschopnosti zvládať krízu, ktorej sa aj dnes ešte stále musíme venovať. Každý, kto si porovná základné údaje dlhovej krízy z rozličných krajín, môže byť iba prekvapený tým, aké úspešné boli špekulácie proti euru. Medzitým jedna krajina, ktorá má oveľa väčšie problémy ako Portugalsko a Španielsko, konkrétne USA, zostáva úplne nedotknutá vojnou, ktorú špekulanti vedú proti euru. Taká je súčasná situácia.
<P>
Začal sa nový rok a my máme nové problémy, s ktorými zápasíme. Mali by sme sa tu a teraz zaoberať problémom, ktorý sme predvídali počas zasadnutia, inými slovami, že to, o čom sa rozhodlo na zasadnutí, nebude stačiť. Podľa mňa sme si doteraz už všetci uvedomili, že mnohé európske krajiny majú ťažkosti. Nesú obrovské dlhové zaťaženie vrátane súkromného dlhu a aj neprijateľne vysokej úrovne verejného dlhu. Mnohé z členských štátov Európskej únie nebudú schopné vyriešiť svoje problémy bez pomoci.
<P>
Čo by malo byť naším najbližším krokom? Domnievame sa, že jednoduché znižovanie vnútroštátneho dlhu, čo mnohé krajiny s povzbudením Európskej únie a jej spoločných uznesení začínajú robiť, nie je samo osebe dostatočné a že tieto krajiny sú tlačené k hraniciam toho, čo je prijateľné. Je nevyhnutné dosiahnuť novú dohodu o tom, ako to môže fungovať naozaj prijateľným spôsobom. Myslím si, že vývoj, ako napríklad v Maďarsku, vysiela varovný signál o tom, čo sa stane, keď rozdelenie bohatstva v krajinách Európskej únie je príliš nespravodlivé a rozdiely sú príliš veľké. Počas procesu znižovania verejného dlhu musíme spravodlivosti venovať oveľa viac pozornosti ako doposiaľ.
<P>
Navyše sa domnievame, a chcem to povedať veľmi jasne, že bankový sektor treba reštrukturalizovať. Nie sme presvedčení, že môžeme odôvodňovať ďalšie zvyšovanie dlhového zaťaženia záchranou "chodiacich mŕtvol" v tejto oblasti. Chcela by som plne podporiť to, čo povedala pani Goulardová. Potrebujeme prístup, ktorý nám umožní pripraviť Európanov na budúcnosť v kontexte ekologického nového dohovoru (Green New Deal) a vytýčiť v tejto kríze nové smerovanie. Ešte raz by som chcela zdôrazniť, že Európa je krásne miesto na život a že máme pred sebou veľa práce, aby sme zaistili, že to tak zostane.
<SPEAKER ID="015" NAME="Timothy Kirkhope">
v mene skupiny ECR. - Európska rada prijala dôležité rozhodnutia o budúcom riadení krízy, ale ja súhlasím s pánom predsedom Barrosom, že základné problémy zostávajú: nutnosť vrátiť sa k fiškálnej disciplíne a neochota niektorých členských štátov dôsledne presadzovať hospodárske reformy.
<P>
Počuli sme, že s jednotnou menou členské štáty už nebudú môcť využiť na riešenie problémov devalváciu a namiesto toho budú musieť zreformovať svoje hospodárstva, aby boli konkurencieschopnejšie. Aj keď je to na prvý pohľad lákavá ponuka, mnohí z nás mali pravdu, keď sa tým nedali presvedčiť, pretože sa to ukázalo ako falošná nádej. Niektoré členské štáty dokázali nájsť iné riešenia na umelé posilnenie svojich hospodárstiev: sčasti prostredníctvom inflácie cien aktív, ktorú vyvolala neprimerane nízka úroková miera, a odmietaním prijatia nápravných opatrení inými prostriedkami alebo prostredníctvom nalievania požičaných verejných prostriedkov v neprimeranej miere a v niektorých prípadoch zakrývaním výslednej veľkosti fiškálneho deficitu.
<P>
Zatiaľ čo musíme, samozrejme, hľadať riešenia bezprostredných následkov týchto politík, a fiškálne obmedzenia sú nesmierne dôležité, rovnako dôležité je, aby sme sa zaviazali k hospodárskym reformám: rozšíriť flexibilitu trhu práce, aby vznikali pracovné miesta, otvoriť trhy a odstraňovať obchodné bariéry a stimulovať súkromné investície, aby sme vyplnili medzeru, ktorá zostala po znížení výdavkov verejného sektora.
<P>
Finančná a hospodárska kríza vyvolala nevyhnutnosť veľkého rozsahu štátnych zásahov do hospodárstva, ale nesmieme si zamieňať paliatívnu starostlivosť s liečením. Dlhodobé riešenie nespočíva vo väčšej úlohe štátu. Spočíva v hospodárskom raste vyvolanom úspešnými podnikmi a podnikateľmi pôsobiacimi na konkurencieschopných trhoch, ktorí sú schopní poskytnúť hodnotu spotrebiteľovi a vytvárať pracovné miesta pre našich občanov.
<P>
Preto sú napríklad stratégia Európa 2020, Akt o jednotnom trhu a Inovácia v Únii takými dôležitými iniciatívami a treba im venovať pozornosť, akú si zaslúžia. Ide o veľa. Kým my sme sa zaoberali bezprostrednou krízou, iné krajiny sveta - niektoré s politickými hodnotami, ktoré sa zdajú veľmi odlišné od našich - napredovali. Ak sa z krízy nedostaneme na pokrokovú cestu reforiem, budeme odsúdení na nevyhnutný úpadok s tými najhlbšími dôsledkami na presadzovanie našich hodnôt a, samozrejme, na budúcnosť planéty.
<SPEAKER ID="016" NAME="Joe Higgins">
v mene skupiny GUE/NGL. - Stály finančný stabilizačný mechanizmus je prakticky iba ďalším nástrojom na ochranu veľkých európskych bánk pred následkami ich ľahkomyseľných špekulácií na finančných trhoch. Je to mechanizmus, ktorý spôsobuje, že pracujúci celej Európy platia za krízu rozvráteného finančného systému a krízou ovládaný európsky kapitalizmus.
<P>
Pán Barroso a pán Van Rompuy, povedzte mi dnes dopoludnia - pretože ste to ešte neurobili - niečo o morálnosti presunu desiatok miliárd eur súkromných nedobytných pohľadávok špekulantov a bankárov, ktorí divoko hrali na írskom trhu s nehnuteľnosťami, na plecia írskych občanov, ktorí za ne nenesú vôbec žiadnu zodpovednosť. Váš zásah MMF - EÚ v Írsku má ďaleko od záchranného opatrenia a je to mechanizmus, ktorý robí z írskych daňových poplatníkov vazalov európskych bánk. Ničíte naše služby a životný štandard našich ľudí. Vyhlasujete, že ste demokrati, ale podriaďujete pracujúcich Európy trhom, finančným trhom, ktoré vás vodia za nos.
<P>
Váš finančný stabilizačný mechanizmus je nebezpečnou zbraňou, ktorú nanútili trhy a skrývajú ju za neškodnou maskou. My ľavica v Írsku trváme na tom, aby bol tento mechanizmus pred schválením predmetom referenda írskych občanov.
<SPEAKER ID="017" NAME="Nigel Farage">
v mene skupiny EFD. - Aké slovo sa najbežnejšie používa v súvislosti s eurom? Nie, nie je to "zlyhanie" - hoci by mohlo byť. Je to "stabilita", však? Pred desaťročím každý tvrdil, že keď budeme mať ako menu euro, prinesie nám to stabilitu. Nuž a po desiatich rokoch by som povedal, že euro prinieslo chaos, nezhody a biedu miliónom ľudí. Napriek tomu sa aj dnes ráno slovo "stabilita" stále používa. Použil ho pán Barroso, použil ho pán Van Rompuy: "stabilita".
<P>
V skutočnosti sa navzájom potľapkávame po pleciach, pretože aukcia dlhopisov v Portugalsku minulý týždeň prebehla dobre, pričom realita je taká, že Európska centrálna banka použila peniaze daňových poplatníkov na nákup ich vlastného dlhu. Vaše opätovné ubezpečenia, že všetko je v poriadku, nefungujú.
<P>
Čo myslíte, koho klamete, pán Van Rompuy? Výnosy dlhopisov v Portugalsku včera stúpli na takmer 7 %. Verejnosť v celej Únii už nepodporuje túto menu a vojna o Španielsko sa ešte ani nezačala. Samotný model zlyháva a vy ešte chcete zdvojnásobiť prostriedky v záchrannom fonde. Dokonca chcete zväčšiť rozsah záchranného fondu, aby ste spoločne s ECB mohli ďalej kupovať ešte väčšiu časť svojho vlastného dlhu.
<P>
Využívate krízu na masívne uchopenie moci, aby ste nás zatiahli do fiškálnej únie. Ak sa vám to podarí, mali by sme zmeniť názov: zbavme sa názvu "Európska únia" a nazvime ju "Dlhová únia". Ak sa vám to podarí, južné krajiny zavriete do hospodárskeho väzenia, kde bude utrpenie ľudí nevýslovné, zatiaľ čo severné krajiny zistia, že musia platiť, už navždy, obrovský účet a úroky, ktoré sú pre ich hospodárstva príliš vysoké. Dosiahli sme bod, kde už naozaj nezáleží na tom, čo kto z vás povie. Nik vám neverí. Verejnosť vás nepodporuje. Dúfam, že vás trhy zlomia, a modlím sa za to.
<SPEAKER ID="018" NAME="Barry Madlener" AFFILIATION="NI">
(NL) Zo všetkých pekných a prázdnych slov pána Barrosa som bol z väčšej časti schopný pochopiť jeden reálny bod, a to ten, že je povinnosťou bohatých členských štátov platiť za chudobné členské štáty, pretože je to realita. Zdá sa, že táto situácia bude ešte nejaký čas pokračovať. Musíme pomáhať ostatným krajinám, neustále o tom počúvame, ale nik nepovedal, ako to máme naozaj robiť. Skrátka a dobre, v podstate je to tak, že holandskí občania musia vyťahovať peňaženky a zaplatiť účet za slabé členské štáty, z ktorých viaceré vstúpili do eurozóny podvodným spôsobom.
<P>
Pán Barroso hovorí: "Zvoľte si udržateľný rast." Samé prázdne slová, ale nepovedal, ako to máme urobiť. Čo ak to nebude fungovať? Prečo nevypracujeme scenár, ktorý umožní krajinám ako Grécko znovu zaviesť svoju vlastnú menu? Zdá sa, že to nie je možné a že nie ste pripravení vypracovať takéto scenáre, hoci mnohí ekonómovia sa domnievajú, že by naozaj mohli veľmi dobre fungovať a že by mohli byť našou najlepšou možnosťou.
<P>
Potom prešiel k vytváraniu podmienok pre rast a zamestnanosť. Ako by sme to mali robiť? Vnímam všeobecné posolstvo, že by sa to malo dosiahnuť znížením verejných výdavkov, a presne to my v Holandsku robíme. A čo robí Európska únia? Odmeňuje Holandsko ešte väčším utrácaním. Spomínate si na požiadavku zvýšiť rozpočet EÚ o 6 %? Ten účet mali zjavne zaplatiť najmä holandskí občania, takže aj v tomto ohľade vám do veľkej miery chýba dôveryhodnosť.
<P>
Skrátka, chcem povedať toto: Holandsko platí za chudobné krajiny, pričom mu klesá hospodársky rast. Holandskí občania sú vystavení riziku vo výške 27 miliárd EUR a táto suma zrejme len narastá. Každý rok platíme 4,5 miliardy EUR ako čistý príspevok EÚ, z ktorého väčšina smeruje do slabých členských štátov. Výdavky EÚ rastú, zatiaľ čo my musíme robiť škrty a hodnota eura neustále klesá, čo tiež spôsobuje zvýšenie nákladov holandských občanov. Pán predseda, EÚ sa nedá veriť.
<SPEAKER ID="019" NAME="Olle Schmidt" AFFILIATION="ALDE">
(Otázka pre pána Nigela Faragea podľa postupu zdvihnutia modrej karty v súlade s článkom 149 ods. 8.) Je stále (alebo aspoň niekedy) zábavné počúvať pána Faragea, pretože on pozná všetky odpovede a kladie si všetky otázky.
<P>
Ale, pán Farage, bolo by 16, 17 alebo dokonca až 20 rozličných mien, ako sme ich mali v 90. rokoch minulého storočia, keď libra skolabovala, lepšou alternatívou? Zlepšilo by to súčasnú situáciu v Európe? Žiadny ekonóm by s vami nesúhlasil, pán Farage. Nemôžete jednoducho povedať, že žijeme v minulosti. Teraz sa zaoberáme problémami, ktoré sa týkajú Európy dnes. Vy nikdy neodpovedáte na otázku, ako riešiť túto terajšiu situáciu a ako postupovať v budúcnosti. Ste populista a je pre vás veľmi jednoduché odpovedať na všetky svoje otázky.
<SPEAKER ID="020" NAME="Nigel Farage" AFFILIATION="EFD">
Pred desaťročím som povedal, že nemôžete dať Grécko a Nemecko do spoločnej menovej únie a že to nebude fungovať. Ak sa vrátite do histórie, zistíte, že keď ľudí spojíte do falošných menových únií, keď si vlády myslia, že to vedia lepšie ako trhy, tieto vlády vždy prehrajú.
<P>
Pýtate sa ma, aké mám dnes riešenie. Je to úplne jasné ako facka. Grécko, Portugalsko a Írsko nepatria do eurozóny. Ako skutoční lídri by sme mali my aj pán Van Rompuy zaviesť plán B a umožniť týmto krajinám, aby sa vrátili k vlastnej mene, aby ju devalvovali v záujme konkurencieschopnosti a aby mali šancu, pretože touto politikou ich ničíme.
<SPEAKER ID="021" NAME="José Manuel García-Margallo y Marfil" AFFILIATION="PPE">
(ES) Každý, kto si dnes prečíta noviny, sa dozvie dve veci: že sme v rozhodujúcom bode krízy štátnych dlhov a že európskou odpoveďou je sled izolovaných opatrení bez vnútornej konzistentnosti.
<P>
Aj teraz máme na stole európsky semester, balík hospodárskeho riadenia, dočasnú a trvalú stratégiu záchrany, takzvané eurodlhopisy na pokrytie časti štátnych dlhov, ktorá sa považuje za bezpečnú, plus akčný plán založený na Európskej investičnej banke a dlhopisoch pre konkrétne projekty v návrhu o vnútornom trhu, ktorý nám poslala Komisia.
<P>
Prvá vec, ktorú sa spravodajcovia pokúšajú urobiť, je skombinovať toto všetko a vytvoriť celkový plán, konečný obraz, ktorý sa má ukázať verejnosti. Po druhé, tento plán musí byť európskym plánom, ktorý nerozdelí Európu na dve časti - nepotácajme sa do dvojrýchlostnej Európy - a ktorý rovnako intenzívne sleduje dva ciele: rozpočtovú disciplínu - keďže je to potrebné - a hospodársky rast, ktorý nás dostane z krízy, v ktorej sa nachádzame.
<P>
Mám jednu poznámku týkajúcu sa záchranného mechanizmu, o ktorom sa zmienil úradujúci predseda Rady. Vo svojom prvom vyhlásení uviedol, že na záchranných plánoch sa budú podieľať súkromní investori, čo spôsobilo šok a viedlo k protestu prezidenta Európskej centrálnej banky. Vysvetľovalo sa, ako to práve teraz urobil pán Van Rompuy, že po prvé, bude to v jednotlivých prípadoch individuálne - kto o tom rozhodne a podľa akých kritérií? A po druhé, bude sa to robiť v súlade s kritériami a politikou Medzinárodného menového fondu. Jediný prípad, kedy Medzinárodný menový fond použil tento typ záchranného plánu, bol v Argentíne v roku 2003. Uvrhol krajinu do chaosu, z ktorého sa ešte stále nedostala, a súkromní držitelia dlhopisov ešte stále neboli vyplatení.
<P>
Čo sa týka eurodlhopisov, bolo tu dnes predložených mnoho tém. Chcel by som len pridať ďalšie dve. Vytvorilo by to taký likvidný trh ako v Spojených štátoch a podporilo by to euro ako rezervnú menu, čo by umožnilo centrálnym bankám a štátnym fondom investovať tu svoje rezervy.
<P>
Moja posledná poznámka znie, že je potrebné, aby to doplnila Európska investičná banka a osobitné dlhopisy ako odpoveď na rast.
<SPEAKER ID="022" NAME="Pervenche Berès" AFFILIATION="S&amp;D">
(FR) Vážený pán Van Rompuy, súhlasili ste s tým, že budete viesť takzvanú skupinu významných osobností. Zostavená bola z ministrov financií, ktorým hrozilo znižovanie štátneho dlhu. Boli práve oni schopní vytvoriť skupinu významných osobností? Nezhody, ktoré sprevádzajú terajšiu diskusiu medzi pánom Trichetom, pánom predsedom Barrosom a pani kancelárkou Merkelovou, rovnako ako turbulencie na trhoch nám dávajú najavo, že to nebola skupina významných osobností.
<P>
Žiadali sme vás, aby ste riešili krízu eura. Musíme si poradiť s eurom v prospech európskych občanov a nie špekulantov. S týmto cieľom ste z dôvodu pohodlnosti súhlasili s revíziou Zmluvy o fungovaní Európskej únie, hoci naša Konferencia predsedov poukázala na to, aká je táto revízia zbytočná, a tieto slová potvrdil aj predseda Euroskupiny.
<P>
Pán predseda, pán Van Rompuy, vy riskujete, že nás zlákate na cestu, ktorá nás môže doviesť do situácie "príliš málo, príliš neskoro". Určite príde deň, keď budete potrebovať múdrosť tohto Parlamentu, konventu s cieľom revidovať tú zmluvu, aby sme v budúcnosti dostali harmonizáciu daní, európsku pokladnicu, úvery na spoločné riadenie dlhu a obnovenie zamestnanosti do centra našich hospodárskych politík.
<P>
Ak nechcete revíziu tejto zmluvy, chyťte býka za rohy a zaveďte užšiu spoluprácu v eurozóne s cieľom riešiť problémy a zodpovednosť členských štátov tejto zóny a nenechávajte všetko plynúť, ako a kam rozhodnú trhy.
<SPEAKER ID="023" NAME="Martin Callanan" AFFILIATION="ECR">
Pretože ide o otázku takú dôležitú pre európske hospodárstvo ako celok, aj napriek tomu, že (našťastie) naša krajina nie je súčasťou eurozóny, vítam prinajmenšom niektoré opatrenia zasadnutia Rady venovaného eurozóne, a najmä skutočnosť, že samotné krajiny eurozóny by mali byť zodpovedné za riešenie svojich problémov.
<P>
Vítam aj pomerne oneskorené uznanie zo strany Rady, že článok 122 Zmluvy o fungovaní Európskej únie je úplne nevhodný na podporu záchranného mechanizmu. Nejde tu o prírodné katastrofy, ktoré by boli mimo kontroly postihnutých členských štátov. Pri vypracovávaní základne pre tento mechanizmus, ktorý sa má začať uplatňovať zrejme v roku 2013, by sme však nemali zabúdať na skutočnosť, že ešte stále sme vo veľmi hlbokej kríze.
<P>
Vo viacerých členských štátoch je situácia stále veľmi vážna: čeliť problémom bude takmer určite Portugalsko, možno Španielsko a možno aj Belgicko. Ale čo ma zvlášť znepokojuje, je vplyv na prirodzenú demokraciu v týchto krajinách. Tieto krajiny sa v podstate stávajú hospodárskymi protektorátmi pod vedením pána Barrosa, pána Van Rompuya a ďalších. Rozhodnutia voličov v týchto krajinách týkajúce sa výdavkových priorít, ktoré schvália, a hospodárskych politík, ktoré presadzujú, majú teraz veľmi malý vplyv. Sú pod kontrolou Bruselu a pod kontrolou medzinárodných finančných inštitúcií.
<P>
Keď prekonáme túto krízu, budeme sa musieť pozrieť na obnovenie demokracie v týchto krajinách a obnovenie ochoty ich voličov mať pod kontrolou vnútroštátne hospodárske politiky.
<SPEAKER ID="024" NAME="Miguel Portas" AFFILIATION="GUE/NGL">
(PT) V politike existujú rozumné opatrenia, chybné opatrenia a neprimerané opatrenia. Pre Európu je rozumné zverejniť európsky verejný dlh, hoci pani Merkelová to neschvaľuje. Pre nás v Európe je rozumné mať možnosť vzájomne spájať časť našich štátnych dlhov, hoci pani Merkelová to neschvaľuje. Zlá je však správa, ktorá sa dostala na verejnosť, že európsky mechanizmus stability a Medzinárodný menový fond môžu ukončiť vzájomné spájanie časti štátnych dlhov nahromadených v súkromných bankách, v prípade Portugalska s úrokom 6 % alebo 7 %, potom, čo tie isté banky získavali peniaze s pomocou Európskej centrálnej banky s úrokom 1 %.
<P>
Pán Van Rompuy, moja otázka znie takto: dokedy sa bude od Európy očakávať, že bude strojcom zázrakov pre finančný kapitál? Ako dlho ešte budeme premieňať súkromné dlhy na verejné? Ako dlho ešte budeme nútiť európskych daňových poplatníkov, pracujúcich a dôchodcov, aby platili dlhy vytvorené súkromným bankovým sektorom, ktorý na nás útočí?
<P>
O to tu dnes v skutočnosti ide.
<SPEAKER ID="025" NAME="Mario Borghezio" AFFILIATION="EFD">
(IT) V Spojených štátoch prijali zákon, ktorý od centrálnej banky požaduje podrobné vyčíslenie, koľko zo záchranného balíka 3 300 miliárd USD išlo do ktorých bánk.
<P>
Premýšľam, či by bolo podvratné žiadať od vás prijatie rovnakého kritéria transparentnosti, pokiaľ to nezablokuje mocná finančná a banková loby. Zvážme situáciu: aká je budúcnosť tejto vynútenej Únie slobodných krajín, ktorá je založená na tom, že silnejšie krajiny zachraňujú slabšie?
<P>
Technicky vzaté, chceme uznať realitu, že euro je prakticky krachujúcou menou? Ako môžeme nútiť krajiny so slabým hospodárstvom, aby ho používali? Je centralizovaná menová politika prijateľná pre krajiny, ktoré majú také výrazne odlišné úrokové sadzby?
<P>
Samotný pán Trichet, ktorý poprel hroziace nebezpečenstvo platobnej neschopnosti Európskej centrálnej banky, však pripúšťa, že jedným z dôvodov navyšovania jej kapitálu je nutnosť vyrovnať sa s úverovým rizikom, inými slovami, s nesolventnosťou nakúpených dlhopisov. Je čas aj na nové záťažové testy najväčších bánk a na prisúdenie väčšej váhy dlhom bánk s vysokou mierou rizika, ako to požadoval minister hospodárstva.
<P>
(Predseda prerušil rečníka.)
<SPEAKER ID="026" NAME="Ioannis Kasoulides" AFFILIATION="PPE">
Politické posolstvo rozhodnutí ostatného zasadnutia Rady adresované špekulantom, médiám a trhom je, že členské štáty EÚ urobia všetko pre ochranu eurozóny a obranu eura. Nech sa uskutočnia akékoľvek vnútorné diskusie o tom, či finančný nástroj bude potrebovať zdvojnásobenie kapitálu a právo nakupovať dlhopisy, či mechanizmus finančnej stability po roku 2013 bude zahŕňať obmedzovanie, alebo bude mať nariadený predaj eurodlhopisov, tieto myšlienky nevylučuje žiadny členský štát. Diskutuje sa iba o ich načasovaní: či a kedy ich treba realizovať a ako. Nenechávajme médiám ani analytikom priestor na žiadne ilúzie. EÚ zavedie všetko, čo je potrebné, keď to bude potrebné.
<P>
Čo sa týka mechanizmu finančnej stability, v rozhodnutí Rady sa uvádza, že mechanizmus "sa má v nevyhnutných prípadoch aktivovať na zabezpečenie stability eurozóny ako celku". Môžem ako poslanec z malého členského štátu požiadať o ubezpečenie, že budú zahrnuté aj členské štáty ako Malta, Cyprus, Estónsko alebo Slovinsko? Pretože ak tie budú mať problémy, nemusia to byť nevyhnutné prípady pre stabilitu celku.
<SPEAKER ID="027" NAME="Anni Podimata" AFFILIATION="S&amp;D">
(EL) Musíme uznať, že Európa hneď od začiatku uskutočnila podstatné kroky na riešenie krízy aj keď na to vôbec nebola pripravená inštitucionálne ani politicky. Podnikli sa dôležité kroky vpred, od použitia balíka pomoci Grécku pred necelým rokom až po rozhodnutia o vytvorení stáleho mechanizmu pre stabilitu, ktoré boli prijaté na poslednom zasadnutí Európskej rady. Pokračujúci a stupňujúci sa tlak trhov, ktorému už nie sú vystavené len najzraniteľnejšie hospodárstva v eurozóne, však dokazuje, že naše rozhodnutia sú z hľadiska integrovanej reakcie na krízu čiastkové a nedostatočné.
<P>
Preto potrebujeme integrovanú európsku reakciu na krízu, ktorá nebude nahrádzať ani prehliadať zodpovednosť členských štátov za dodržiavanie sľubov a reštrukturalizáciu ich verejných financií, ale ktorá bude chrániť ich hospodárstva pred útokmi trhov a pomôže zabezpečiť, aby ich úsilie prinieslo úspech.
<P>
Pán predseda, Európsky parlament pred niekoľkými dňami prijal uznesenie, v ktorom vyzýva Európsku komisiu, aby bez meškania vypracovala štúdiu uskutočniteľnosti o vydávaní eurodlhopisov.
<P>
(Predseda prerušil rečníka.)
<SPEAKER ID="028" NAME="Ilda Figueiredo" AFFILIATION="GUE/NGL">
(PT) Dospeli sme ku koncu Európskeho roka boja proti chudobe a sociálnemu vylúčeniu. Posúdila Rada jeho výsledky? Nie.
<P>
Keby to bola urobila, prišla by k záveru, že chudoba nikdy tak prudko nerástla, že počet ľudí žijúcich v chudobe v tejto bohatej Európe teraz prekročil hranicu 100 miliónov a že rozhodnutia, ktoré urobila, budú iba ďalej zvyšovať nezamestnanosť, nerovnosť a sociálne vylúčenie. Zisky hospodárskych a finančných skupín však rastú rovnako ako špekulatívne zisky zo štátnych dlhopisov, a to s podporou usmernení Európskej centrálnej banky a politík Rady a Komisie.
<P>
Toto je účelom eurozóny?
<P>
Krajiny s krehkejšími hospodárstvami sú naďalej pod tlakom a vydierané a vlády, ktoré čelia protestom a boju pracujúcich, sa uchyľujú k represii a násiliu proti odborom a pracujúcim, ako sa to včera stalo v Portugalsku.
<P>
Dôvodom nášho protestu, rozhorčenia a pevného presvedčenia je to, že chceme inú Európu: Európu založenú na sociálnom pokroku, rešpektujúcu ľudí, ktorí pracujú a bojujú za svoje práva. Verte mi, že budeme stáť plece pri pleci s pracujúcimi v ich boji za skoncovanie s vašou politikou.
<SPEAKER ID="029" NAME="Tunne Kelam" AFFILIATION="PPE">
S radosťou môžem konštatovať, že dnes je 19. deň členstva Estónska v eurozóne, ale Estónsko sa na to pripravovalo od svojho vstupu. Dokonca aj návrh estónskej euromince schválilo ľudové hlasovanie už pred šiestimi rokmi. Vstup do eurozóny však nie je len otázkou individuálnej voľby - je to vec väčšej solidarity, preberania spoločnej zodpovednosti a aktívneho prispievania k stabilite kontinentu ako celku.
<P>
V čase hospodárskej krízy rastie význam morálnych hodnôt a etiky. Vidíme, že samotný hospodársky potenciál nestačí. Rozhodujúce je, či sa dá krajine veriť, že je ochotná a schopná načas plniť svoje záväzky a zapojiť sa do vážnych štrukturálnych reforiem.
<P>
Vítam skutočnosť, že Rada sa dokázala dohodnúť na európskom mechanizme stability, ale praktickou cestou k hospodárskemu rastu a stabilite je v prvom rade dokončenie jednotného trhu, a najmä jednotného európskeho digitálneho trhu. Ten by mal byť zahrnutý do plánu jednotného európskeho trhu, ako aj do európskeho digitálneho programu.
<P>
To by mohla byť reálna šanca na zvýšenie európskej konkurencieschopnosti vo svete. Európski občania od nás očakávajú, že uľahčíme podnikanie v digitálnej oblasti, kde by operácie ako elektronické platby a elektronická identifikácia mali byť koherentné a zrozumiteľné. Jednotný digitálny trh si vyžaduje aj odhodlané úsilie o vytvorenie trhu služieb.
<SPEAKER ID="030" NAME="Jean-Pierre Audy" AFFILIATION="PPE">
(FR) Chcel by som predložiť dve úvahy.
<P>
Prvá myšlienka sa týka rozsahu stáleho mechanizmu krízového riadenia. Štáty, ktoré nie sú členmi eurozóny, sú prakticky rozdelené do dvoch kategórií: Spojené kráľovstvo a Švédsko, ktoré nemajú povinnosť prijať euro, a ostatné štáty, ktorých je spolu s členmi 25. Navrhoval by som, aby tieto štáty, ktoré spája euro, mali v danom mechanizme privilégium osobitného zaobchádzania, čo nie je v súčasnosti nikde ustanovené.
<P>
Po druhé, rád by som upriamil vašu pozornosť na národné parlamenty. Tie nie sú zapojené do zjednodušeného postupu, až kým sa nezačne ratifikačný proces. Navrhujem, aby sa národné parlamenty na dobrovoľnom základe zapojili do konzultačného procesu, pretože vzniká otázka, kto bude vykonávať politickú kontrolu budúceho mechanizmu. Bude to Európsky parlament alebo národné parlamenty? Keďže však eurozóna nemá parlamentný rozmer, nevieme, ako budeme vykonávať politickú kontrolu tohto mechanizmu. To je otázka, ktorú vám kladiem.
<SPEAKER ID="031" NAME="Roberto Gualtieri" AFFILIATION="S&amp;D">
(IT) Vidím dva veľké problémy v súvislosti s pozmeňujúcim a doplňujúcim návrhom k článku 136. Jeden z nich je inštitucionálny a druhý politický.
<P>
Inštitucionálnym problémom je, že článok 3 Zmluvy o fungovaní Európskej únie ustanovuje, že menová politika krajín, ktorých menou je euro, je vo výlučnej právomoci Únie, ale v článku 2 sa uvádza, že výlučnú právomoc môžu vykonávať členské štáty, ak to schváli Únia. Je ťažké pochopiť, prečo si uplatňovanie pravidla jednoznačne stanoveného v tejto zmluve vyžaduje reformu zmluvy.
<P>
Okrem toho je tu aj politický problém: uprednostnením reformy zmluvy pred použitím článku 2 alebo článkov 352 a 136 sa európsky mechanizmus stability, a teda budúcnosť eura, vydáva napospas 27 ratifikačným procesom.
<P>
Uvedomujú si ľudia, že ak hoci len jeden z 27 ratifikačných procesov nebude úspešný, bude potom ťažké nájsť pre euro plán B? Uvedomuje si Európska rada, že voľbou tejto cesty vystavuje budúcnosť eura veľkému riziku?
<SPEAKER ID="032" NAME="Ildikó Gáll-Pelcz" AFFILIATION="PPE">
(HU) Stabilita eura a vytvorenie mechanizmu krízového riadenia sú našimi najdôležitejšími operatívnymi úlohami pri štartovaní rastu, ktorý vytvorí nové pracovné miesta a ktorý zároveň zníži verejný dlh členských štátov, s čím všetky členské štáty súhlasia. Plnenie týchto úloh nás však nesmie viesť k tomu, aby sme odsunuli otázky, diskusiu o strategických otázkach, ako napríklad o inovácii, čo sa stalo už v decembri. Nasledujúca vrcholná schôdzka vo februári bude vhodná na prijímanie strategických rozhodnutí o dôležitých záležitostiach, ako je energetika. Maďarské predsedníctvo začalo prípravu samitu o energetike. Tie najdôležitejšie pravidlá už boli stanovené vlani. Platnosť nadobudlo nariadenie o bezpečnosti dodávok zemného plynu. Pán predseda, žiadam vás, aby ste ma upokojili, že obavy týkajúce sa eurozóny nezatlačia do úzadia problematiku samitu o energetike.
<SPEAKER ID="033" NAME="Nikolaos Salavrakos" AFFILIATION="EFD">
(EL) Ako viete, americká vláda bola nútená druhýkrát počas terajšej úverovej krízy radikálne zasiahnuť a pomôcť dvom veľkým bankám, ktoré skrachovali, a poisťovni ING. Do svojho bankového systému tak v rámci finančnej pomoci napumpovali 700 miliárd USD. Napriek týmto opatreniam potrebovalo americké hospodárstvo ešte ďalšiu pomoc, a tak vláda bez akýchkoľvek úvah o šetrnosti nedávno vynaložila ďalších 600 miliárd USD, aby sa hospodárstvo dostalo z recesie. Spojené štáty americké zjavne tlačia nové peniaze.
<P>
Na rozdiel od hospodárstva USA sa eurozóna naďalej drží zásady rozpočtovej disciplíny a prísne kontrolovanej menovej politiky, a tak necháva priestor rozličným špekulatívnym podnikom, ktoré špekulujú na úkor krajín menej odolných voči tlaku. Pán predseda, navrhujem, aby sa zvážila kvantitatívna pomoc v eurozóne. Možno to bude Kolumbovo vajce.
<SPEAKER ID="034" NAME="Liisa Jaakonsaari" AFFILIATION="S&amp;D">
(FI) Niet pochýb, že nad Európou visí dvojsečný Damoklov meč - je to hospodárska kríza a rast nacionalizmu - a oba tieto javy spojili sily.
<P>
Pán Hughes sa v mene Skupiny progresívnej aliancie socialistov a demokratov v Európskom parlamente opýtal, či Európu v súčasnosti drží pokope sen otcov zakladateľov, alebo nočná mora jej zrútenia. Žiaľ, hlavným trendom je teraz tá nočná mora jej zrútenia. Preto dúfam, že Komisia preukáže väčšiu silu v otázkach týkajúcich sa sociálnej Európy. Je veľmi zvláštne, že by mala byť v týchto veciach slabá. Teraz dokonca ani nejde o to, či politiku určujú trhy, alebo politici: politika vychádza do ulíc. Smeruje k demonštráciám a dostáva sa do rúk rôznych extrémistických skupín a extrémnej pravice. Komisia by preto mala považovať za prioritu otázky týkajúce sa sociálnej Európy. Žiaľ, nič sa však nedeje.
<SPEAKER ID="035" NAME="Seán Kelly" AFFILIATION="PPE">
Na rozdiel od mnohých iných rečníkov by som chcel vysloviť pánovi Van Rompuyovi a pánovi Barrosovi pochvalu za to, že boli prinajmenšom aktívni v terajšej kríze a v zavádzaní opatrení, ktoré budú, dúfajme, v budúcnosti úspešné. V tomto okamihu si nemôžeme byť istí, či budú, alebo nebudú. Ak budú úspešné, títo páni budú považovaní za hrdinov. Ak nebudú úspešné, budú považovaní za zloduchov, ale oceňte ich, keď si ocenenie zaslúžia. Dúfajme, že architektúra dohľadu zaistí, aby sa mnohé nedostatky, ktoré viedli k súčasnej situácii, v budúcnosti neopakovali.
<P>
Čo sa týka našej krajiny, žiaľ, museli sme využiť pomoc a bol to v prevažnej miere dôsledok nezodpovednosti našich bánk a zlého riadenia. V priebehu niekoľkých mesiacov budeme mať novú vládu a dúfame, že prinesie politickú stabilitu. Chcel by som však vyzvať pána Van Rompuya a pána Barrosa, aby sa pokúsili o zníženie súčasnej úrokovej sadzby tejto pomoci, pretože je príliš vysoká a mohla by ochromiť krajinu.
<SPEAKER ID="036" NAME="José Manuel Barroso">
predseda Komisie. - Táto rozprava v prvom rade ukázala zložitosť krízy a zložitosť riešení. Chcem vám povedať jednu vec - a veľká väčšina z vás jednoznačne súhlasí s európskymi ideálmi a potrebuje európsku odpoveď -, že by nás nemali rozdeľovať rozdiely, ktoré nie sú najdôležitejšie.
<P>
Ako povedali niektorí z vás, európska integrácia dnes naozaj čelí reálnemu problému, niekedy až hrozbe. Dnes sme tú hrozbu videli v rozprave. Počul som nejaké poznámky, nacionalistické poznámky, poznámky s predsudkami, na ktoré, úprimne povedané, nie som v Európskom parlamente zvyknutý.
<P>
Tieto poznámky tvorili menšinu, ale odzneli a pokúšali sa prehĺbiť rozpory medzi Európanmi, medzi takzvanými bohatými a takzvanými chudobnými Európanmi. A tým, ktorí vyslovili tieto poznámky - a som týmito poznámkami ohromený - proti európskej solidarite a pokúšajú sa prehĺbiť štiepenie medzi bohatými a chudobnými, hovorím: kde ste boli, keď Európa financovala po vojne vašich poľnohospodárov, aby nasýtili vašich ľudí? Kde ste boli, keď Európa financovala vašu infraštruktúru v záujme rozvoja a konkurencieschopnosti vašich krajín? Kde ste boli, keď Európa vytvárala vnútorný trh na predaj vašich služieb a vašich výrobkov? Kde ste boli, keď Európa bola základom prosperity a rastu vašich krajín po vojne?
<P>
Tento druh vyhlásení proti európskej jednote môžu živiť iba sebecké, krátkozraké, krátkodobé pohľady. Myslím si, že je to vážny problém, a viacerí z vás na to upozornili. Vyzývam všetkých, ktorí sa stotožňujú s európskym ideálom, aby sme sa spoločne usilovali o komplexnú odpoveď na problém, ktorý je vážny, a my musíme pripustiť, že si vyžaduje dosiahnutie konsenzu. Niekedy to nie je ľahké v Európskej únii s 27 členskými štátmi, s eurozónou, v ktorej je teraz 17 členských štátov - a veľmi srdečne vítam Estónsko ako nového člena - a s rozhodovacím procesom, ktorý nie je vždy najjednoduchší, čiastočne preto, lebo našou základnou zásadou je demokracia. Nemáme len európske inštitúcie, máme aj 27 demokracií.
<P>
Úloha, ktorú máme pred sebou, je mimoriadne náročná. Preto chcem vyzvať všetkých, ktorí sa stotožňujú s európskym ideálom, aby sme sa nenechali rozptyľovať určitými rozdielmi v politickej orientácii.
<P>
Pán Hughes, veľmi si vážim vaše obavy o sociálnu Európu, ale buďme v tom úplne otvorení. Aký je najlepší spôsob podpory vlád v Grécku, Španielsku, Portugalsku, na čele ktorých stoja veľmi vážení členovia našej politickej rodiny? Máme podporovať reformy, ktoré odvážne zavádzajú, alebo jednoducho povedať, že tie reformy idú proti európskym hodnotám?
<P>
V Európe potrebujeme štrukturálne reformy vrátane sektora práce. Taká je realita. Presne to robia premiér Papandreou, premiér Zapatero, premiér Sócrates, ak sa ich na to opýtate, alebo dokonca plánujú ísť v týchto reformách ešte hlbšie. Domnievam sa, že najlepším spôsobom, ako podporiť odvážne úsilie, ktoré všetci v Európe rozdielnou rýchlosťou vynakladáme, je hovoriť otvorene.
<P>
V dnešnom svete konkurencie, s tlakom niektorých silnejších, rýchlo sa rozvíjajúcich hospodárstiev sa buď prispôsobíme, alebo vystavíme riziku naše sociálne trhové hospodárstvo. Potrebujeme to. Domnievam sa, že to dokážeme bez spochybňovania práv pracujúcich. Ešte raz chcem povedať - o chvíľku odpoviem na vašu otázku, nezabudol som na ňu -, že je podľa mňa mimoriadne dôležité dodržiavať zásady sociálneho dialógu. Povedal som to včera a dnes to znovu zdôrazňujem. Ale naozaj, ak neuskutočníte tento druh fiškálnej konsolidácie a sociálnej reformy, nebudeme mať dôveru a bez dôvery nebudeme mať rast a bez rastu nebudeme schopní zabezpečiť našim občanom zamestnanie.
<P>
Váženému pánovi poslancovi tohto Parlamentu, ktorý pochádza z Írska a položil otázku s tvrdením, že problémy Írska spôsobila Európa, chcem povedať: problémy Írska spôsobilo nezodpovedné finančné správanie niektorých írskych inštitúcií a nedostatočný dohľad na írskom trhu. Európa je teraz súčasťou riešenia, pokúša sa Írsku pomôcť. Ale nebola to Európa, ktorá spôsobila túto nezodpovednú fiškálnu situáciu a toto nezodpovedné finančné správanie.
<P>
Európa sa pokúša Írsku pomôcť, pretože je dôležité vedieť, kde je zodpovednosť. Preto je to dôležité pre tých z nás - a to je jednoznačne väčšina -, ktorí veríme v európske ideály, že dokážeme čo najviac spoločne reagovať.
<P>
Ďalšia poznámka niektorých z vás bola: aká je úroveň ambícií? Dovoľte mi ešte raz objasniť pozíciu Komisie. Čo sa týka integrovanej reakcie, zastávame tú najambicióznejšiu pozíciu. Preto bude Komisia pripravená podporiť viaceré opatrenia, ktoré niektorí z vás navrhli. Sme však v situácii, o ktorej sa domnievame, že v časoch krízy, ako je táto, v časoch nestability trhov je nesmierne dôležité, aby sme prispeli ku konsenzu týkajúcemu sa členských štátov, a tam boli v skutočnosti určité rozpory o spôsobe, ako riešiť túto krízu.
<P>
Revízia zmluvy: viete, aký bol postoj Komisie. Od začiatku sme tvrdili, že podľa nás je možné vytvoriť stály mechanizmus bez revízie Zmluvy o fungovaní Európskej únie. Ale najmenej jeden členský štát Európskej únie - v týchto otázkach potrebujete jednomyseľnosť - jednoznačne vyhlásil, že revízia tejto zmluvy je potrebná. Pretože sme presvedčení, že je dôležité mať stály mechanizmus stability, Komisia zohrala pozitívnu úlohu podporením tejto obmedzenej revízie zmluvy. Preto si myslím, že by bolo veľkou chybou, keby sme teraz boli rozdelení v tejto otázke. Keďže chceme posilniť stabilitu, považujem za dôležité, aby sme sa zhodli na tejto obmedzenej revízii zmluvy.
<P>
Niektorí z nás by chceli zájsť aj ďalej. Ja osobne by som rád zašiel ďalej v oblasti štruktúrovania a prehlbovania prístupu Spoločenstva. V tomto veľmi zvláštnom okamihu, ktorý zažívame, však musíme byť zodpovední a pokúsiť sa nájsť čo najambicióznejší najväčší spoločný menovateľ, a nie najmenší spoločný menovateľ. Preto chcem opäť vyhlásiť, že niektoré predložené návrhy sú určite samy osebe zaujímavé, ale v tomto momente nedokážu vytvoriť potrebný konsenzus a Komisia musí venovať veľkú pozornosť tomu, čím prispieva k vytváraniu tohto konsenzu.
<P>
Napokon, myslím si, že prispieť musí každý. Nemám rád toto delenie na bohatých a chudobných, nových a starých alebo centrum a perifériu. V Európe majú všetky štáty presne tú istú dôstojnosť a myšlienky o diskriminácii medzi členskými štátmi sú skutočne veľmi nebezpečné pre európsky projekt. Ako to teda urobíme? Mali by sme požiadať všetky členské štáty, ktoré sú v zraniteľnejšej pozícii, aby urobili všetko pre obnovenie dôvery v ich hospodárstva pomocou primeranej makroekonomickej stability, fiškálnej konsolidácie, štrukturálnych reforiem. To je v tomto okamihu mimoriadne dôležité. Nepomôžeme im, ak im budeme našepkávať, že sa môžu tejto ceste vyhnúť. To nie je pomoc.
<P>
Krajiny, ktoré sú teraz v lepšej pozícii, by mali zároveň prejaviť solidaritu s týmito krajinami. Domnievam sa, že je nesmierne dôležité, aby sme dôrazne reagovali v otázke stability eurozóny, aby sme nezaostávali, ako sa to stávalo v minulosti, ale aby sme boli na čele, aby sme reagovali komplexne a tým obnovili dôveru v rozhodnosť eurozóny a Európskej únie ako celku, a to nielen vyhláseniami, ale aj činmi. Je to dôležitá vec, je to otázka dôveryhodnosti. Vyhlásenia sú dôležité, ale nestačia. Dôležité je konať a pre nás všetkých ako celok zaviazať sa k pevnejšiemu riadeniu v eurozóne a v Európskej únii. Samozrejme, práve to od nás požadujú trhy.
<P>
Je tu problém predstavy o tom, ako dokážeme prijímať rozhodnutia a ako dokážeme tieto rozhodnutia realizovať. Takže potrebujeme pevnejšie riadenie v eurozóne, potrebujeme silnejšiu koordináciu hospodárskej politiky v Európskej únii ako celku, a čo je základná vec, všetci by sme sa mali prihlásiť k zásadám solidarity a zodpovednosti. Nie je to len otázka zodpovednosti, je to aj otázka solidarity. Nie je to len otázka solidarity, je to aj otázka zodpovednosti. Jedine tak môžeme dosiahnuť stabilitu a stabilita je základom našej budúcej prosperity.
<SPEAKER ID="037" NAME="Herman Van Rompuy" LANGUAGE="FR">
V prvom rade začnem niekoľkými pozitívnymi skutočnosťami. Ospravedlňujem sa, že z času na čas vystupujem pozitívne.
<P>
Po prvé, hospodársky rast je teraz oveľa silnejší, ako sme predpokladali pred niekoľkými týždňami alebo mesiacmi. Nezamestnanosť v niektorých krajinách klesá. Kto by tomu bol uveril v rokoch 2008 alebo 2009? Čo sa týka všeobecne Európskej únie, od rokov 2010 - 2011 bude celková zamestnanosť opäť rásť po najväčšej kríze za uplynulých 70 rokov. Poviem to znovu: toto sme pred niekoľkými mesiacmi neočakávali, a predsa sa to deje.
<P>
Po druhé, samozrejme, že je tu kríza, ale naša spoločná mena - v každom prípade spoločná mena 27 krajín - je stabilná, keďže jej výmenný kurz voči americkému doláru je teraz 1,30. Kedysi bol 0,85. Vtedy nik netvrdil, že euro je rizikom. V porovnaní s inými kontinentmi a inými významnými menami máme stabilnú platobnú bilanciu a v porovnaní s inými veľkými krajinami máme prakticky polovičný rozpočtový deficit. To vysvetľuje, prečo napriek všetkým našim problémom je euro stabilnou menou. Chcel som to zdôrazniť predtým, než prejdem k ďalším bodom.
<P>
Určite si plne uvedomujeme, že musíme ísť ďalej, ale naozaj nesmieme zabúdať, ako som spomenul, keď som tu bol naposledy, že do tejto krízy v eurozóne - ktorá je viac krízou eurozóny ako eura - sme vstúpili bez akýchkoľvek vhodných nástrojov. Prakticky sme ich museli okamžite vytvoriť. Za to nesieme spoločnú zodpovednosť, ale to tiež vysvetľuje, prečo sme nepostupovali tak rýchlo, ako sme si možno na začiatku mysleli, alebo tak rýchlo, ako to vyžadovali okolnosti.
<P>
Nemali sme však nič. Bol tu Pakt stability a rastu, ktorý sa nedodržiaval. Nebol tu žiaden makroekonomický dohľad. Nebol tu žiadny krízový mechanizmus, či už dočasný, alebo stály, a neboli tu žiadne silné inštitúcie na vykonávanie finančného dohľadu. Všetko sme museli vytvárať priebežne, uprostred krízy, a to je naša spoločná zodpovednosť. Niekto z vás povedal: "Je to príliš málo, príliš neskoro." Nuž, skutočnosť, že sme mali málo nástrojov alebo vôbec žiadne, vysvetľuje, prečo nie sme v situácii "príliš málo, príliš neskoro", ale v situácii "krok za krokom". Je to primerané vysvetlenie.
<P>
Druhá poznámka, ktorú chcem vysloviť, je, že niektorí z vás povedali: "Áno, ale kríza nie je pod kontrolou." Pozrime sa na vývoj na trhoch. Ďalší ľudia - a niekedy presne tí istí - zároveň jedným dychom hovoria: "Nemôžete si nechať trhmi diktovať, čo budete robiť." Je to jeden argument alebo druhý, ale nie vždy sú úplne koherentné.
<P>
Čo sa týka prijatých opatrení, prirodzene, sú reformy, do ktorých sa majú pustiť v členských štátoch, nielen v tých, ktoré čelia problémom, ale vo všetkých členských štátoch: reformy, ktoré majú uvoľniť potenciál zamestnanosti a uvoľniť potenciál rastu. Samozrejme, reformy sú často bolestivé. Samozrejme, je potrebné urobiť obrovské množstvo práce pri spravodlivom rozdeľovaní toho, čo sa má požadovať od ľudí.
<P>
Chcel by som vám však pripomenúť, že niektoré veľké krajiny, ktoré sa teraz dostávajú z krízy rýchlejšie, pred štyrmi, piatimi, dokonca aj šiestimi rokmi prijímali doma opatrenia, veľmi tvrdé opatrenia, ktoré sa v tom čase stretli s veľmi silným odporom v sociálnej oblasti. Tieto opatrenia boli účinné z hľadiska rastu a zvyšovania zamestnanosti. Musíme prekonať ťažké časy, ale musíme sa viac usilovať, aby záťaž bola rozložená spravodlivo. Naša Únia môže ukázať zmysluplné príklady toho, že tento prístup je správny.
<P>
Reformy sú potrebné na úrovni členských štátov a reformy sú, samozrejme, potrebné na úrovni samotnej Únie a predovšetkým eurozóny. Preto je také veľmi dôležité čo najrýchlejšie zaviesť hospodárske riadenie, o ktorom sa rozhodlo v pracovnej skupine. Rokovanie prebiehalo na základe šiestich návrhov Komisie Parlamentu a pre všetkých zainteresovaných v rámci spolurozhodovacieho postupu s cieľom dosiahnuť dohodu. Táto záležitosť je mimoriadne naliehavá.
<P>
Treba ju realizovať, ak máme ďalej pokračovať v približovaní sa k hospodárskemu rastu a v hospodárskej politike v rámci eurozóny. Ak to máme dosiahnuť prostredníctvom dohôd medzi krajinami eurozóny, musíme o tom nielen premýšľať, ale aj na tom pracovať, aby sme dospeli k záveru v najbližších týždňoch a najbližších mesiacoch. Zrejme však budeme musieť do eurozóny zasiahnuť hlbšie, než sa rozhodlo v pracovnej skupine, ktorá sa podieľala na návrhoch Komisie, pretože pri spoločnej mene skutočne viac treba spoločnú hospodársku politiku a súbežný hospodársky rozvoj medzi všetkými členmi eurozóny.
<P>
Zabudli sme na štrukturálny hospodársky rast? Nie! Preto sme v marci, priamo uprostred krízy, rozhodli o stratégii Európa 2020. Preto budeme o niekoľko dní na februárovom zasadnutí Rady diskutovať o inovačnej a energetickej politike. Medzi všetkými problémami, ktorými sa musíme zaoberať pod tlakom krízy, nesmieme prehliadať dlhodobejšie perspektívy, štrukturálne perspektívy rastu a zamestnanosti. Okrem toho sa vo veľmi krátkej lehote pripravujeme na globálny prístup k zlepšovaniu nástrojov vytvorených v roku 2010 na prekonanie krízy.
<P>
Máme program - jasný program. Môžeme postupovať rýchlejšie? Áno! Ako som povedal, boli tu dve prekážky. Prvá vyplynula zo skutočnosti, že sme všetko museli robiť za pochodu, a druhá súvisí s potrebou - pretože žijeme v demokracii - konsenzu medzi našimi 27 členskými štátmi, našimi 27 demokraciami.
<P>
Dámy a páni, poslanci, ktorí podporujú európsky projekt, tvoria v Parlamente veľkú väčšinu. Nepokúšajme sa však navzájom predbiehať, kto je najeurópskejší. Domnievam sa, že sa rozširuje priepasť medzi tými, čo podporujú európsky projekt, a tými, čo ho nepodporujú, ale napriek všetkým našim problémom je dôležité, aby sme udržiavali kurz, zachovali smerovanie a zostali sústredení. Je to oveľa dôležitejšie, ako pokrok dosiahnutý jednotlivo. Počíta sa spoločná vôľa postupovať rovnakým smerom z hľadiska európskeho projektu, ako to opakovane odznelo na decembrovom zasadnutí Európskej rady.
<P>
Dostaneme sa tam pomocou tohto postupného, progresívneho prístupu. Som presvedčený, že sa pohybujeme správnym smerom. Som presvedčený, že je tu spoločná vôľa. Som presvedčený, že to nakoniec dokážeme.
<P>
(potlesk)
<SPEAKER ID="038" NAME="Predseda">
Vážený pán predseda, ďakujem vám za vašu správu. Nasledujúce zasadnutie Európskej rady sa uskutoční 4. februára a potom, tiež vo februári, predloží ďalšiu správu pán predseda Van Rompuy.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="039" NAME="Bastiaan Belder" LANGUAGE="NL">
Európska rada vytvorí stály núdzový fond pre eurozónu. Môže to byť nevyhnutné, ak máme opäť získať dôveru finančných trhov v štátne dlhopisy, ktoré vydávajú slabé krajiny eurozóny. To však tiež vyvoláva otázky o základoch našej hospodárskej a menovej únie. Nezdá sa, že by tí, ktorí dostali za úlohu vytvoriť tento fond, boli presvedčení, že členské štáty zostavujú rozpočty obozretne alebo že dodržiavajú pravidlá Paktu stability a rastu. Bol by som rád, keby Európska rada viac hovorila o výrazných rozdieloch v rámci eurozóny vrátane rozdielneho konkurenčného postavenia členských štátov.
<P>
Ukázalo by sa, že rozmanitosť v rámci menovej únie je príliš veľká na jednotnú úrokovú sadzbu? Alebo sú tu primerané riešenia rozdielov v konkurenčnom postavení, rozpočtovej, sociálnej a hospodárskej štruktúre rozličných členských štátov?
<P>
Z toho dôvodu by akékoľvek dodatočné záruky za dočasný núdzový fond mali sprevádzať konkrétne záväzky a pokrok v škrtoch a štrukturálnych reformách zo strany slabých krajín eurozóny. Členským štátom v Rade prajem múdrosť, ktorú potrebujú na rozhodnutie o tejto záležitosti. Naším cieľom by malo byť dodržiavať dohody a zabezpečiť, aby sme nenechali veci opäť zájsť príliš ďaleko. Členské štáty a Európska komisia preto nesú veľkú zodpovednosť.
<SPEAKER ID="040" NAME="João Ferreira" AFFILIATION="GUE/NGL">
písomne. - (PT) Charakter a ciele procesu európskej kapitalistickej integrácie sú čoraz zreteľnejšie, keďže sa prehlbujú dôsledky krízy kapitalizmu v EÚ, čo zhoršuje hospodársku a sociálnu situáciu vo viacerých členských štátoch, čo zhoršuje nerovnováhu. Ostatné zasadnutie Európskej rady to opäť raz jasne ukázalo. Neodznelo ani jediné slovo o sociálnej situácii v EÚ, o nezamestnanosti, biede a sociálnom vylúčení. Tieto javy sa rozšírili v priebehu roka 2010, ktorý bol vyhlásený za Európsky rok boja proti chudobe a sociálnemu vylúčeniu. Neodznelo ani jediné slovo o príčinách toho všetkého. Nebolo vyslovené ani slovo o zdaňovaní finančných transakcií ani o zrušení daňových rajov. Teraz sa navrhujú zmeny Zmluvy o fungovaní Európskej únie, ktorá mala pôvodne prežiť generáciu, pričom sa využíva zjednodušený postup, ako to požadovali mocnosti v EÚ, aby sa vytvoril mechanizmus, o ktorom sú presvedčení, že bude "plne v súlade s politikami (Medzinárodného menového fondu)". V budúcnosti chcú ďalej utiahnuť zvieraciu kazajku na krajinách, ako napríklad Portugalsko, a urobiť z nich terč ponižujúceho nátlaku, vydierania a hrozieb súvisiacich s finančným kapitálom, s aktívnou spoluúčasťou EÚ. To všetko sa odohráva súčasne s prehlbovaním antisociálnych a antidemokratických opatrení, spojených s takzvaným hospodárskym riadením a požadovanými štrukturálnymi reformami.
<SPEAKER ID="041" NAME="Niki Tzavela" LANGUAGE="EL">
Bývalý britský premiér Gordon Brown vo svojej nedávnej knihe uvádza, že oneskorenie zo strany EÚ pri prijímaní rozhodnutí súvisiacich s hospodárskou krízou v Grécku spôsobilo, že sa suma, ktorú si Grécko muselo požičať, zvýšila o 90 miliárd. Obštrukcie Nemecka, týkajúce sa urýchlenia postupu zvýšenia a reštrukturalizácie úverového fondu, majú lavínovitý dosah na Grécko a Írsko. Pýtam sa Komisie: ako môžu získať kompenzáciu členské štáty Únie, ktoré poškodili neskoré rozhodnutia zo strany Rady? Podporí Komisia úsilie Grécka zistiť, prečo jeho dlh vzrástol od zverejnenia gréckej krízy?
<P>
(Rokovanie bolo na chvíľu prerušené.)
