<CHAPTER ID="003">
Bilancia švédskeho predsedníctva - Závery zasadnutia Európskej rady z 10. a 11. decembra 2009 (rozprava) 
<SPEAKER ID="014" NAME="Predseda">
Rád by som srdečne privítal pána premiéra Reinfeldta, ktorý bol s nami takmer pol roka ako úradujúci predseda Rady. Chcem privítať aj pána predsedu Barrosa.
<P>
Ďalším bodom programu je spoločná rozprava na tieto témy:
<P>
vyhlásenie Rady o bilancii švédskeho predsedníctva,
<P>
správa Európskej rady a vyhlásenie Komisie o záveroch zasadnutia Európskej rady z 10. a 11. decembra 2009.
<SPEAKER ID="015" NAME="Fredrik Reinfeldt">
úradujúci predseda Rady. - Vážený pán predseda, som vďačný za túto príležitosť vystúpiť v Európskom parlamente znova a v tomto veľmi dôležitom období.
<P>
Počas našej rozpravy sa na konferencii v Kodani zišli zástupcovia 193 krajín. Vedú rozhovory, diskutujú, rokujú a snažia sa splniť očakávania miliónov ľudí na celom svete. Konferencia OSN o zmene klímy sa skončí už o dva dni. Čoskoro budeme stretnutie, ktoré má zásadný význam nielen pre EÚ, ale aj pre svet, vnímať ako minulosť. Toto stretnutie je rozhodujúce pre tých, ktorí nemôžu pestovať plodiny pre nedostatok vody, pre tých, ktorí stratili domov počas tornád alebo záplav, a pre tých, ktorí bezvýsledne stavajú múry proti úrovni hladiny mora, ktorá sa každoročne zvyšuje.
<P>
Riziko poznáme, prečo je teda také zložité konať? Pretože sa bojíme akejkoľvek zmeny spôsobu nášho života? Vieme však, že ak budeme využívať svetové zdroje súčasným spôsobom, náš terajší spôsob života už nebude možný a budeme musieť odolávať ešte drastickejším zmenám. Musíme sa obávať oveľa závažnejších problémov ako strata nášho každodenného pohodlia.
<P>
Boj proti zmene klímy bol jedným z ústredných bodov programu počas švédskeho predsedníctva, na všetkých zasadnutiach Európskej rady a na všetkých našich samitoch s najdôležitejšími partnermi Únie. Ako pravdepodobne viete, na zasadnutí Európskej rady v októbri sme prijali komplexný mandát na udržanie vedúcej pozície EÚ v rokovaniach o zmene klímy. Dohodli sme sa na dlhodobom cieli zníženia emisií o 80 - 95 % do roku 2050 a obnovili sme ponuku znížiť emisie o 30 % za predpokladu, že rovnaké úsilie vyvinú aj ostatné zúčastnené strany. Dohodli sme sa aj na znížení emisií v medzinárodnej doprave a napriek námietkam zo strany niektorých partnerov sme vyčíslili globálnu finančnú pomoc pre rozvojové krajiny na boj proti zmene klímy. Minulý týždeň sme po týždňoch dvojstranných rokovaní podnikli ešte ďalší krok - kolektívnu prípravu finančného balíka vyčleneného na "rýchly štart" opatrení v oblasti boja proti zmene klímy v rozvojových krajinách, v rámci ktorého poskytneme 7,2 miliardy EUR na nasledujúce tri roky.
<P>
Viem, že to nestačí. Musím preto povedať, aj napriek svojej spokojnosti s tým, že sa Európskej rade podarilo dohodnúť na tomto kroku, že dozrel čas, aby sa k nám pripojili ostatné rozvinuté krajiny.
<P>
Čo teda potrebujeme dosiahnuť v Kodani? Pevné záväzky na zníženie emisií skleníkových plynov, a to nielen zo strany rozvinutých, ale aj rozvojových krajín, aby sme zaručili, že globálne otepľovanie sa udrží pod hranicou 2 °C, ktorú je podľa vedcov potrebné dodržať.
<P>
Rokoval som s vedúcimi predstaviteľmi Indie a Číny. Viem, aký názor majú na túto problematiku. Prečo by mali súhlasiť s rozvojom čistého a ekologického spôsobu života, keď sme svet po desaťročia znečisťovali my? Je to jeden z pohľadov na túto otázku, problémom je však to, že rozvinutý svet nedokáže tento problém vyriešiť sám. Emisie z rozvojového sveta už začínajú prevyšovať tie z rozvinutého sveta. Preto musíme na riešení problému spolupracovať. Čo sa týka nás, môžeme vynahradiť roky nezodpovedného správania. Môžeme pomôcť financovať opatrenia v oblasti boja proti zmene klímy v rozvojovom svete. Európska únia svoju zodpovednosť prevzala minulý týždeň. V Kodani nejde o spôsob, ale o obsah. Môžeme byť spokojní, ak dosiahneme dohodu v súvislosti so znižovaním emisií a s financovaním, záväzok s cieľom zaviesť okamžité opatrenia, a čo je ešte dôležitejšie, ak budeme môcť začať s bojom proti zmene klímy.
<P>
Minulý rok nás náhle zasiahla najzávažnejšia finančná kríza od 30. rokov 20. storočia. Doslova sa nám triasla zem pod nohami. Zrazu sme si jasne uvedomili rozsah prepojenosti finančných trhov a vzájomnú závislosť pri hľadaní spoločného riešenia. Vlády EÚ iba v priebehu niekoľkých mesiacov prijali mimoriadne podporné opatrenia. Bola to rýchla a pôsobivá reakcia, za ktorú sme však zaplatili. Súhrnný deficit verejných financií dosahuje v súčasnosti takmer 7 % HDP, čo je viac než trojnásobok tejto sumy za minulý rok. Dvadsať členských štátov uplatňuje postupy pri nadmernom deficite. Činnosť nadväzujúca na hospodársku a finančnú krízu bola teda prirodzene ďalšou hlavnou prioritou tejto jesene.
<P>
Krátko sa zmienim o vykonanej práci. Koncom októbra sme sa dohodli na stratégii ústupu od fiškálnych opatrení a na minulotýždňovom zasadnutí Európskej rady sme sa dohodli na zásadách vystúpenia z programov finančnej podpory. Okrem toho sme sa dohodli na úplne novej štruktúre finančného dohľadu v Európe. Keď sú finančné toky medzinárodné, dohľad už nemôže zostať na národnej úrovni. Dosiahnutie dohody o konečných krokoch je úlohou Európskeho parlamentu.
<P>
Jasné nám bolo aj to, že "kultúra odmien" nemôže pokračovať spôsobom, na ktorý si ľudia zvykli. Som rád, že EÚ sa podarilo presvedčiť krajiny G20, aby dosiahli dohodu o rozsiahlych zmenách v tejto politike. Nové predpisy posilnia potrebu prepojenia medzi výsledkom a odmenou.
<P>
Hospodárska a finančná kríza nás hlboko zasiahla, preukázali sme však schopnosť konať a posilnili sme vlastnú odolnosť. Keď zabezpečíme vlastnú obnovu, EÚ bude silnejšia vďaka opatreniam, ktoré sme prijali.
<P>
Švédske predsedníctvo vykonávalo svoju činnosť počas obdobia inštitucionálnej zmeny. Na začiatku nášho funkčného obdobia 1. júla bol tento Parlament novozvolený. Ešte nebol vymenovaný predseda Európskej komisie. Výsledok vtedy ešte neuzatvoreného írskeho referenda bol neistý. Nebolo jasné, či Lisabonskú zmluvu ratifikujú všetky členské štáty. Nebolo dokonca jasné ani to, či nadobudne platnosť počas švédskeho predsedníctva.
<P>
Nakoniec sa dráma rozuzlila. Na základe intenzívnych konzultácií s týmto Parlamentom bol José Manuel Barroso vymenovaný do funkcie predsedu Európskej komisie na druhé funkčné obdobie. Predsedníctvo tak malo v Komisii stáleho partnera na spoluprácu. Výsledok írskeho referenda bol pre Írsko víťazstvom. Bolo to víťazstvo európskej spolupráce. Posunulo nás o krok bližšie k Lisabonskej zmluve.
<P>
Potom sa však stalo čosi neočakávané. V neskorej fáze prišiel český prezident pred podpisom zmluvy s novými podmienkami. Museli sme tieto požiadavky vyriešiť tak, aby sme nevyvolali podobné požiadavky zo strany ostatných členských štátov a to sa nám podarilo dosiahnuť počas zasadnutia Európskej rady v októbri. O niekoľko dní neskôr český prezident zmluvu podpísal. Bezprostredne po podpísaní som znova začal konzultácie so svojimi kolegami. Museli sme sa dohodnúť aj v súvislosti s vysokými funkciami, funkciou predsedu Európskej rady a nomináciou vysokého predstaviteľa. Nebudem preháňať, ak poviem, že 1. decembra, po ukončení všetkých príprav, sa nám uľavilo. Lisabonská zmluva mohla konečne nadobudnúť platnosť.
<P>
Teraz bude Európska únia účinnejšia. Bude mať lepšie nástroje na boj proti zmene klímy a na ovplyvňovanie svetového hospodárskeho programu. Nový predseda Európskej rady zaručí kontinuitu. Vysoká predstaviteľka zabezpečí koordináciu v našich vonkajších vzťahoch. Budeme mať demokratickejšiu Úniu s väčším zapojením Európskeho parlamentu a našich národných parlamentov. Začala sa nová éra Európskej únie.
<P>
Keď som pred vami stál 15. júla, ešte sme sa zmietali vo finančnej a hospodárskej kríze. Prechod smerom k novej zmluve bol ešte neistý. Nevedeli sme, či sa nám podarí zjednotiť a podporiť ostatných počas nie veľmi dlhej, ale dosť kľukatej cesty do Kodane.
<P>
Minulý týždeň na zasadnutí Európskej rady švédske predsedníctvo oznámilo splnenie všetkých svojich piatich priorít: silného mandátu EÚ v oblasti zmeny klímy, riešenia hospodárskej a finančnej krízy, stratégie EÚ pre oblasť Baltského mora, Štokholmského programu pre spravodlivosť a vnútorné záležitosti, podpory EÚ ako globálneho hráča vrátane rozšírenia a novej služby pre vonkajšiu činnosť. Ako som povedal, s platnou Lisabonskou zmluvou sa v Európskej únii začala nová éra.
<P>
Na záver by som vám rád všetkým poďakoval. Predsedníctvo potrebovalo pri riešení uvedených problémov pomoc Parlamentu. Ďakujem vám za túto pomoc.
<P>
Rád by som tiež poďakoval Komisii a predovšetkým Josému Manuelovi Barrosovi. Túto jeseň som s ním pravdepodobne strávil viac času, ako je zdravé. Bol pre mňa a pre švédske predsedníctvo obrovskou oporou.
<P>
Nakoniec by som chcel poďakovať členským štátom za to, že boli ochotné zabudnúť na rozdiely a pristúpiť ku kompromisom (pričom chceli pre Európu to najlepšie) pri hľadaní riešení, ktoré nie sú prínosom len pre nich, ale aj pre Európu ako celok. V tejto jednote je naša sila.
<SPEAKER ID="016" NAME="José Manuel Barroso">
predseda Komisie. - Vážený pán predseda, pán premiér, počas uplynulých šiestich mesiacov sme boli svedkami nadobudnutia platnosti novej zmluvy, ukončilo sa takmer desaťročie rozpráv a otvorili sa dvere novým príležitostiam tejto novej rozšírenej Európskej únie súčasnosti. Boli sme svedkami prvých dôkazov toho, že rozhodné kroky prijaté s cieľom stabilizovať európske hospodárstvo v čase krízy prinášajú výsledky. A ako vstupujeme do záverečného štádia kodanského samitu, je nám zrejmé, že Európska únia vyvinula veľké úsilie, aby zachovala tempo, ktoré presadzovala v súvislosti s rozhodnými globálnymi opatreniami v oblasti zmeny klímy.
<P>
Preto by som rád úprimne vzdal hold pánovi premiérovi Fredrikovi Reinfeldtovi a celému tímu švédskeho predsedníctva za veľmi úspešné funkčné obdobie. Dôležité je predovšetkým to, že švédske predsedníctvo veľmi účinne zabezpečovalo zavŕšenie ratifikačného procesu Lisabonskej zmluvy, riadenie prechodu k tejto novej zmluve a zároveň plnilo všetky ostatné ciele. Boli sme svedkami toho, ako Európska rada vymenovala svojho prvého predsedu a prvú vysokú predstaviteľku, podpredsedníčku Komisie. Nezabúdajme, že sme boli aj svedkami zvolenia predsedu novej Komisie kvalifikovanou väčšinou tohto Parlamentu, pretože pre tento Parlament išlo o veľmi dôležitý moment, ktorý nasledoval po jednomyseľnej nominácii zo strany Európskej rady.
<P>
Počas minulotýždňového zasadnutia sa Európska rada po prvýkrát stretla ako plnoprávna inštitúcia. Na zasadnutí sa prvýkrát zúčastnila aj nová vysoká predstaviteľka a podpredsedníčka Európskej komisie Catherine Ashtonová. Nový predseda Európskej rady sa ujme svojej funkcie v plnom rozsahu 1. januára 2010 a predniesol svoje predstavy v súvislosti s budúcou organizáciou Európskej rady. Veľmi vítam všetky návrhy na väčší súlad a kontinuitu v práci Európskej rady. Vítam aj predstavy o politickejších a úprimných diskusiách a krátkych a úderných záveroch.
<P>
Predmetom zasadnutia Európskej rady bolo aj mnoho iných otázok. Upozorním len na niektoré, nezabudnem však na jednu veľmi dôležitú, vymedzenie stratégie pre oblasť Baltského mora, ktorá môže byť modelom ďalšej regionálnej spolupráce v rámci Európskej únie a s niektorými z našich partnerov.
<P>
Pokiaľ ide o hospodárstvo, udržiavame správnu rovnováhu medzi zachovávaním podnetov a prípravou našich stratégií na prekonanie krízy. Načrtol som podmienky pre našu stratégiu EÚ do roku 2020. Dúfam, že Európska rada sa sústredí na rokovanie o tomto programe, ktorý je pre budúcnosť Európy veľmi dôležitý, konkrétne prostredníctvom rokovaní počas nasledujúcich stretnutí na formálnom zasadnutí Európskej rady vo februári a na jarnom zasadnutí Európskej rady. Rád by som na tomto mieste zopakoval ponuku zúčastniť sa plenárneho zasadnutia, aby Parlament mohol usporiadať osobitnú rozpravu o tejto veľmi dôležitej otázke. Myslím, že je mimoriadne dôležité, aby mal Európsky parlament, rovnako ako Európska rada, plnú zodpovednosť za túto stratégiu EÚ do roku 2020, keďže naša budúcnosť sa bude odohrávať v jej rámci.
<P>
Pokiaľ ide o Štokholmský program, návrhy Komisie sa v súčasnosti preniesli do odsúhlaseného prístupu na ďalších päť rokov. Viem, že mnohí v tomto Parlamente súhlasia s naším odhodlaním použiť tento odrazový mostík na využitie príležitostí Lisabonskej zmluvy na zásadnú zmenu európskej činnosti v oblasti slobody, bezpečnosti a spravodlivosti. Bol to aj jeden z hlavných dôvodov, prečo som sa rozhodol pre reorganizáciu rezortov budúceho kolégia v tejto oblasti. Bude to jedna z najdôležitejších oblastí činnosti Európskej únie v priebehu najbližších piatich rokov.
<P>
Zasadnutie Európskej rady malo zásadný význam pre problematiku zmeny klímy. Európska únia vyvinula v priebehu niekoľkých uplynulých rokov dôsledný a ambiciózny prístup k problematike zmeny klímy. Som veľmi hrdý, že iniciátorom tohto veľmi ambiciózneho programu je Komisia. Vplyv znižovania emisií bude možné vnímať až o niekoľko desaťročí, my už však podnikáme konkrétne kroky a naše ciele nadobúdajú právnu účinnosť.
<P>
Buďme v tejto otázke úprimní. Niektorí z našich partnerov oznamujú svoje zámery prostredníctvom tlačových vyhlásení, my sme ich však oznámili prostredníctvom právnych predpisov, ktoré už odsúhlasili všetky členské štáty. Rozvinutý svet musí konať, musí však aj pomáhať rozvojovým krajinám oddeliť rast a emisie. Považujem za správne, že minulotýždňová Európska rada sa sústredila na využitie možnosti tohto globálneho vedúceho postavenia na dosiahnutie ambicióznej dohody v Kodani prostredníctvom prísľubu pomoci rozvojovým krajinám nie vo vzdialenej budúcnosti, ale už budúci rok prostredníctvom ujasnenia toho, že dohoda musí byť komplexná a musia existovať overovacie mechanizmy na jej dodržiavanie; ďalej prostredníctvom udržania pripravenosti zvyšovať naše ciele, avšak len za predpokladu, že aj ostatní predložia ambiciózne záväzky.
<P>
Myslím si, že Európska rada dosiahla veľmi dôležité výsledky, a to najmä v dvoch otázkach. Po prvé, financie, Rade sa podarilo úspešne pripraviť finančný balík na rýchly štart, ktorý je väčší, ako sa predpokladalo. Rozhodujúce je, že sa zapoja všetky členské štáty. Samozrejme, niektorí sa vyjadrili, že to zo strany Európskej únie nestačí, avšak suma vo výške 7,2 miliardy EUR, teda viac ako 10 miliárd USD, je v súčasnej situácii a na obdobie troch rokov veľmi vážny záväzok. Dúfam, že finančné prostriedky sú v súčasnosti zaručené, že nejde len o snahu. Teraz je na ostatných, aby uskutočnili podobný krok. Európska rada rovnako znova zopakovala svoj záväzok strednodobého financovania na zaručenie dostatočného príspevku potrebného na splnenie cieľov do roku 2020.
<P>
Po druhé, opatrenia v oblasti zmeny klímy sú v niektorých prípadoch otázkou rozdelenia Európskej rady. Tentoraz však bola atmosféra iná. Prevládal silný spoločný pocit, že je v záujme všetkých, aby Európska únia vykonala svoj podiel práce. V súčasnom období by sme mali využívať výhody z investícií, ktoré sme ako priekopníci do tohto programu vložili.
<P>
Za veľmi podnecujúce považujem uznanie skutočnosti, že Európska únia musí držať spolu. Dúfajme, že toto odhodlanie vydrží aj pod tlakom nasledujúcich dvoch či troch dní.
<P>
Čo môžeme očakávať v priebehu niekoľkých nasledujúcich dní? Dánsky premiér Rasmussen dnes pravdepodobne predloží text, avšak ešte bez mnohých dôležitých čísel. Úlohou vedúcich predstaviteľov bude pokročiť smerom k dosiahnutiu dohody. Práve preto odchádzam ihneď po skončení tejto rozpravy do Kodane. Spolu s pánom premiérom Reinfeldtom urobíme všetko, čo je v našich silách, aby túto rozpravu viedla Európska únia.
<P>
Vieme, že súčasná atmosféra v Kodani nie je jednoduchá. Vieme aj to, že to je bežná súčasť rokovaní na najvyššej úrovni. Avšak príchod takého veľkého množstva hláv štátov a predsedov vlád bude silným impulzom na dosiahnutie dohody. Ak bude súčasťou tejto dohody záväzok znížiť emisie rozvinutých aj rozvojových krajín, jasný záväzok s cieľom financovať toto zníženie a dohoda o spôsoboch uplatňovania a overovania - ak budú súčasťou tejto dohody jednotlivé prvky plánu z konferencie na Bali a ak ju bude možné vnímať ako rámec na dodržanie hranice 2 °C, potom, podľa mňa, oprávnene skonštatujeme, že ide o významný úspech. Dohodu sme ešte nedosiahli, verím však, že je to možné.
<P>
Nasledujúcich pár dní ukáže, či sa uskutočnia ambície, o ktorých sme v tomto Parlamente tak často diskutovali. Mám však pocit, že zmena je už veľmi potrebná a že v Kodani musíme dosiahnuť tento úspech. Ide o veľmi veľa. Samozrejme, je potrebné nájsť rovnováhu, prevláda však aj pocit, že dnešná generácia vie, že tomuto problému sa nedá vyhnúť. Verím, že minulotýždňové zasadnutie Európskej rady pripravilo Európu na riešenie tohto problému. Dúfam, že pod vedením Európy dosiahneme v Kodani úspech.
<SPEAKER ID="017" NAME="Joseph Daul" LANGUAGE="FR">
Vážený pán predseda, pán Barroso, pán Reinfeldt, dámy a páni, Poslanecký klub Európskej ľudovej strany (kresťanských demokratov) sa stotožňuje so spôsobom, akým ste riadili rotujúce predsedníctvo v súlade so zmluvou z Nice, pán Reinfeldt. Súhlasí aj s poslednými návrhmi Európskej rady, či už ide o zmenu klímy, krízu, alebo o vytvorenie Európy bezpečnosti, Európy, ktorá chráni.
<P>
Moja skupina skutočne podporuje čestné a zodpovedné riadenie európskych záležitostí, ktoré bolo charakteristické aj pre švédske predsedníctvo. Čestné riadenie, pretože v čase, keď mnoho našich priateľov, susedov a príbuzných zasiahla kríza v podobe straty zamestnania alebo jeho súčasným ohrozením, Európa im nedávala falošné sľuby. Stavia budúcnosť, našu budúcnosť, poskytnutím záruk podnikom, ktoré majú znova prostriedky na zriaďovanie, inováciu, a tým aj na vytváranie pracovných miest.
<P>
Je to zodpovedné riadenie, pretože Európa uplatňuje model sociálnej trhovej ekonomiky v oblasti zmeny klímy, bezpečnosti, ale aj v oblasti zamestnanosti a hospodárstva. Zostavuje harmonogram, opatrenia na spoločné, postupné, ale aj zložité východisko z krízy. Ozdravuje katastrofálne praktiky na finančných trhoch, ktorých svedkami sme boli v priebehu niekoľkých posledných desaťročí. Podporuje malé a stredné podniky a posilňuje sociálnu súdržnosť, bez ktorej nemožno dosiahnuť žiadne dlhodobé výsledky.
<P>
Buďme však opatrní a nezopakujme chyby lisabonskej stratégie, ktorá bola v dôsledku vytýčenia nerealistických cieľov väčším sklamaním ako čokoľvek iné. Dbajme na to, aby sme zaručili, že nová hospodárska stratégia s názvom Stratégia Európskej únie do roku 2020 nebude ďalším zložitým monštrom. Pán Reinfeldt, pán Barroso, Európa preukazuje zmysel pre zodpovednosť, aj pokiaľ ide o zmenu klímy. Rozhodnutím uvoľniť každoročne počas troch rokov 2,4 miliardy EUR na pomoc dáva Európa príklad tým, že poskytne tretinu medzinárodnej pomoci vyčlenenej pre najchudobnejšie krajiny.
<P>
Očakávam, že naši partneri urobia to isté. Od kodanskej konferencie očakávam vyvážené, krátkodobé a strednodobé záväzky a overiteľné záväzky, ako aj finančné pokuty v prípade ich nedodržania. Inými slovami, očakávam, že Kodaň nebude pre Európu zavádzajúca.
<P>
Na záver chcem povedať, že skupina PPE podporuje bezpečnostné usmernenia Rady v rámci nového Štokholmského programu. Naši spoluobčania chcú väčšiu bezpečnosť, ale aj dodržiavanie verejných slobôd. Chcú byť počas každodenného života chránení, chcú vedieť, čo jedia a čo používajú, ale zároveň očakávajú, a je to prirodzené, že budú žiť v spravodlivejšej spoločnosti, ktorá viac rešpektuje iných. Práve takúto Európu my, skupina PPE, obhajujeme a podporujeme.
<P>
Dámy a páni, teraz, po prekonaní akútnej krízy a inštitucionálnej nerovnováhy nastal čas na prijatie dôležitých rozhodnutí a priestor na chyby nie je veľký. O niekoľko dní uvidíme, či odvážne stanovisko Európy v otázkach zmeny klímy obstálo. Uvidíme, či Spojené štáty, Čína a ostatní len jednoducho hrajú o čas alebo či sa chcú kvalifikovať do finále a stať sa zodpovednými svetovými hráčmi.
<P>
Chcel by som švédskemu predsedníctvu poďakovať za úsilie, a predovšetkým, pán Reinfeldt, predo dvermi sú Vianoce. Počas posledných šiestich mesiacov ste vyvinuli veľké úsilie. Ako všetci vieme, nebolo to jednoduché. Veľa šťastia prajem aj pánovi Van Rompuyovi, ktorý preberie funkciu na dva a pol roka, a žiadam Radu, aby nezabúdala na to, že odteraz hrajú Rada a Parlament rovnakú ligu za trocha transparentnejších okolností.
<SPEAKER ID="018" NAME="Martin Schulz" LANGUAGE="DE">
Vážený pán predseda, dámy a páni, pojem prechodu bol už dnes spomínaný niekoľkokrát a domnievam sa, že tento termín je vhodný na opis švédskeho predsedníctva. Bolo to predsedníctvo prechodu od zmluvy z Nice, ktorá sa ukázala ako úplne neuskutočniteľná, k Lisabonskej zmluve, v súvislosti s ktorou máme obrovské množstvo očakávaní. Podľa mňa nie je možné splniť všetky z nich, pretože Lisabonská zmluva nemôže predstavovať koniec inštitucionálneho rozvoja v Európe. V tejto súvislosti si musíme dať pozor, aby sme od Lisabonskej zmluvy neočakávali, že splní všetky naše želania týkajúce sa riešení všetkých svetových problémov, pretože je zrejmé, aké zložité je pracovať s Lisabonskou zmluvou vzhľadom na všetky vznesené námietky.
<P>
Rád by som začal inštitucionálnymi problémami, ktoré táto zmluva spôsobila. Dnes je ešte s nami švédsky premiér. Kto bude zastupovať predsedníctvo Rady nabudúce? Pán Van Rompuy, rotujúce predsedníctvo Rady, potom predseda Komisie, potom barónka Ashtonová. Ak vystúpia všetci, aspoň sa po prvýkrát v rámci prvých štyroch vystúpení neuskutoční táto stála konferencia PPE. Rozruch tak vyvolá barónka Ashtonová, pravá socialistka. To je určite jedna z výhod.
<P>
(protestné pokrikovanie)
<P>
Samozrejme, neviem, či sa na zasadnutí zúčastní pán Van Rompuy alebo pán Zapatero, ale ďakujem vám, pán Langen. Ak už viete, že to bude pán Zapatero, váš príspevok bol tentoraz prínosný. Veľmi pekne vám ďakujem.
<P>
Švédske predsedníctvo bolo predsedníctvom prechodu, ale aj predsedníctvom, ktoré muselo znova zažiť situáciu, v ktorej pani Merkelová a pán Sarkozy až do konca nechceli vyzradiť svoje plány. Nechali súčasné predsedníctvo dokončiť funkčné obdobie a zaplatiť cenu za svoju taktickú hru, kým verejnosť tvrdila, že predsedníctvo nevie, čo sa deje, a nemôže nič robiť. Takýto bol osud pána Reinfeldta v priebehu niekoľkých posledných mesiacov. Vďakabohu, táto situácia sa práve skončila. Lisabonskou zmluvou sme dosiahli pokrok: trocha viac transparentnosti v našich inštitucionálnych štruktúrach. A určite aj čosi viac, rozšírenie právomocí Európskeho parlamentu. Väčšie množstvo právomocí Európskeho parlamentu však znamená, že ostatné inštitúcie s ním budú musieť rokovať. Pre predsedu Európskej rady to znamená, že bude musieť s Parlamentom koordinovať rozhodnutia, ktoré bude mať v úmysle pripraviť v Rade, aspoň pokiaľ ide o legislatívne rozhodnutia. Bolo by rozumné, keby predsedu Európskeho parlamentu nevnímal na stretnutiach Rady ako pozorovateľa, ale ako zástupcu inštitúcie, ktorá dostala väčšie právomoci. To napríklad očakávam od pána Van Rompuya.
<P>
Rade a aj Komisii možno len poradiť, aby sa pokúšali získať v Parlamente väčšinu. Na základe tejto novej zmluvy bude možné riešiť aj problémy v rámci sociálnej politiky, politiky v oblasti životného prostredia a finančnej politiky, ktoré sami formulovali vo svojich programoch. Pretože pokiaľ ide o legislatívu, ak chcú presadiť vlastné iniciatívy, potrebujú v konečnom dôsledku kvalifikovanú väčšinu v tomto Parlamente. Preto by bolo rozumné, keby sa Komisia snažila získať väčšinu celého Parlamentu, čo sa možno dá len ťažko zladiť so skutočnosťou, že členovia Komisie sú zástupcami vedúcich predstaviteľov európskych strán, a tým aj dôkazmi jednostrannosti určitých politických trendov. Pán Barroso, nad touto skutočnosťou sa musíte vážne zamyslieť.
<P>
Švédske predsedníctvo preukázalo veľké úsilie. Rád to na tomto mieste pripustím. Avšak v konečnom dôsledku, a nejde o vašu chybu, pán Reinfeldt, ale o chybu v systéme, nemalo žiaden vplyv na veľké rozhodnutia vrátane tých, ku ktorým momentálne dochádza v Kodani, pretože jedno rotujúce predsedníctvo toho nemôže ovplyvniť veľa, môže len koordinovať. A medzi koordináciou a vplyvom je rozdiel. Vplyv na dohľad nad finančnými trhmi, na problematiku zmeny klímy alebo na úsilie v rámci hospodárskej obnovy predstavujú otázky, ktoré môže Európa riešiť len ako celok a v rámci spolupráce svojich inštitúcií. Preto som presvedčený, že Lisabonská zmluva predstavuje krok vpred. Skutočnosť, že švédske predsedníctvo ju nakoniec uviedlo do praxe, považujem za veľký úspech tohto predsedníctva prechodu.
<SPEAKER ID="019" NAME="Guy Verhofstadt">
v mene skupiny ALDE. - (FR) Vážený pán predseda, v prvom rade, dnes dopoludnia nebudem hovoriť o inštitucionálnych otázkach ako ostatní predo mnou. Určite budeme mať čas diskutovať o týchto otázkach, pretože Rada ma zjavne v pláne zaviesť protokol, v súlade s ktorým bude potrebné uskutočniť medzivládnu konferencia. Musíme sa zamyslieť nad tým, či konferenciu chceme, alebo nie. Domnievam sa však, že v Európskom parlamente jednako odznie niekoľko myšlienok na túto tému s cieľom zaručiť, aby sme v oblasti európskej demokracie dosiahli pokrok a navrhovanými kooptáciami vynahradili nedostatok transparentnosti a demokracie.
<P>
Zároveň by som sa rád poďakoval najmä predsedníctvu, pánovi premiérovi Reinfeldtovi a pani Malmströmovej za vynikajúce vzťahy, ktoré udržiavali s Parlamentom a za kvalitné riadenie otázok, ktoré boli v konečnom dôsledku veľmi zložité. Samozrejme, mám na mysli ratifikáciu Lisabonskej zmluvy. Museli sme dokonca prekonať "prekážku Klaus". Odteraz budeme hovoriť o "prekážke Klaus" a o tom, ako vynikajúco švédske predsedníctvo tento problém vyriešilo.
<P>
Po druhé, som presvedčený, že druhým najdôležitejším prvkom je Štokholmský program, ktorý bol prijatý a ktorý je potrebné v súčasnosti zaviesť. Pre vás, pán Reinfeldt, však predsedníctvo v tomto bode, samozrejme, nekončí, pretože ešte prebieha kodanský samit, na ktorom musíte dosiahnuť určité výsledky.
<P>
Rád by som dnes pred týmto Parlamentom vyslal optimistický a užitočný signál, ktorý je do istej miery v rozpore s tým, čo sme čítali v dnešnej tlači. Dnešná tlač je pesimistická. Dosiahneme dohodu alebo nie? Som presvedčený, že dohoda je možná, pretože prišli dôležití partneri, a my sa musíme pokúsiť nájsť spôsob, ako ich motivovať.
<P>
Skutočnosť, že prezident Obama a čínsky premiér pricestujú zajtra a napozajtra, svedčí o ich ochote dosiahnuť dohodu. Som presvedčený, že musíme postupovať v súlade so stratégiou. Ale akou, dámy a páni? Som presvedčený, že musíme postupovať v súlade so stratégiou, pomocou ktorej začneme trojstrannú spoluprácu medzi Spojenými štátmi, Čínou a Európou.
<P>
Ak v priebehu nasledujúcich dvoch dní dosiahnu títo traja aktéri počiatočnú dohodu, budeme mať dôležitý základ na presvedčenie ostatných štátov - Indie, Brazílie a iných, aby sa k tomuto úsiliu pridali. Preto vyzývam na aktívny prístup. Najdôležitejšie je snažiť sa o toto trojstranné spojenectvo, ktoré je potrebné na dosiahnutie dohody, a od začiatku navrhovať tridsaťpercentné zníženie emisií. V tomto návrhu je potrebné preukázať účelovosť.
<P>
Podľa mňa sa v tejto poslednej fáze rokovaní v Kodani musíme riadiť Hegelom, ktorý povedal, že do zúfalstva neprivádza to, čo je nemožné dosiahnuť, ale to, čo je možné dosiahnuť a nedosiahne sa. Som presvedčený, že s vytrvalosťou švédskeho predsedníctva dosiahneme na samite v Kodani úspech.
<SPEAKER ID="020" NAME="Rebecca Harms" LANGUAGE="DE">
Vážený pán predseda, pán Barroso, pán Reinfeldt, po štyroch dňoch strávených v Kodani považujem vyjadrenie "vedúca úloha Európskej únie" za mimoriadne problematické. Vodcovstvo, a to som sa naučila ešte v materskej škole, sa dosahuje v prvom rade tým, že pôjdeme príkladom. Teraz by som sa vás rada opýtala, pán Reinfeldt a pán Barroso, či ste skutočne presvedčení, že vedúcu úlohu v medzinárodnom procese, akým je Kodaň, môžeme dosiahnuť prostredníctvom stratégie založenej na lži, sebaklame a podvodoch rozsiahlych medzinárodných rozmerov.
<P>
Mali by ste vedieť, pán Reinfeldt, pán Barroso to iste vie, pretože sa týmito záležitosťami zaoberá už dlho, že cieľ 2 °C je "nesplniteľnou misiou", ak Európania neustúpia od ponúk, ktoré doteraz predložili. Cieľ znižovania je neprimeraný. My Európania sme si zároveň otvorili všetky zadné vrátka, aby sme sa vyhli domácej politike znižovania emisií. V súvislosti s kompenzáciami už neexistujú obmedzenia. Teplý vzduch už nie bežnou súčasťou života len v Poľsku, ale aj vo Švédsku. Zahrnutie lesov, ktoré presadzujete vy, pán Reinfeldt, a predovšetkým vaša vláda, predstavuje ďalší príspevok Európy k vyhýbaniu sa aktívnej politike znižovania emisií.
<P>
Mnoho odborníkov v Kodani sa vyjadrilo, že to, čo ste doteraz predkladali ako naše najlepšie riešenie, by emisie v Európe do roku 2020 neznížilo, ale zvýšilo. Vysvetlite mi teda, pán Reinfeldt, ako máme dosiahnuť cieľ 2 °C, ak sa pridŕžate doterajších ponúk.
<P>
A ako by to nestačilo, nemecké vydanie denníka Financial Times dnes uviedlo, že ste upustili od cieľa 30 % do roku 2020 a máte v úmysle navrhnúť rok 2025. Ak máte skutočne záujem presadzovať tento proces, naliehavo vás žiadam, aby ste dementovali vyhlásenie, ktoré noviny uverejnili ako európsky postoj.
<P>
Nakoniec poviem ešte jednu vec. Pred bránami komplexu Bella Center budú v priebehu niekoľkých nasledujúcich dní stáť tisíce oficiálnych pozorovateľov aj napriek tomu, že sú akreditovaní na konferenciu. Sú to ľudia, ktorí dlhé roky, niektorí desaťročia, vyvíjajú mimoriadne úsilie v politike v oblasti klímy. Keďže títo ľudia sa zrazu nemôžu zapojiť, zabezpečte, prosím, aby neskončili za mrežami alebo na zamrznutej zemi s putami na rukách.
<P>
V Kodani môžeme stratiť veľa vedúcich úloh. Avšak spôsob, akým sa tam prezentuje právny štát EÚ - ani trocha ma nezaujímajú davy narušiteľov - a neprimerané zaobchádzanie s demonštrantami - Cecilia Malmströmová je, samozrejme, odborníčkou na právo - by ste mali v Kodani skutočne vysvetliť.
<SPEAKER ID="021" NAME="Michał Tomasz Kamiński" LANGUAGE="PL">
Vážený pán predseda, škoda, že ste o dodržiavaní rečníckeho času hovorili práve pred mojím vystúpením. Budem sa snažiť dodržať ho.
<P>
Pán Reinfeldt, samozrejme, zaslúžite si naše poďakovanie. Ako bolo povedané, švédske predsedníctvo prišlo v zložitom období prechodu a otrasov spojených s prijatím Lisabonskej zmluvy. Už ho máme za sebou, avšak predsedníctvo nastúpilo aj v čase hospodárskej krízy. Rád by som začal svoje vystúpenie, ktoré nebude len lichotivé, poďakovaním za to, že švédske predsedníctvo odolalo pokušeniu populizmu, ku ktorému možno v týchto zložitých časoch krízy veľmi ľahko skĺznuť.
<P>
Pán Reinfeldt, dokázali ste, že na zložité otázky neexistujú jednoduché odpovede. Švédske predsedníctvo preukázalo, že Európska únia dokáže v čase krízy hľadať správne a nepopulistické riešenia, ktoré môžu pomôcť dostať sa z tejto zložitej situácie nielen Európe, ale aj celému svetu. Rád by som sa vám úprimne poďakoval za toto veľké úsilie, za rešpekt voči členským štátom, ale aj za rešpekt, ktorý ste preukázali Európskemu parlamentu. Bolo to zložité obdobie a myslím si, že túto skúšku ste zvládli. O dva týždne budete môcť svoju misiu zavŕšiť k plnej spokojnosti.
<P>
Myslím si, že vo svojom vystúpení ste nespomenuli zahraničnú politiku zámerne. Žiaľ, v tejto súvislosti som nútený použiť určité nelichotivé vyjadrenia. Myslím si, že pokiaľ ide o zahraničnú politiku, najmä o dve jej oblasti, nemožno švédske predsedníctvo a uplynulých šesť mesiacov považovať za úspech.
<P>
V prvom rade, mám na mysli úplne zbytočnú krízu v súvislosti s nešťastným článkom o izraelských vojakoch v švédskych novinách a to, že zhoršenie vzťahov medzi švédskym predsedníctvom a Izraelom vrhá tieň na obdobie posledných šiestich mesiacov. Chcem povedať, že nebolo správne, že predsedníctvo jednomyseľne neodsúdilo článok v švédskych novinách. Ja a celá naša skupina zastávame názor, že izraelskí vojaci nebránia len Izrael, ale celú našu civilizáciu. Myslím si, že počas posledných šiestich mesiacov chýbala jednomyseľná podpora nášho najdôležitejšieho spojenca na Blízkom východe, Izraela. Dôkazom je výsledok posledného zasadnutia Európskej rady, ktorý sa týka Blízkeho východu. Hoci je podľa môjho názoru lepší ako predložený návrh, neposkytuje nám na Blízkom východe vedúcu úlohu. Európska únia by mala viesť mierový proces a mala by mať vedúce postavenie pri úsilí o dosiahnutie mieru na Blízkom východe. Ak chceme túto úlohu zohrávať, musíme prekonať vlastné rozdiely. Nemôžeme prijať jednostranné propalestínske stanoviská. Posledných šesť mesiacov v zahraničnej politike, žiaľ, tento prístup nezastavilo.
<P>
O tejto problematike sme hovorili včera počas rozpravy o Gruzínsku. Myslím si, že vzrastajúci imperializmus Ruska je jedným z najzávažnejších problémov Európskej únie. Je nebezpečný nielen pre susedov Ruska, ale pre celú Európsku úniu. Pán Reinfeldt, aj napriek tomu by som sa vám chcel poďakovať za vaše vedenie a za švédske vedenie Európskej únie. Úlohou Parlamentu je upozorňovať na záležitosti, ktoré nie sú vždy podľa nás najlepšie. Keď zvážim všetky okolnosti, myslím si, že švédske predsedníctvo bolo aj napriek mojim negatívnym pripomienkam pozitívne.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="022" NAME="Zoltán Balczó" AFFILIATION="NI">
(HU) Rád by som sa pána Kamińského opýtal, či považuje operácie izraelských vojakov v Gaze za súčasť boja za ľudskú civilizáciu. Zaujatý ste vy, pretože každý, kto chce dosiahnuť v tejto oblasti mier, mal by v súlade s uzneseniami OSN podporovať v prvom rade právo Palestínčanov na nezávislý štát. Vy ste ten, kto neprávom vyzýva Švédsko, aby sa zodpovedalo za stanovisko, ktoré prijalo.
<SPEAKER ID="023" NAME="Michał Tomasz Kamiński" LANGUAGE="PL">
Myslím si, že Izrael je jedinou demokratickou krajinou na Blízkom východe. Izraelský štát je pre krajiny Blízkeho východu v oblasti demokracie žiarivým príkladom. Samozrejme, vojna je vždy závažnou otázkou, ktorá stále prináša bolestivé následky. A práve preto sme zástancami mieru. Podľa môjho názoru je našou úlohou podporovať mierový proces na Blízkom východe a rozhodne sa postaviť proti terorizmu.
<SPEAKER ID="024" NAME="Lothar Bisky" LANGUAGE="DE">
Vážený pán predseda, o otázke švédskeho predsedníctva sa vyjadrí moja kolegyňa pani Svenssonová. Ja by som rád zdôraznil dva body zo záverov prvého samitu po nadobudnutí platnosti Lisabonskej zmluvy. Po prvé, považujem za poľutovaniahodné, že Európska rada nevyslala žiadne jasné správy týkajúce sa budúcej stratégie EÚ. Naopak, podriadila sa starej Komisii, ktorá mala v úmysle pridržiavať sa základných zásad neúspešnej lisabonskej stratégie.
<P>
Aj napriek tomu, že sa uznala potreba nového politického prístupu, kde je? Nezaznamenal som ho. S novou Komisiou, novým Parlamentom a predsedom Európskej rady by sme teraz mali šancu začať úplne novú rozpravu. Samozrejme, máme novú zmluvu a aj doposiaľ neuplatňovanú možnosť občianskej iniciatívy.
<P>
Naše východisko je jasné: našou prvoradou prioritou, najmä v porovnaní so záujmom dosahovať zisky, musia zostať záujmy ľudí v sociálnej oblasti a v oblasti týkajúcej sa životného prostredia. Tieto otázky sa musia stať novou základnou zásadou stratégií a právnych predpisov Európskej únie, pretože len tak budú občania vnímať EÚ ako predstaviteľku dlhodobého pokroku.
<P>
Moja druhá poznámka sa týka toho, že my, ľavicová časť v Európskom parlamente, vítame skutočnosť, že Rada nakoniec plní požiadavku na daň z kapitálových transferov. Počas včerajšej rozpravy sme si s radosťou vypočuli prísľub pána Barrosa, že nová Komisia pod jeho vedením predloží v blízkej budúcnosti príslušné návrhy. Budeme aj naďalej rokovať o tejto téme a naďalej budeme zastávať názor, že Európska únia môže a musí v prípade pochybností vykonať prvý krok. Nemôžeme naďalej očakávať, že túto úlohu prevezme na globálnej úrovni niekto iný.
<SPEAKER ID="025" NAME="Mario Borghezio" LANGUAGE="IT">
Vážený pán predseda, dámy a páni, pokiaľ ide o finančnú krízu, zjavne niet pochýb, že švédske predsedníctvo konalo logicky a zaujalo prezieravé a jednoznačné stanovisko.
<P>
Prečo ste nenabrali odvahu a nevyslovili mená a priezviská tých, ktorí sú zodpovední za finančnú krízu, jasne nepomenovali opatrenia na zabránenie špekuláciám ani neinformovali európskych občanov o tom, že naše banky a finančné inštitúcie stále pokútne ponúkajú finančné produkty, ktoré sú predmetom špekulácií a ktoré znečisťujú náš trh?
<P>
Prečo ste neponúkli jasné gesto podpory reálnej ekonomiky, ktorú zastupujú predovšetkým malé a stredné podniky, svet výroby, zdravý svet nášho európskeho hospodárstva, ktorému, opakujem, je a vždy bude potrebné vyjadrovať povzbudenie a skutočnú podporu?
<P>
Možno najdôležitejší problém, ktorý muselo švédske predsedníctvo riešiť, sa týkal slobody, bezpečnosti a spravodlivosti a ten sa týka aj uplatňovania Štokholmského programu. Aké závery z toho možno vyvodiť? Som presvedčený, že predsedníctvo neprijalo dostatočné opatrenia v oblasti nezákonného prisťahovalectva a že opatrenia, ktoré prijalo, sú mimoriadne neúčinné. Predsedníctvo nekonalo ani v súvislosti s bojom proti nezákonnému prisťahovalectvu, dokonca ani pokiaľ ide o projekty na integráciu a riešenie problému utečencov.
<P>
Zdá sa, že Európa nevyjadrila svoj názor dostatočne nielen v oblasti zahraničnej politiky vo všeobecnosti, a plne súhlasím s tými, ktorí mali v tomto smere námietky, ale aj v tejto konkrétnej oblasti. Európe zjavne chýbala autorita pri riešení kľúčovej otázky, akou je prisťahovalectvo, nech už sa na to pozeráme akokoľvek, či už z pohľadu ľudí ako ja, ktorí sa vo veľkej miere zaoberajú otázkou nezákonného prisťahovalectva, alebo z pohľadu tých, ktorých viac zaujíma uplatňovanie integračnej politiky.
<P>
Vkladáme veľké nádeje do španielskeho predsedníctva a do toho, že uskutoční predstavy, ktoré už odzneli v niektorých vplyvných vyhláseniach a v ktorých sa presadzuje myšlienka, že Európa nesmie vnímať prisťahovalectvo len ako výhradný problém krajín, ktoré sa nachádzajú na hranici EÚ v oblasti Stredozemného mora.
<P>
Zjavne ide o problém, ktorý sa týka celej Európy. Je tu však jedna vec, v súvislosti s ktorou vláda mojej krajiny predložila jasnú požiadavku, tá sa však ignorovala. Navrhovala prijať dôležitú celoeurópsku stratégiu boja proti dôsledkom organizovaného zločinu, stratégiu, ktorá dosahuje v Taliansku vynikajúce výsledky. S týmito dôsledkami sa stretávame v celej Európe. Mafia, mafiánske organizácie zaplavili celú Európu, prenikli do reálnej ekonomiky a najmä do finančného hospodárstva.
<P>
Stále očakávame jasný signál na zavedenie európskeho právneho systému na boj proti tomuto druhu organizovaného zločinu, ktorý je v niektorých, ak nie vo všetkých krajinách Európskej únie taký vplyvný. Kým bude tento druh trestnej činnosti možné vykonávať úplne neobmedzene, bude využívať naše slobody a bude sa voľne pohybovať medzi finančnými trhmi, daňovými rajmi a trhmi s nehnuteľnosťami a inými aktívami. A práve v tejto otázke sme mohli postupovať oveľa jasnejšie a opatrenia švédskeho predsedníctva mohli mať jednoznačnejší charakter. Otvorene švédske predsedníctvo kritizujeme.
<P>
Dostávame sa k vyhláseniam niektorých predstaviteľov tohto predsedníctva v súvislosti s ďalšou dôležitou a symbolickou otázkou, konkrétne so švajčiarskym referendom o minaretoch. Švédske ministerstvo zahraničných vecí označilo zákaz výstavby minaretov za "prejav predsudku". Zašlo dokonca ešte ďalej a označilo samotné rozhodnutie Bernu zorganizovať referendum o takejto otázke za pochybné. Je tu teda otázka, ktorá presahuje rámec referenda a znie, či referendum uskutočniť, alebo nie.
<P>
Ako môžu európski zákonodarcovia pristúpiť ku kritike malej krajiny, ktorá bola vždy, dokonca od stredoveku, demokratická? Mali by sme to byť skutočne my, otroci byrokracie, zvolení nikým, kto by mal učiť Švajčiarov demokracii? Mali by sme byť tými, ktorí im upierajú právo uskutočniť referendum o dôležitej otázke, ku ktorej sa má každý právo vyjadriť?
<P>
Naopak, Európska únia by sa mala učiť od švajčiarskej demokracie ako riešiť najcitlivejšie problémy, ako dať hlas ľuďom, ľuďom, ľuďom, nie byrokracii, lobistom a bankám tejto európskej superveľmoci, ktorá vždy rozhoduje o životoch občanov bez konzultácie s nimi!
<SPEAKER ID="026" NAME="Barry Madlener" AFFILIATION="NI">
(SV) Vážený pán predseda, som rád, že je koniec funkčného obdobia bezcharakterného, zbabelého švédskeho predsedníctva.
<P>
(NL) Toto slabé švédske predsedníctvo, našťastie, končí svoju prácu, pretože veľa pozitívneho nevykonalo. V súvislosti s Tureckom, ktoré naďalej okupuje Cyprus, sa neprijali žiadne tvrdé opatrenia. Švédsko zanechalo v ťažkej situácii Izrael a návrh na rozdelenie Jeruzalema je príkladom jeho naivity v súvislosti s nežiaducou barbarskou ideológiou islamu. Kroky Švédska by boli pozitívnejšie, keby dôrazne podporilo uskutočnenie európskych referend vo všetkých členských štátoch, podobne ako to urobilo Švajčiarsko v otázke referenda o zákaze výstavby minaretov. Európska verejnosť chce práve to.
<P>
Cirkus v súvislosti s cestovaním medzi Bruselom a Štrasburgom sa ani nedostal do programu, pán Reinfeldt. Požadovali sme to, vy ste sa však zjavne neodvážili vyhovieť nám, pretože ste sa nepochybne báli Francúzska. Potom míňate peniaze na politiku v oblasti klímy v Kodani, hoci zmena klímy nie je z vedeckého hľadiska istá.
<P>
Holandsko platí veľké peniaze. Jeho čistý príspevok na osobu je stále dva až trikrát vyšší ako príspevok ostatných bohatých krajín. Túto situáciu je potrebné čo najskôr zmeniť. Dúfame, že nasledujúce predsedníctvo preukáže viac odvahy.
<SPEAKER ID="028" NAME="Anna Maria Corazza Bildt" AFFILIATION="PPE">
Vážený pán predseda, všimla som si, že niektorým kolegom ste pridelili takmer o minútu dlhší rečnícky čas. Rada by som vám pripomenula, že my, novozvolení poslanci z malých krajín, máme prísne vymedzenú iba minútu v rámci postupu "catch the eye" a tento čas nás pripravil o možnosť vyjadriť svoje názory. Rešpektujte, prosím, aj nás.
<SPEAKER ID="029" NAME="Fredrik Reinfeldt">
úradujúci predseda Rady. - Vážený pán predseda, mám dve krátke pripomienky. Po prvé, rád by som poďakoval poslancom za povzbudivé slová aj za ostatné vyjadrenia, najmä však za povzbudivé slová a poznámky. Teraz máme novú Európsku úniu založenú na Lisabonskej zmluve a môžem povedať, keďže som bol členom rotujúceho predsedníctva, že ak má táto Európa v budúcnosti fungovať, musí byť kombináciou zodpovednosti zo strany členských štátov, Komisie a tohto Parlamentu. Bez plnej zodpovednosti všetkých týchto strán bude veľmi zložité napredovať.
<P>
Len pár poznámok, pokiaľ ide o koordináciu 27 členských štátov. Vyžaduje si čas, avšak bez nej sa ocitneme v situácii, v ktorej budú Európsku úniu riadiť len niektoré z nich alebo niekto iný. My sme jej čas venovali. Viem, koľko času treba na dosiahnutie tejto koordinácie, a myslím, že to bude jasné aj pánovi Hermanovi Van Rompuyovi a stále pokračujúcemu rotujúcemu predsedníctvu.
<P>
Moja druhá poznámka sa týka Kodane. Často počúvam, že Európa nemá vedúce postavenie a opozícia v mojej krajine tvrdí, že Švédsko nemá vedúce postavenie. Je to v podstate kritika do vlastných radov. Ukážte mi však, kto má vedúce postavenie. Rád by som to vedel, pretože by bolo vynikajúce stretnúť tohto vodcu a nadviazať na jeho iniciatívy. Ja som si ho ešte nevšimol. Na základe právnych predpisov prijímame záväzky v súvislosti so znižovaním emisií, ktoré boli predložené už skôr, s konkrétnym financovaním, a to som pri rozvojových krajinách z iných častí sveta nevidel.
<P>
A rovnako, pokiaľ ide o Kodaň, myslím si, že je veľmi dôležité mať na pamäti, že musíme dodržať cieľ 2 °C. Nie som si istý, či sa nám podarí dosiahnuť tento cieľ. Viem, že Európa svoju časť práce vykonala a že je pripravená znížiť emisie o 30 %, avšak problém ako taký nedokážeme vyriešiť. Sme zodpovední len za 13 % svetových emisií. Ak má ísť o globálnu odpoveď, aj reakcia musí byť globálna, a preto potrebujeme, aby prijali väčšie záväzky aj ostatní veľkí emitenti.
<P>
Pár slov o Švédsku, pretože tu odznela aj táto otázka. Myslím, že po prijatí záväzkov tohto druhu, či už ide o Kjótsky protokol, alebo o súčasnú dohodu v Kodani, je potrebné vrátiť sa domov a urobiť to, čo je potrebné. Práve včera sme aktualizovali znižovanie emisií vo Švédsku od roku 1990. V súčasnosti sme na úrovni zníženia o 12 %. Konáme v súlade s medzinárodne uznávaným postupom, v súlade s tým, ako je prezentovaný. Stále je možné tvrdiť, že je to nesprávny spôsob, ale ide o globálnu dohodu. V súvislosti s ňou sme predložili tieto čísla.
<P>
Samozrejme, je problematické, že niektoré ďalšie krajiny sa uberajú iným smerom, a sú za to kritizované. Nejde teda len o dosiahnutie dohody. Ide aj o to, aby sme dosiahli aj zmeny v našom hospodárstve pomocou obchodovania s emisnými kvótami a pomocou iných spôsobov na dosiahnutie týchto zmien. Aj v tejto oblasti vidíme mnoho európskych krajín prijímať opatrenia, ktoré v ostatných častiach sveta chýbajú.
<SPEAKER ID="030" NAME="José Manuel Barroso">
predseda Komisie. - Vážený pán predseda, len dve poznámky. Prvá sa týka Kodane a druhá úspešnosti švédskeho predsedníctva. V prvom rade, pokiaľ ide o Kodaň, aj mňa veľmi prekvapuje, keď vidím u mnohých svojich európskych kolegov deštruktívnu rétoriku. Ak v skutočnosti existuje oblasť, v ktorej môžeme byť hrdí na vedúce postavenie Európskej únie, je to práve oblasť zmeny klímy. Ukážte mi jedného dôležitého hráča alebo skupinu krajín, ktoré prijali také záväzky ako my.
<P>
Ako som už povedal, niektorí oznámili svoje zámery prostredníctvom tlačových vyhlásení. Európska únia oznámila svoje zámery prostredníctvom právnych predpisov, ktoré už sú záväzné. Ide o právne predpisy, ktoré pochádzajú od Európskej komisie, a tá dostala podporu od Európskej rady a tohto Parlamentu. Európska únia teda jednostranne a bezpodmienečne predložila zníženie skleníkových plynov o 20 % do roku 2020. Žiadny ďalší hráč neurobil doteraz nič porovnateľné. Požiadajme teda ostatných, aby vyvinuli úsilie podobné nášmu.
<P>
(potlesk)
<P>
Je postačujúce dosiahnuť hranicu 2 °C? Nie, nie je. A práve preto ostatným dávame najavo, že môžeme vzájomne rokovať. Politici a diplomati rokovať môžu, nemôžeme však rokovať s vedou, nemôžeme rokovať s fyzikou. Dosiahnime teda globálnu dohodu, ktorá nám umožní dohovor zlučiteľný s vedeckými tvrdeniami. Európa ho nemôže dosiahnuť sama, pretože je zodpovedná len za približne 14 % svetových emisií a v súčasnej situácii je trendom znižovanie. Takže keby aj Európa zajtra úplne zastavila produkciu emisií skleníkových plynov, problém to nevyrieši.
<P>
Preto potrebujeme zapojiť Američanov, Čínu aj Indiu. V priebehu týchto šiestich mesiacov sme spoločne s premiérom Reinfeldtom rokovali s pánom Obamom, s pánmi Chuom a Wenom, rokovali sme s pánom Singhom, s pánom Medvedevom, rokovali sme s pánom Lolom. A môžem povedať, že na všetkých týchto stretnutiach sme o významnejšie ponuky žiadali my.
<P>
A práve tomu sa v súčasnosti v Kodani venujeme. Nezabúdajme na to, pretože ľudia občas majú tendenciu zabúdať, že nejde len o hru medzi týmito aktérmi, ale aj o hru s rozvojovými krajinami, najchudobnejšími, najzraniteľnejšími, o hru s africkými krajinami. Rokovali sme aj s pánom Melesom Zenawim z Etiópie a inými. A práve preto Európska únia predložila určité finančné prostriedky ako prvá.
<P>
Buďme teda k sebe úprimní. Môžeme mať ešte vyššie ambície a Európska únia svoje ambície preukazuje. Žiadajme však vyššie ambície aj od iných, pretože len s ich pomocou môžeme dosiahnuť dohodu zlučiteľnú s našimi cieľmi. Ide o globálny problém a vyžaduje si globálne riešenie.
<P>
Na záver mi dovoľte povedať niekoľko slov pánovi premiérovi Reinfeldtovi a švédskemu predsedníctvu. Predsedu Európskej rady máme na obdobie šiestich mesiacov poslednýkrát. Bol to teda koniec dlhoročnej práce Európskej únie. Chcem povedať, a v priebehu týchto šiestich mesiacov som to hovoril aj pánovi predsedovi Reinfeldtovi, že je jedenástym predsedom Európskej rady, s ktorým som spolupracoval. Preto veľmi vítam skutočnosť, že budeme mať stáleho predsedu Európskej rady.
<P>
Rád by som však pánovi premiérovi Reinfeldtovi povedal, že bol jedenásty v poradí, pokiaľ ide o spoluprácu s Komisiou, ale určite si zaslúži miesto jedného z najlepších predsedníctiev, ktoré sme v tomto období v Európskej únii mali. Ďakujem vám a švédskemu predsedníctvu za všetko, čo ste v priebehu týchto šiestich mesiacov urobili.
<SPEAKER ID="031" NAME="Rebecca Harms" AFFILIATION="Verts/ALE">
Vážený pán predseda, v súčasnosti, keď je platná Lisabonská zmluva, sa často zdôrazňuje transparentnosť vo vzťahu k Parlamentu. Existuje nový návrh Európskej rady s cieľom 30 %, teda vyššou mierou kompenzácie ako cieľ 20 %, do roku 2025? V Kodani koluje dokument, ktorý unikol, a ja žiadam objasnenie na základe kontaktu s Komisiou, či ide o skutočnú stratégiu Rady. Povedzte nám, prosím, pravdu.
<SPEAKER ID="032" NAME="Gunnar Hökmark" AFFILIATION="PPE">
Vážený pán predseda, váham, či mám použiť takúto formuláciu, pretože z úst Švéda to neznie veľmi skromne. Myslím si však, že tvrdenie, že Európska únia a Európa po tomto predsedníctve už nebudú, akými bývali, je namieste. Je to iná Európska únia, silnejšia a lepšia Únia. Dôvodov je veľa a niektoré z nich ako Švéd hrdo spomeniem.
<P>
V prvom rade, samozrejme, zmluva, ktorá v súčasnosti nadobudla platnosť, mení inštitucionálnu rovnováhu tejto Únie, zároveň však zvyšuje jej schopnosti dosahovať naše politické ciele. Rád by som zdôraznil skutočnosť, že sme otvorili proces rozširovania dosiahnutím dohody medzi Slovinskom a Chorvátskom. Tento krok je dôležitý pre Chorvátsko, ale aj z hľadiska západného Balkánu a jeho prebiehajúceho budúceho procesu rozširovania. Je to jedna zo silných stránok Európskej únie, ale aj príležitosť pre nás všetkých.
<P>
Myslím si, že je dôležité poukázať aj na skutočnosť, že počas tohto predsedníctva a počas nášho terajšieho rokovania preberá Európska únia po prvýkrát úlohu vedúceho globálneho aktéra v súvislosti s jedným z najdôležitejších medzinárodných problémov, ktorý ľudstvo rieši. Je to nová situácia, z ktorej pre nás do budúcnosti vyplýva veľká zodpovednosť. Je totiž zrejmé, že bez ohľadu na výsledok kodanskej konferencie zohráva Európska únia základnú a zásadnú úlohu pri zostavovaní programu cieľov, ktoré by sme mali dosiahnuť. Akýkoľvek úspech dosiahneme, úloha ešte nebude splnená, zdôrazní však veľkú zodpovednosť Európskej únie.
<P>
Ďalej tu je hospodárska obnova s prísnymi usmerneniami na obnovenie správneho fungovania verejného financovania a na zabránenie protekcionizmu. Som Švéd, preto mám na túto otázku možno trocha subjektívny pohľad. Myslím si však, že všetci máme dôvod byť hrdí na to, čo sme v priebehu tohto obdobia dosiahli. Vo všetkej skromnosti by sme však mali pamätať aj na to, že z týchto úspechov pre nás vyplýva veľká zodpovednosť do budúcnosti.
<SPEAKER ID="034" NAME="Åsa Westlund" AFFILIATION="S&amp;D">
(SV) Vážený pán predsedajúci, na úvod chcem povedať, že predsedníctvo splnilo vysoké očakávania ako účinný diplomatický mechanizmus. Túto skutočnosť vysoko oceňujeme najmä v súvislosti s chaosom, ktorý občas prevládal počas českého predsedníctva. Veľmi pozitívne pristupovalo aj k záverečným kolám rokovaní súvisiacim s Lisabonskou zmluvou. Nakoniec, predsedníctvo úspešne uviedlo aj stáleho predsedu Európskej rady a novú vysokú predstaviteľku Únie pre zahraničné veci a bezpečnostnú politiku.
<P>
Žiaľ, jeho priamy vplyv na každodenný život európskych občanov nebol až taký významný. Európskym pracujúcim nebola poskytnutá podpora v súvislosti s ukončením mzdového dampingu v dôsledku rozsudku vo veci Laval a neboli im ponúknuté žiadne nové iniciatívy na riešenie nezamestnanosti a na vytváranie väčšieho množstva pracovných miest.
<P>
Ekologické hnutie je sklamané, že Švédsko sa nezasadzovalo za riešenie problémov v oblasti životného prostredia. Švédsko v skutočnosti urobilo krok späť a nevyužilo príležitosť presadiť odvážnejšie ciele v oblasti životného prostredia a zmeny klímy.
<P>
Dôvodom, že Švédsko na prebiehajúcej konferencii o zmene klímy v Kodani nezohráva dôležitejšiu úlohu, je pravdepodobnejšie samotný premiér Reinfeldt, ktorý zo stranícko-politických dôvodov znížil význam očakávaní konferencie už v počiatočnom štádiu. Tento postoj bol v rozpore s rokovacou stratégiou EÚ a pobúril značný počet európskych vedúcich predstaviteľov. Dôležitejšia je však skutočnosť, že tento krok ohrozil príležitosť na dosiahnutie kvalitnej dohody o zmene klímy.
<P>
Na záver by som sa chcela zmieniť o Štokholmskom programe, o jednom z mála opatrení, ktoré bude pokračovať aj po ukončení švédskeho predsedníctva. Ako rodenú Štokholmčanku ma znepokojuje, že moje rodné mesto sa pravdepodobne bude spájať s politickým programom, ktorého základom je skôr pevnosť Európa ako ochrana ľudských práv.
<P>
Nás švédskych sociálnych demokratov však napriek tomu teší, že nakoniec ste čiastočne vypočuli naše požiadavky a požiadavky Parlamentu na začlenenie väčšej časti problematiky práv žien a detí do tohto programu. Vo veľkej miere očakávame, že pani Malmströmová urobí všetko, čo je v jej silách, aby v rámci svojej novej úlohy ešte viac posilnila tieto prvky.
<SPEAKER ID="035" NAME="Silvana Koch-Mehrin" AFFILIATION="ALDE">
(DE) Vážený pán predsedajúci, pán Barroso, pán Reinfeldt, vaše pokojné a stabilné predsedníctvo bolo úspešné. Museli ste riešiť zložité politické otázky a celkovo ste vykonali kvalitnú prácu. Osoby, ktoré ste vybrali do dôležitých nových funkcií EÚ, majú v súčasnosti možnosť vymedziť tieto funkcie bez zaujatých predstáv, pretože pre väčšinu európskych občanov sú ešte do veľkej miery neznáme. Mimochodom, ak sa môžem takto vyjadriť, vaše najlepšie rozhodnutie sedí po vašej pravej strane.
<P>
Avšak, pán Reinfeldt, vášmu predsedníctvu nemôžem dať tie najlepšie známky. Dôvody sú dva. Po prvé, napredovali ste vo vývoji smerujúcemu k tomu, že z Európskej rady sa stáva istý druh "supervlády". Jej celkové právomoci sa rozširujú počnúc od politiky v oblasti životného prostredia až po finančnú politiku. Zároveň ešte viac zatvárate dvere. Transparentné rozpravy zástupcov ľudu vyzerajú inak.
<P>
Druhý dôvod je takýto: skutočnosť, že ste presadili v Rade systém SWIFT len pár hodín pred nadobudnutím platnosti Lisabonskej zmluvy, je znakom jasnej neúcty voči Európskemu parlamentu, teda aj znakom nedostatku rešpektu voči občanom.
<P>
Aj napriek tomu vám však chcem poďakovať za uplynulých šesť mesiacov.
<SPEAKER ID="036" NAME="Carl Schlyter" AFFILIATION="Verts/ALE">
(SV) Vážený pán predsedajúci, švédske predsedníctvo fungovalo dobre z praktického aj inštitucionálneho hľadiska. Bolo ako udržiavaný výkonný stroj, ktorý sa však nikdy nerozbehol. Čo sa stalo s právnymi predpismi v sociálnej oblasti? Práca v oblasti nediskriminácie sa zastavila na mŕtvom bode. Návrh na zavedenie systému Eurovignette na zastavenie emisií z ťažkých nákladných vozidiel uviazol a rovnako to bolo aj s politikou v oblasti klímy. V týchto oblastiach zastávajú vedúcu úlohu výskumní pracovníci a Európsky parlament. Rada zlyhala!
<P>
Rada v rámci rokovaní o zmene klímy poskytla len malý priestor v súvislosti s oblasťami lesníctva, námornej a leteckej dopravy. Kde sú peniaze pre rozvojové krajiny, konkrétne 30 miliárd EUR, o ktoré žiadal Parlament? Čo sa stalo s cieľmi v oblasti emisií? Parlament žiadal o zníženie v rozsahu 32 až 40 %. A teraz počúvame, že v dokumentoch, na ktorých Rada pracuje, sú naše ciele v oblasti emisií oslabené ešte viac. Politika Rady v oblasti klímy je taká deravá, že ju možno porovnať len s rybárskou sieťou na veľryby.
<P>
Na záver by som sa rád vyjadril o spoločnosti Vattenfall. Zastavte súdne konania spoločnosti Vattenfall! Bránia našej práci v oblasti zmeny klímy. Máte nad týmto podnikom moc. Prinajmenšom by ste sa mali uistiť v tom, že Vattenfall sa zaoberá vlastnými záležitosťami a už nespochybňuje právne predpisy v oblasti životného prostredia v Nemecku a v EÚ.
<SPEAKER ID="037" NAME="Timothy Kirkhope" AFFILIATION="ECR">
Vážený pán predsedajúci, v prvom rade by som chcel zablahoželať švédskej vláde k predsedníctvu Rady. Prebrala úrad s veľmi náročným programom a podarilo sa jej splniť jeho veľkú časť. Vítame väčšinu z jej úspechov.
<P>
V tomto Parlamente som opakovane hovoril o potrebe oživiť lisabonskú stratégiu. Európska únia príliš dlho presadzovala politickú a inštitucionálnu reformu s určitou dávkou energie a odhodlania, ktoré sa jej jednoducho nepodarilo nazbierať, pokiaľ ide o hospodársku reformu. Naše postavenie v svetovom obchode, relatívna hospodárska dôležitosť a medzinárodná konkurencieschopnosť sú však ohrozené. Preto vítam iniciatívu EÚ do roku 2020 zo strany Komisie, ktorú teraz podporila aj Európska rada, a blahoželám predovšetkým pánovi Barrosovi k odvedenej práci.
<P>
Budúca prosperita a blahobyt našich občanov závisia od dynamického hospodárstva, ktoré dokáže vytvárať pracovné miesta a bohatstvo prostredníctvom uvoľnenia tvorivej energie podnikateľov a podnecovania rastu úspešných podnikov. Súčasťou tejto hospodárskej obnovy bude aj ekologizácia našich hospodárstiev a všetci dúfame, že na základe dohody, ktorú tento týždeň dosiahneme v Kodani, vytvoríme realistický rámec na riešenie problému zmeny klímy a na súčasné zjednodušenie hospodárskeho rastu a rozvoja.
<P>
Pokiaľ ide o prijatie Štokholmského programu, podporujeme zásadu, že členské štáty musia intenzívnejšie spolupracovať v boji proti problémom týkajúcim sa prisťahovalectva, cezhraničnej trestnej činnosti a terorizmu. Tieto oblasti však sú však aj podstatou národnej zvrchovanosti a obhajovanie právnych predpisov, zaručenie bezpečnosti a ochrana verejnosti patria k najdôležitejším povinnostiam demokratického štátu. Musíme preto vytvoriť rovnováhu medzi spoločnými krokmi a dodržiavaním práv našich členských štátov. V istých častiach Štokholmského programu sa jednoducho nepodarilo zachovať správnu rovnováhu. Výsledkom niektorých návrhov je skrátka centralizácia moci, vytváranie zbytočných nákladov a zvýšená byrokracia za veľmi malú pridanú hodnotu. Naše priority musia byť namierené na schopnosť konkurovať, na dereguláciu, inováciu a na vytváranie pracovných miest. Presne to si Európania zaslúžia.
<SPEAKER ID="038" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, aj ja by som chcela dať švédskemu predsedníctvu za organizačné schopnosti tie najvyššie známky. Švédska vláda splnila očakávania všetkých. Žiaľ, pokiaľ ide o moje politické hodnotenie, nemôže byť až také pozitívne.
<P>
Musím vzniesť kritiku najmä v dvoch oblastiach. Prvou je transparentnosť a otvorenosť. Švédsko je obyčajne v tejto oblasti príkladom, avšak namiesto toho zaujalo pasívny prístup a to je zvlášť závažné, pokiaľ ide o slobodu komunikácie občanov. Dovoľte mi v tejto súvislosti spomenúť smernicu o uchovávaní údajov, telekomunikačný balík a tajnú dohodu ACTA. Na predsedníctvo boli kladené požiadavky na zverejnenie materiálov v súlade so zmenou a doplnením nariadenia o transparentnosti z roku 2001, v ktorom sa uvádza, že je potrebné sprístupniť verejnosti všetky dokumenty týkajúce sa prebiehajúcich medzinárodných rokovaní. Prečo švédske predsedníctvo na túto situáciu nereagovalo?
<P>
Druhou oblasťou je zmena klímy a podľa môjho názoru spôsob, akým zrádzame chudobné krajiny využívaním fondov pomoci na zmiernenie najhorších škôd, za ktoré boli a stále sú zodpovedné bohaté krajiny sveta. A to aj napriek tomu, že v Dohovore o zmene klímy, v akčnom pláne z Bali a v Kjótskom protokole sa uvádza, že opatrenia na boj proti zmene klímy musia byť financované z novovytvorených zdrojov. Znova opakujem, účet za opatrenia bohatých krajín majú zaplatiť tí najzraniteľnejší. Zaplatiť majú tí, ktorí nemajú čistú vodu, ohrozuje ich malária, tí ktorí trpia vírusom HIV a predovšetkým najchudobnejšie ženy a deti na svete. Táto politika predstavuje hanebné zaobchádzanie s najchudobnejšími časťami sveta.
<SPEAKER ID="039" NAME="Andreas Mölzer" AFFILIATION="NI">
(DE) Vážený pán predsedajúci, švédske predsedníctvo sa blíži ku koncu. Bez veľkých katastrof, avšak podľa mňa aj bez výrazného úspechu. V každom prípade, ambiciózny cieľ dostať hospodársku krízu pod kontrolu nebolo možné dosiahnuť. Naliali sme miliardy do systému, z ktorého máme len malý prospech, pričom riziká a náklady musí znášať verejnosť. Je neprijateľné, aby ťažko zarobené peniaze európskych daňových poplatníkov skončili ako odmeny vo vreckách manažérov bánk.
<P>
Ak už prebieha samit o zmene klímy, potom podľa mňa konečne potrebujeme aj dôkladnejší rozbor nákladov a určitú úprimnosť v rozprave o jadrových reaktoroch. Ak hľadáme riešenia na ochranu klímy, musíme skoncovať aj s klamstvom v súvislosti s certifikátmi na emisie.
<P>
V prípade rokovaní o systéme SWIFT, pokiaľ ide o poskytovanie bankových údajov, švédske predsedníctvo si podľa mňa nechalo určité veci diktovať od Spojených štátov. V dôsledku toho a v dôsledku Štokholmského programu možno s občanmi čoraz jednoduchšie manipulovať a stávajú sa oveľa transparentnejšími.
<P>
Odchodom Švédska stráca obhajcu v oblasti pristúpenia aj Turecko. Podľa môjho názoru by sme mali zastaviť prístupové rokovania a mali by sme Turecku ponúknuť privilegované partnerstvo.
<SPEAKER ID="040" NAME="Werner Langen" AFFILIATION="PPE">
(DE) Vážený pán predsedajúci, v prvom rade by som sa rád poďakoval. Napriek mnohým problémom vykonalo švédske predsedníctvo Rady skvelú prácu. Švédsko je stredne veľká krajina Európskej únie, čo by sme v každom smere mali pokladať za pozitívnu vec. Pán Reinfeldt, rád by som sa poďakoval vám aj celej vašej vláde. V rámci otázok klímy, krízy finančného trhu, Lisabonskej zmluvy a novej Komisie ste museli riešiť skutočne zložité úlohy a problémy. Rád by som z nich vyčlenil dva problémy.
<P>
Prvým je kríza finančného trhu. Skutočnosť, že Švédsko po boku Komisie ostalo neoblomné, pokiaľ ide o konsolidačné úsilie jednotlivých členských štátov, je mimoriadne pozitívna. To, že ste nepovedali "teraz Grécko zbavíme jeho záväzkov v rámci eurozóny" je niečo, čo môžem len bezvýhradne podporiť.
<P>
Druhou oblasťou je klimatická politika. Počuli sme kritiku zo strany komunistov aj Zelených. Oni nenesú prakticky žiadnu zodpovednosť nikde v Európe. Mohli by sme robiť klimatickú politiku na spôsob Číny alebo USA a vydávať veľkolepé vyhlásenia bez dosahovania akýchkoľvek výsledkov. Európa však výsledky dosahuje. Odmietam tvrdenie, že Greenpeace je meradlom európskej klimatickej politiky. Musíme byť realisti! Počas svojho funkčného obdobia dosiahlo švédske predsedníctvo spolu s Komisiou prekvapujúco veľmi dobré výsledky aj v tejto oblasti. Aj za to by som sa chcel úprimne poďakovať.
<P>
Pokiaľ ide o tému Lisabonskej zmluvy: pán Schulz tu práve nie je. Vyhlásil, že Komisiu ovplyvňuje skutočnosť, že je zložená zo zástupcov vedúcich predstaviteľov európskych strán. Len ma prekvapuje, že predseda politickej strany chce robiť problém z politických záväzkov jednotlivých členov Komisie. O čo tu ide? Takýto argument môžem len zamietnuť.
<P>
Na záver by som vás chcel povzbudiť - tak, ako som to urobil, keď ste nastúpili do úradu -, aby ste konečne prijali euro. Pán Reinfeldt, môžem povedať "Švédsko ante portas”?
<SPEAKER ID="041" NAME="Adrian Severin" AFFILIATION="S&amp;D">
Vážený pán predsedajúci, pri všetkej úprimnosti si myslím, že švédske predsedníctvo môže byť spokojné so svojimi úspechmi, a myslím si, že Švédsko môže byť na výkon predsedníctva hrdé. Ako to však pri krátkodobých predsedníctvach vždy býva, keď sú dobré, zanechávajú v nás istý trpký pocit, že sa niečo akosi neukončilo.
<P>
Z toho dôvodu som presvedčený, že najdôležitejšia otázka teraz znie: ako a čo by sme mohli ďalej vybudovať na úspechoch švédskeho predsedníctva? Prvou vecou je uplatnenie Lisabonskej zmluvy. Zmluva na vyriešenie problému nikdy nestačí. Ak ho chceme náležite napraviť, potrebujeme vždy aj politickú vôľu. Myslím si však, že v tomto prípade potrebujeme ešte viac ako vôľu. Potrebujeme odvahu a predstavivosť - predstavivosť, ako vyplniť medzery a objasniť nejasnosti v zmluve. Dúfam preto, že vzhľadom na skúsenosti, ktoré nadobudlo, zostane švédske predsedníctvo aj naďalej zapojené do podpory budovania novej inštitúcie, ktorú vytvorila Lisabonská zmluva. Konkrétne ide o funkciu stáleho alebo dlhodobého predsedu Európskej rady a úrad vysokého predstaviteľa Európskej služby pre vonkajšiu činnosť.
<P>
Jednou z priorít švédskeho predsedníctva bolo, samozrejme, zvládnutie hospodárskej a finančnej krízy. To bolo veľmi dôležité. Na tomto pozadí sa podľa mňa objavili dva fenomény, ktoré sú veľmi hrozivé: prvým je pokušenie národného protekcionizmu a národného egoizmu a druhým hospodárske a sociálne rozdiely medzi našimi členskými štátmi a nedostatok hospodárskej, sociálnej a územnej súdržnosti v rámci Európskej únie.
<P>
Mali by sme pochybovať o tom, či bolo múdre rozšíriť EÚ? Určite nie. Tieto rozdiely tu boli už predtým a vzájomná závislosť je odôvodnená nielen v rámci Únie, ale aj v celosvetovom rozsahu. Tieto rozdiely preto mohli podkopať alebo ohroziť stabilitu celého kontinentu a Únie. Z toho dôvodu som presvedčený, že rozšírenie umožnilo novým členským štátom, aby sa s týmito rozdielmi lepšie vyrovnali vo vnútri Únie, čo bolo v prospech všetkých členov EÚ.
<P>
Záver je však nasledovný a tým aj skončím. Som presvedčený, že ďalším krokom je realizovať odvážnejšie a významnejšie politiky územnej, hospodárskej a sociálnej súdržnosti v Európe a nezmenšovať počet takýchto druhov politiky. Zároveň musíme uskutočňovať odvážne reformy, finančné a hospodárske reformy, ktoré by nám umožnili zabrániť opätovnému vzniku krízy, a zamerať sa musíme aj na politiku obnovy po kríze. V tejto súvislosti treba pochváliť posledné vyhlásenie Komisie týkajúce sa hospodárskej podpory pre východné krajiny, ako aj pripravenosť rokovať o stratégii do roku 2020, o ktorej sa vyjadril pán Barroso.
<SPEAKER ID="042" NAME="Charles Goerens" AFFILIATION="ALDE">
(FR) Vážený pán predsedajúci, aj ja by som rád poďakoval úradujúcemu švédskemu predsedníctvu Európskej rady. Zostáva tu však jeden problém. Vo štvrtok prijala Európska rada rozhodnutie poskytnúť 7,2 miliardy EUR na financovanie čiastočného prispôsobenia sa zmene klímy zo strany rozvojových krajín, čo je veľmi prospešné.
<P>
Podľa môjho názoru by sa táto suma mala pridať k rozvojovej pomoci, ktorú Európska únia prisľúbila zvýšiť do roku 2015 na 0,7 % hrubého národného dôchodku. Prečo? Predpokladajme, že tých 7,2 miliardy EUR pôjde z balíka, ktorý už bol vyčlenený ako oficiálna rozvojová pomoc. Táto suma nepostačí na financovanie rozvojových cieľov tisícročia. Bolo by to ako zaplátať dieru dierou.
<P>
Od Európskej rady a Komisie očakávame, že nám túto záležitosť objasnia. Akákoľvek nejasnosť okolo doplnkového charakteru sumy, ktorú Európska rada zverejnila 10. a 11. decembra, by podkopala dôveryhodnosť Európskej únie na konferencii v Kodani, ktorú bez váhania označujeme za kľúčovú pre budúcnosť ľudstva.
<P>
(potlesk)
<SPEAKER ID="043" NAME="Ian Hudghton" AFFILIATION="Verts/ALE">
Vážený pán predsedajúci, v rámci našej skupiny zastupujem Európsku slobodnú alianciu, do ktorej patria strany za nezávislosť Walesu, Flámska, Katalánska a Škótska. Žiadame štatút nezávislosti, aby sa naše národy mohli zapájať do zasadnutí Európskej rady a do svetových udalostí, akou je napríklad konferencia v Kodani o zmene klímy.
<P>
Škótska vláda a parlament prijali svetovo najambicióznejší dokument o zmene klímy, ktorý stanovuje ciele znížiť emisie o 42 % do roku 2020 a o 80 % do roku 2050. Tieto ciele mienime dosiahnuť. Vláda Spojeného kráľovstva však napriek tomu zamietla odôvodnenú žiadosť, aby sa škótsky minister zúčastnil na oficiálnych rokovaniach v Kodani. Takéto správanie len zdôrazňuje skutočnosť, že Škótsko sa môže náležite pripojiť k medzinárodnému spoločenstvu len ako nezávislé - s normálnym štatútom nezávislosti. Dúfam, že Európska rada už čoskoro prediskutuje vnútorné rozšírenie Európskej únie so Škótskom na čele.
<SPEAKER ID="044" NAME="Hans-Peter Martin" AFFILIATION="NI">
(DE) Vážený pán predsedajúci, potrebujeme revolúciu v demokracii. Celková bilancia činností švédskeho predsedníctva ma sklamala o to viac, že obdivujem tak mnoho švédskych tradícií. Bohužiaľ, nebolo to predsedníctvo ľudí, ale skôr predsedníctvo Rady a zároveň rozsiahle investorské predsedníctvo skôr na spôsob pani Wallströmovej ako na spôsob pani Malmströmovej.
<P>
Pani Malmströmová, pamätám si vás dobre z čias, keď ste tu pôsobili ako poslankyňa Európskeho parlamentu. Počas tohto predsedníctva ste sa správali ako celkom iný človek. Veľmi dúfam, že keď sa vrátite, budete pokračovať tam, kde ste prestali počas vášho tunajšieho pôsobenia, a budete sa inšpirovať parlamentným systémom. Prečo ste prijali dohodu o systéme SWIFT v takom neskorom štádiu? Načo nám je teraz nejaký výkonný výbor na úrovni EÚ - toto je jedným z cieľov Švédov, a vôbec všetkých ľudí, aj s ich transparentnosťou? Využite, prosím, svoju budúcnosť na návrat k svojim koreňom.
<SPEAKER ID="045" NAME="János Áder" AFFILIATION="PPE">
(HU) Vážený pán predsedajúci, dámy a páni, v priebehu poslednej dve a pol hodiny tejto rozpravy tu odznelo dosť veľa informácií o Kodani a rokovaniach v Kodani. Musím povedať, že po tejto stránke nebolo švédske predsedníctvo celkom úspešné, keďže v Kodani sa neprezentuje žiadne spoločné stanovisko Európskej únie. To nie je bezpodmienečne chybou švédskeho predsedníctva, ale skôr Európskej komisie. Čo sa to deje a prečo neexistuje žiadne spoločné stanovisko? Spoločné stanovisko tu nie je prinajmenšom v dvoch otázkach. Jednou z týchto otázok je, či možno kvóty oxidu uhličitého preniesť do obdobia po roku 2012 a či ich potom bude možné aj predať.
<P>
Európska komisia tento postoj kritizuje nepochopiteľným, krátkozrakým a úzkoprsým spôsobom. Maďarsko, Poľsko, Rumunsko a ďalšie bývalé socialistické krajiny splnili svoje záväzky Kjótskeho protokolu. V skutočnosti ich nielen splnili, ale dokonca prekonali. Boli sme oprávnení predať prebytočné kvóty. Komisia nám však predsa chce toto právo vziať. Inými slovami, chcú potrestať dodržanie zmluvy, ktoré preukázalo aj Maďarsko. Iným sa nepodarilo dodržať svoje záväzky, dokonca zvýšili svoje škodlivé emisie, ale ich nikto nechce trestať. Ako môžeme potom očakávať, že signatári dodržia novú dohodu, teda ak sa v Kodani uzavrie dohoda nadväzujúca na Kjótsky protokol?
<P>
Vyzývam Európsku komisiu a, keby tu bol, vyzval by som a dôrazne požiadal aj pána predsedu Barrosa, aby zmenil úzkoprsý postoj, ktorý doteraz prejavoval, a podporil stanovisko, ktoré je v súlade s platným Kjótskym protokolom. Rád by som vás upozornil aj na skutočnosť, na ktorú by sme nemali zabúdať, a to, že bez nových členských štátov by európska pätnástka nebola schopná splniť záväzok znížiť svoje emisie o 8 %. Keby to v skutočnosti bolo takto, Európska únia by mala v Kodani oveľa úbohejšie a slabšie rokovacie postavenie.
<SPEAKER ID="046" NAME="Catherine Trautmann" AFFILIATION="S&amp;D">
(FR) Vážený pán predsedajúci, pán predseda, pani ministerka, švédske predsedníctvo zažilo niečo, čo možno charakterizovať ako isté historické chvíle: nadobudnutie platnosti Lisabonskej zmluvy, vymenovanie prvého stáleho predsedu Európskej rady a vysokej predstaviteľky, ale aj konferencia o zmene klímy a vymenovanie novej Komisie a - dovoľte mi, prosím, túto stručnú poznámku - telekomunikačný balík.
<P>
Tieto udalosti nám dali nádej. Keď však všetko zvážime, zostanú nám jeden alebo dva zmiešané výsledky. Po prvé, náš Parlament, ktorý sa zaviazal zaviesť európsky dohľad nad finančnými trhmi, privítal návrh skupiny rozumných ľudí okolo pána de Larosièra ako rozhodujúci krok. Závery Rady Ecofin z 2. decembra sú však poriadne hlboko pod touto realistickou úrovňou ambícií.
<P>
V tejto súvislosti by som rada spomenula, že Parlament dozrie na dosiahnutie určitej rovnováhy medzi návrhmi, ktoré mu boli predložené, aby posilnil finančné trhy. To isté platí pre finančné záväzky, ktoré boli prisľúbené krajinám juhu s cieľom pomôcť im v boji proti zmene klímy. Hoci chudobné krajiny v Kodani žiadajú reálne záväzky týkajúce sa dlhodobého financovania, Rade sa podarilo prisľúbiť len 7,2 miliardy EUR na obdobie troch rokov. Je pravda, že je to len prvý krok, ale ani zďaleka nespĺňa požiadavky, a to o to viac, že časť z týchto financií pochádza z prostriedkov na reštrukturalizáciu.
<P>
A na záver, pokiaľ ide o oblasť financií, teší nás vôľa rázne konať a zaviesť pravidlá v súvislosti s dohľadom aj zdaňovaním. Poukazujem predovšetkým na zmienku o poplatkoch za celosvetové finančné transakcie, ktorá sa uvádza v záveroch Rady. Práve v to sme my socialisti dúfali a modlili sme sa za to viac ako 10 rokov. Treba však urobiť ešte veľa práce. Hlavnou úlohou je hľadať nové finančné zdroje na podporu zamestnanosti, byť solidárni v rámci Európy aj mimo nej a financovať boj proti zmene klímy. Keďže čoskoro budú Vianoce, vyzývam Radu, aby nám predložila rozhodnutie o vlastných zdrojoch počas nadchádzajúcich rokov.
<SPEAKER ID="047" NAME="Olle Schmidt" AFFILIATION="ALDE">
(SV) Vážený pán predsedajúci, je dosť zvláštne počúvať niektorých hundrošov - vrátane niektorých mojich švédskych kolegov -, ako kritizujú švédske predsedníctvo. S čím pán Carl Schlyter porovnáva toto predsedníctvo? S Českou republikou alebo s niektorým iným významným predsedníctvom?
<P>
Nikto by nemal čakať dobré hodnotenie ani od pána Borghezia. Dostať slabé hodnotenie od pána Borghezia je v podstate dobrý výsledok.
<P>
Urobilo sa veľa práce. Lisabonská zmluva nadobudla platnosť. Obsadili sa dva najvyššie posty v EÚ. Prácne sa pretlačilo niekoľko dôležitých návrhov: Štokholmský program, budúci finančný dohľad a najmä telekomunikačný balík. Samit o klíme v Kodani by sa tiež mohol pohnúť správnym smerom, keby sme to my v Európskom parlamente chceli.
<P>
Spomedzi nedostatkov by som spomenul, že sa nepodarilo zaviesť mobilitu pacientov. Predstavuje to nepretržitú právnu neistotu a zbytočné trápenie, kým ľudia čakajú na ošetrenie.
<P>
Celkovo si však pán premiér Reinfeldt, pani Malmströmová, ktorá je ministerkou pre záležitosti Európskej únie, a všetci ostatní členovia predsedníckeho tímu zaslúžia plné uznanie. Všetci si zaslúžite šťastný nový rok!
<SPEAKER ID="048" NAME="Judith Sargentini" AFFILIATION="Verts/ALE">
(NL) Vážený pán predsedajúci, pán Reinfeldt, na vašom predsedníctve je jedna veľká škvrna a tou sú rozhodnutia prijaté v súvislosti so systémom SWIFT. Lisabonská zmluva nadobudla platnosť 1. decembra a 30. novembra ste vy a vaši kolegovia spomedzi hláv štátov a predsedov vlád narýchlo pripravili dohodu o poskytovaní našich bankových údajov Spojeným štátom. Ak je to predzvesťou budúceho vývoja Štokholmského programu - programu určeného na zaistenie našich občianskych práv, bezpečnosti a slobody -, potom mám dojem, že jeho uplatnenie skutočne nakloní misky váh a ohrozí slobodu a občianske práva.
<P>
Toto je škvrna na vašom predsedníctve. Zároveň si myslím, že to znevažuje zavedenie Lisabonskej zmluvy, ktorá poskytuje Európskemu parlamentu viac práv. Bola by som rada, keby ste ma uistili, že v budúcnosti preukážete viac úcty k občianskym právam, občanom a Parlamentu.
<SPEAKER ID="049" NAME="Zoltán Balczó" AFFILIATION="NI">
(HU) Vážený pán predsedajúci, radi by sme posúdili výsledky švédskeho predsedníctva spätne z 10-ročnej až 20-ročnej perspektívy. Najdôležitejšou udalosťou, ktorá sa bude spomínať, je nadobudnutie platnosti Lisabonskej zmluvy. Táto zmluva vytvára právny rámec pre superštát s populáciou 500 miliónov obyvateľov, ktorý je riadený z centrálneho miesta, pričom národné štáty sa z neho vytrácajú. Cesta, ktorá nás k tomu viedla, bola protidemokratická. Tri referendá odmietli túto koncepciu, až kým predpísané druhé írske referendum a získaný podpis Václava Klausa nevytvorili príležitosť, aby sa táto koncepcia zrealizovala. Väčšina európskej populácie túto koncepciu odmietla a chce si zachovať národný štát. Z toho dôvodu som presvedčený, že dejiny toto obdobie opíšu ako nevydarený pokus vytvoriť impérium.
<SPEAKER ID="050" NAME="Othmar Karas" AFFILIATION="PPE">
(DE) Vážený pán predsedajúci, pán úradujúci predseda Rady, dámy a páni, v rozpravách o predsedníctve Rady často hovoríme tak, akoby predsedníctvo stelesňovalo Európsku úniu. Predsedníctvo Rady nie je Európska únia, ono iba riadi európsku inštitúciu. Z toho dôvodu by som chcel každého požiadať, aby bol trochu spravodlivejší a pokojnejší.
<P>
Za ostatných šesť mesiacov vykonalo predsedníctvo Rady dobrú prácu. Pomohlo otvoriť novú kapitolu v dejinách úspešnej Európskej únie. Nikto z nás však nechce Európu, ktorá sleduje záujmy vlád. Svoje úsilie smerujeme k Európe pre občanov a k širšej spolupráci medzi inštitúciami a rôznymi časťami Európskej únie. Súčasťou Európskej únie je každý z nás.
<P>
Inštitucionálna diskusia sa uzavrela, boli obsadené nové posty a v niekoľkých dôležitých bodoch sa Rada posunula do pozície, ktorá nám umožní pokračovať v práci. Pozrime sa do budúcnosti. Niekto povedal, že máme vážny problém, pretože Lisabonská zmluva ešte nebola zohľadnená v pracovných metódach Rady. Rada má viac príležitostí ovplyvniť Európsky parlament a výbory Európskeho parlamentu než má Európsky parlament možností ovplyvniť pracovné skupiny a zasadnutia Rady. Keďže máme rovnaké postavenie ako zákonodarné orgány, žiadame, aby sa aj po tejto stránke pristupovalo k týmto dvom inštitúciám rovnako.
<P>
Áno, bolo chybou - o obsahu môžeme polemizovať - pretlačiť dohodu o systéme SWIFT predtým, ako sa o deň neskôr zmenili právomocí Parlamentu. Rozhodnutie o dohľade nad finančným trhom ešte stále nebolo uzavreté. Potrebujeme vylepšovať, potrebujeme výkonnú moc, potrebujeme viac európskeho dohľadu tam, kde ide o cezhraničné inštitúcie, a potrebujeme dosiahnuť lepšiu koordináciu medzi členskými štátmi, Komisiou a Európskou centrálnou bankou v Bazilejskom výbore, pretože inak sa vytvorí nejaká paralelná štruktúra.
<SPEAKER ID="051" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, chcem zablahoželať švédskemu predsedníctvu k jeho práci, a to najmä pokiaľ ide o priestor slobody, bezpečnosti a spravodlivosti.
<P>
Nadobudnutie platnosti Lisabonskej zmluvy predstavuje kvalitatívny krok a vyžaduje si, aby nasledujúce predsedníctva - teda španielske, belgické a maďarské - pokračovali v zmene, ktoré urobilo švédske predsedníctvo prostredníctvom Štokholmského programu pri navrhovaní akčného plánu.
<P>
V súvislosti so spoluprácou, ktorá sa podľa Lisabonskej zmluvy vyžaduje medzi Európskou komisiou, Radou, Parlamentom a národnými parlamentmi členských štátov (článok 17 Zmluvy o Európskej únii a článok 295 Zmluvy o fungovaní Európskej únie), by som rád upozornil na dôležitosť troch bodov, ktoré švédske predsedníctvo zdôrazňovalo.
<P>
Prvý sa týka nejasnosti okolo koordinátora boja proti terorizmu a nezákonnému obchodovaniu s ľuďmi a toho, do akej miery je tento úradník závislý od Komisie a kedy, naopak, podlieha kontrole Európskeho parlamentu.
<P>
Druhým bodom je vonkajší rozmer základných práv, ktorý sa teraz stane prierezovým rozmerom európskych politík. Kým Komisia má komisára pre základné práva a spravodlivosť, aj Európska únia má Európsku službu pre vonkajšiu činnosť, ktorá sa musí zaviazať k ochrane ľudských práv a intenzívnemu zapojeniu do ochrany základných práv.
<P>
Tretí bod sa týka schengenského priestoru voľného pohybu osôb. Sme presvedčení, že skutočnosť, že sa hodnoteniu a monitorovaniu Európskeho paktu o prisťahovalectve a azyle a politike kontroly vonkajších hraníc (azyl, prisťahovalectvo a predchádzanie organizovanému zločinu) pripisuje dôležitosť, povedie k úspešnému vytvoreniu tohto priestoru voľného pohybu osôb a ľudských práv, čím sa dokončí vnútorný trh a uskutoční sa náš európsky projekt.
<SPEAKER ID="052" NAME="Lena Ek" AFFILIATION="ALDE">
(SV) Vážený pán predsedajúci, stavať mosty nie je nikdy jednoduché. Mimoriadne zložité je to vtedy, keď potrebujeme cez tieto mosty dostať 27 členských štátov a 500 miliónov ľudí, aby sme prešli zo starej EÚ do otvorenejšej, transparentnejšej a demokratickejšej EÚ v súlade s novou Lisabonskou zmluvou a s Európskym parlamentom, ktorý má teraz oveľa väčší vplyv.
<P>
Túto jeseň sme bojovali s klimatickou krízou aj s krízou týkajúcou sa pracovných miest. Napriek tomu sa švédskemu predsedníctvu podarilo zaviesť niekoľko neuveriteľne dôležitých právnych predpisov o energetickej účinnosti. Teší ma najmä to, že EÚ v súčasnosti zaviedla energetické označovanie domácich spotrebičov. Medzi ďalšie príklady v súčasnosti zavádzaných právnych predpisov patria požiadavky na energetickú účinnosť budov a environmentálne označovanie pneumatík vozidiel.
<P>
Na záver by som rada poďakovala vláde za jej efektívne a súdržné predsedníctvo. Chcela by som vyjadriť úctu najmä veľvyslankyni EÚ Ulrike Barklundovej Larssonovej, ktorá nás túto jeseň tak náhle opustila. Urobila fantastickú prácu a veľmi nám chýba.
<P>
Teraz zostáva už len uzavrieť konferenciu o klíme v Kodani. Je to posledná a najdôležitejšia úloha, ktorá bude mať ten najväčší dlhodobý účinok. Veľa šťastia!
<SPEAKER ID="053" NAME="Mario Mauro" AFFILIATION="PPE">
(IT) Vážený pán predsedajúci, pán Reinfeldt, dámy a páni, v záveroch vyplývajúcich z poslednej Európskej rady je niekoľko bodov, na ktorých by sme mali byť schopní dohodnúť sa a ktoré by sme mohli označiť ako povzbudivé pre bezprostrednú budúcnosť.
<P>
Po prvé, prisťahovalectvo: zdôraznená bola potreba zefektívniť prístup na územie Európskej únie z hľadiska zaistenia bezpečnosti jej občanov. Na realizáciu tohto cieľa potrebujeme integračnú politiku. Inými slovami, potrebujeme dosiahnuť správnu rovnováhu medzi potrebami členských štátov, ľudskou drámou a produktívnym potenciálom migrantov.
<P>
Pokiaľ ide o prisťahovalectvo a azyl, spomínala sa Európa založená na zodpovednosti a solidarite. V tomto zmysle ma povzbudzuje spôsob, akým Rada zdôraznila naliehavú potrebu bojovať proti nezákonnému prisťahovalectvu, pričom začať by sa malo v hraničných členských štátoch, a to najmä na juhu. To znamená deliť sa o zdroje aj o problémy. Bohužiaľ, celý tento aspekt príliš často zatláča do úzadia sebectvo a nedostatok odvahy.
<P>
Druhým aspektom, ktorý považujem za prioritu v tomto čase hospodárskej krízy, keď stále nevidíme svetlo na konci tunela, je opätovné spustenie lisabonskej stratégie. Musíme byť čo najskôr opäť schopní konkurovať rozvíjajúcim sa mocnostiam na finančnej a obchodnej úrovni: len najmodernejší výskumný a informačný systém nám umožní podniknúť tento krok, ktorý je pre nás, a najmä pre budúce generácie, taký nesmierne dôležitý.
<P>
Som veľmi rád, že nová metóda, na ktorú sa odvoláva Rada, má za cieľ upevniť spojenie medzi vnútroštátnymi opatreniami a opatreniami Európskej únie a posilniť národné vlastníctvo prostredníctvom aktívnejšieho zapojenia zo strany vedenia a pracujúcich, ako aj regionálnych a miestnych orgánov, čo možno zhrnúť jedným slovom: subsidiarita.
<P>
Stále však cítim, že v tomto smere musíme urobiť viac: v centre hospodárskej obnovy Európy musia byť rodiny, ľudia a skupiny so stredným stupňom rizika. V skutočnosti len ľudia, len muži a ženy, majú tú pravú silu, aby mohli oživiť mnohé odvetvia nášho spoločenského života. V súčasnosti ich však skľučuje pesimizmus, ktorý až príliš často pochádza z inštitúcií.
<SPEAKER ID="054" NAME="Ivari Padar" AFFILIATION="S&amp;D">
(ET) Vážený pán predsedajúci, najskôr by som chcel pochváliť predsedníctvo za schválenie stratégie pre oblasť Baltského mora, ktorá je pre moju rodnú krajinu rozhodne veľmi dôležitá. Rád by som však trochu obšírnejšie hovoril o troch veciach týkajúcich sa témy financií.
<P>
Po prvé, rád by som sa poďakoval za úsilie, ktoré sa vyvinulo v súvislosti s nariadením o transeurópskom finančnom systéme, a zároveň vyzval Európsky parlament, aby toto nariadenie maximálne podporil.
<P>
Po druhé, s cieľom udržať finančnú krízu pod kontrolou zaviedla Európska únia a jej členské štáty veľký počet mimoriadnych opatrení, čo je veľmi pozitívne. V hospodárstve je už možné vidieť istú stabilizáciu. Zároveň súhlasím s Radou, že situácia ešte nie je dostatočne bezpečná na to, aby sme sa týchto podporných opatrení vzdali. Následkom krízy je pre mňa rozhodne skutočnosť, že banky sú potrebné a služby, ktoré poskytujú, sú potrebné tiež. Nie je preto nutné, aby sme s ich potrestaním zachádzali príliš ďaleko. Bankové aktivity by sa mali zakladať na tom, čo sa deje v skutočnom hospodárstve, a nie na medzibankovom virtuálnom trhu. Práve to bolo hlavnou príčinou nedávnej krízy. Zároveň musíme zvážiť vyplácanie odmien bankárom. Táto otázka sa v Estónsku stala mimoriadne dôležitou témou.
<P>
Po tretie, v tejto súvislosti podporujem výzvy adresované Medzinárodnému menovému fondu, aby zvážil stanovenie poplatku za celosvetové finančné transakcie - takzvanú Tobinovu daň - s cieľom vrátiť peniaze spoločnosti v čase rozkvetu. Podporujem potrebu obnovy hospodárskych a sociálnych dohôd medzi finančnými inštitúciami a spoločnosťou, ktorej slúžia, ako aj zvýšenie výhod pre spoločnosť v čase prosperity a jej ochranu pred nebezpečenstvami.
<SPEAKER ID="055" NAME="Paulo Rangel" AFFILIATION="PPE">
(PT) Vážený pán predsedajúci, v mene Poslaneckého klubu Európskej ľudovej strany (kresťanských demokratov) a portugalskej delegácie v skupine PPE by som na úvod rád zablahoželal švédskemu predsedníctvu, a to najmä pánovi premiérovi Reinfeldtovi.
<P>
Naším názorom na švédske predsedníctvo je, že to bol takmer totálny úspech, a to v podstate v štyroch základných oblastiach. Po prvé, v inštitucionálnej oblasti švédske predsedníctvo prispelo k nadobudnutiu platnosti Lisabonskej zmluvy a k veľmi úspešnej voľbe predsedu Komisie. Všetko, čo súviselo s ratifikáciou, bolo mimoriadne profesionálne a prebehlo na úrovni, ktorú očakávame v rámci osvedčených postupov v Európskej únii. Samozrejme, pre krajinu ako Portugalsko, ktorá hrala pri prijímaní Lisabonskej zmluvy rozhodujúcu úlohu, bol prínos švédskeho predsedníctva neoceniteľný.
<P>
Moja druhá poznámka sa týka programu zameraného na klímu, v rámci ktorého bolo, samozrejme, nesmierne dôležité aj úsilie, ktoré vyvinula Komisia. Podľa mňa a mnohých mojich kolegov zo skupiny PPE dosahuje Európska únia najväčší úspech práve v oblasti zmeny klímy. EÚ je na samom čele celosvetového boja, čo je zásluhou úsilia švédskeho predsedníctva a najmä predsedníctva Komisie. Aj tieto výsledky považujeme za veľmi pozitívne.
<P>
Tretím bodom, ku ktorému sa vyjadrím, je finančná regulácia. Najmä s touto poslednou Radou sme zaznamenali krok vpred, ktorý považujeme za rozhodujúci a ktorý môže mať veľký vplyv na naše vymanenie sa z krízy. Rád by som preto zablahoželal aj k dosiahnutiu dohody v tejto oblasti. Na záver by som chcel spomenúť oblasť, ktorá je pre mňa osobne veľmi dôležitá: Štokholmský program a na základe toho aj oblasť slobody, bezpečnosti a spravodlivosti. Sledoval som proces v Tampere a následne najmä proces v Haagu. Štokholmský program považujem za absolútne nevyhnutný a švédskemu predsedníctvu a premiérovi Reinfeldtovi by som k nemu chcel zablahoželať.
<SPEAKER ID="056" NAME="Marietta Giannakou" AFFILIATION="PPE">
(EL) Vážený pán predsedajúci, výsledky švédskeho predsedníctva sú skutočne pozitívne. Súvisia s nadobudnutím platnosti Lisabonskej zmluvy, ktorá znamená koniec medzivládneho prístupu, ktorý nám dlhé roky spôsoboval problémy, a umožňuje realizovať integrovanejšiu a kohéznejšiu politiku.
<P>
Švédske predsedníctvo charakterizuje aj vytvorenie Štokholmského programu a charakterizujú ho aj rozhodnutia prijaté počas finančnej krízy, ktoré sú skutočne dôležitými a kľúčovými bodmi v budúcom rozvíjaní tohto úsilia.
<P>
Voľba predsedu Európskej komisie a uskutočnené menovania, ktoré sú všetky nesmierne dôležité pre rozvoj úsilia, ktoré vyvíjame prostredníctvom Lisabonskej zmluvy, sú zároveň mimoriadne významné a zaujímavé pre Európsky parlament a predstavujú pozitívne a kľúčové prvky.
<P>
Európsky parlament prijíma novú úlohu ako zákonodarný orgán po boku Európskej rady. To značí nový pokrok, v rámci ktorého musíme všetci vyvinúť väčšie a súdržnejšie úsilie.
<SPEAKER ID="057" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, blahoželám švédskemu predsedníctvu k jeho chvályhodnému vedeniu v priebehu posledných šiestich mesiacov.
<P>
Pokiaľ ide o Štokholmský program, rád by som zdôraznil skutočnosť, že sa snaží podnietiť vytúženú spoločnú prisťahovaleckú politiku. Niektoré dôležité otázky však boli odsunuté na vedľajšiu koľaj.
<P>
V 11 členských štátoch Európskej únie bolo v roku 2008 uskutočnených 515 teroristických útokov. Boj proti terorizmu a ochrana obetí preto musia byť zaradené medzi priority nášho politického programu a v rámci Štokholmského programu musia tvoriť samostatnú a špecifickú kategóriu.
<P>
Po druhé, v priestore slobody, bezpečnosti a spravodlivosti žije osem miliónov nezákonných prisťahovalcov. V tomto smere musíme posilniť politiku rozvoja a spolupráce s krajinami pôvodu a tranzitnými krajinami. Európska únia musí podporiť uzavretie dohôd o repatriácii a readmisných dohôd s krajinami, ako sú Maroko, Alžírsko a Líbya. Budúci akčný plán Štokholmského programu, ktorý má byť predstavený v polovici júna 2010, musí tieto aspekty zvážiť.
<SPEAKER ID="058" NAME="Andrzej Grzyb" AFFILIATION="PPE">
(PL) Aj ja by som rád poďakoval švédskemu predsedníctvu a pánovi Reinfeldtovi osobne za jeho efektivitu, ako aj za vynikajúci spôsob, akým docielil priority predsedníctva.
<P>
Pre občanov Európskej únie sú, samozrejme, dôležité najmä kroky zamerané na zmiernenie účinkov hospodárskej a finančnej krízy. To sa týka podpory podnikateľského sektora s cieľom obnoviť pracovné miesta a vytvoriť podmienky na rozvíjanie malých a stredných podnikov, ako aj na odstránenie príčin krízy, a to predovšetkým na finančných trhoch, aby sa už v budúcnosti neopakovali. Zdá sa mi, že európsky dohľad je v tejto oblasti nedostatočný a že ako demokraticky zvolená inštitúcia tu musíme vplývať aj na etické normy, ktoré dodržiavajú tí, ktorí dohliadajú na banky a finančné inštitúcie.
<P>
Pokiaľ ide o samit v Kodani, plne podporujem stanovisko pána Barrosa. Ak majú byť ciele samitu skutočne dosiahnuteľné, je naozaj potrebné uzavrieť partnerstvo na strane ďalších dôležitých hospodárskych aktérov.
<SPEAKER ID="059" NAME="Silvia-Adriana Ţicău" AFFILIATION="S&amp;D">
(RO) Bola som spravodajkyňou pre smernicu o energetickej hospodárnosti budov, o ktorej som v druhom čítaní rokovala so švédskym predsedníctvom Rady Európskej únie. Táto správa je nesmierne dôležitá pre budúcnosť Európskej únie a boj proti zmene klímy. Je významná aj pre konferenciu v Kodani, ale predovšetkým pre 2,7 milióna pracovných miest, ktoré by sa v tomto odvetví mohli vytvoriť do roku 2020.
<P>
Pokiaľ ide o komitológiu, v súlade s Lisabonskou zmluvou sa rokovania začali inštitucionálnou dohodou o právomociach a postupoch, ktoré delegovala Komisia. Vzhľadom na to, že Lisabonská zmluva vytvára nový základ pre politiku zmeny klímy, ako aj pre spoločnú energetickú politiku, dúfam, a zároveň to od Európskej komisie aj očakávame, pán predseda Barroso, že nám predložíte pracovný program na nasledujúcich päť rokov, aby komisári, ktorých počúvame, mohli reagovať aj na tieto problémy.
<P>
Nakoniec by som rada spomenula odstránenie prekážok voľného pohybu pracovných síl v prípade pracovníkov z nových členských štátov, ktoré by malo byť posledným krokom švédskeho predsedníctva.
<SPEAKER ID="060" NAME="Predsedajúci">
Musím sa ospravedlniť pánovi Balčytisovi a pánovi Luhanovi, ale nemôžem vyhovieť ich žiadosti, pretože už máme mnoho ďalších rečníkov a nemáme dosť času na to, aby sme umožnili vystúpiť každému. Budú si to musieť nechať na inokedy. Ešte raz sa ospravedlňujem.
<SPEAKER ID="061" NAME="Ivo Vajgl" AFFILIATION="ALDE">
(SL) Rád by som zablahoželal švédskemu predsedníctvu k tomu, že viedlo Európsku úniu čestne a zodpovedne v čase, ako ste povedali, inštitucionálnych zmien a hospodárskej a finančnej krízy. Možno ste však zmeškali príležitosť podporiť v tomto období širšiu európsku diskusiu o sociálnoekonomickom modeli odlišnom od toho, ktorý nás priviedol do tejto krízy. Švédsko vie o tom oveľa viac ako niektoré iné krajiny.
<P>
Aj vy ste si trpko uvedomili obmedzenia Európskej únie, pokiaľ ide o jednotu konania, a to najmä v čase, keď sme volili vedenie EÚ. Stanovili ste zopár nových noriem v oblasti zahraničnej politiky, napríklad na Blízkom východe, a ja vám k tomuto úspechu blahoželám. Ďakujem vám aj za pozornosť, ktorú ste venovali rozšíreniu Európskej únie a za to, že ste spolu s Komisiou vyriešili niektoré nedokončené záležitosti, ktoré tomuto procesu stáli v ceste. Dobrá práca!
<SPEAKER ID="062" NAME="Jean-Pierre Audy" AFFILIATION="PPE">
(FR) Vážený pán predsedajúci, pán Barroso, pán Reinfeldt, rád by som poznal váš názor, pán Reinfeldt, na závery trojky, keďže hlavy štátov a predsedovia vlád sa rozhodli vytvoriť koncepciu tejto trojky, aby dodali predsedníctvu pocit kontinuity. Okrem toho, keďže uzatvárate trojku medzi Francúzskou republikou, Českou republikou a Švédskym kráľovstvom, aký je váš názor na tento nástroj a aký záver z toho vyvodzujete?
<SPEAKER ID="063" NAME="Mirosław Piotrowski" AFFILIATION="ECR">
(PL) Vážený pán predsedajúci, v tomto Parlamente sa stretávame každých šesť mesiacov, aby sme zhrnuli úspechy ďalšej krajiny, ktorá končí svoje vedenie Európskej únie.
<P>
Švédske predsedníctvo vojde do dejín, pretože jeho volebné obdobie bolo svedkom pretlačenia euroústavy, za ktorú niektorí agitovali takmer 10 rokov a ktorá je vo svojej súčasnej podobe známa ako Lisabonská zmluva. Stalo sa tak proti vôli mnohých národov. Výsledky referend vo Francúzsku, Holandsku a Írsku boli nápadne odignorované. Zaviedla sa zásada nedostatku demokracie umožňujúca kontrolu zhora, aby sa údajne zdokonalili administratívne mechanizmy EÚ. Prvé zmeny týkajúce sa výberu ľudí na nové posty v Únii zatiaľ prinášajú organizačný chaos a vyvolávajú všeobecné pobavenie v Európe aj vo svete. Švédske predsedníctvo v podstate zanecháva Európsku úniu v stave neistoty a zmätku.
<SPEAKER ID="064" NAME="Anna Maria Corazza Bildt" AFFILIATION="PPE">
Vážený pán predsedajúci, rada by som zablahoželala švédskemu predsedníctvu k vízii Európy zameranej na občanov, ktorú stanovuje Štokholmský program. Nikdy nemôžeme dostatočne vyzdvihnúť historický význam toho, že napokon máme víziu, ktorá reaguje na obavy našich občanov týkajúce sa bezpečnosti a zároveň dodržiavania práv jednotlivca. Napokon sa môžeme posunúť vpred k Európe, ktorá je tu pre občana a stojí pri ňom.
<P>
Zároveň by som rada uvítala Európsky podporný úrad pre azyl, ktorý je významným a konkrétnym krokom k upokojeniu obáv tých krajín, ktoré chcú bojovať proti nezákonnému prisťahovalectvu a zároveň zabezpečiť ľudskejšiu migračnú politiku. Štokholmský program tu s nami ostane päť rokov a ja dúfam, že sa môžeme posunúť k jeho realizácii. Ďakujem švédskemu predsedníctvu. Vaše dielo s nami ostane päť rokov.
<SPEAKER ID="065" NAME="Csaba Sándor Tabajdi" AFFILIATION="S&amp;D">
(HU) Švédske predsedníctvo vykonalo skvelú prácu a pánovi premiérovi by som k tomu rád zablahoželal. Finálne zavŕšenie ratifikácie Lisabonskej zmluvy vyriešilo poľutovaniahodnú a nehanebnú malú krízu, v ktorej bol zapletený aj český prezident Klaus. Táto situácia bola výsledkom politickej chyby, ku ktorej došlo počas procesu rozširovania, keď Európska únia už skôr nevyhlásila 13 diskriminačných Benešových dekrétov za morálne neobhájiteľné. Druhou významnou udalosťou je, že sa EÚ podarilo zaujať jednotné stanovisko v rámci rokovaní o zmene klímy. USA a Čína si túto skutočnosť stále neuvedomujú, ale Európska únia jasne pochopila, že budúcnosť patrí tomu, kto teraz hrá vedúcu úlohu v ekologickom hospodárskom rozvoji. Nezabúdajme, že EÚ bola schopná dosiahnuť tieto ciele len vďaka tomu, že nové členské štáty podstatne znížili množstvo svojich emisií. A napokon, treťou významnou udalosťou bolo, že sa rozbehli prístupové rokovania so Srbskom, pričom Srbsku, Macedónsku a Čiernej Hore bol udelený bezvízový styk. Rád by som sa švédskemu predsedníctvu poďakoval za vytvorenie vynikajúcej príležitosti pre trojicu španielskeho, belgického a maďarského predsedníctva.
<SPEAKER ID="066" NAME="Rachida Dati" AFFILIATION="PPE">
(FR) Vážený pán predsedajúci, pán Barroso, pán Reinfeldt, najskôr by som rada zablahoželala švédskemu predsedníctvu k šiestim mesiacom neúnavnej a veľmi ambicióznej práce, ktorú vykonalo, a to najmä vtedy, keď spolu s hlavami štátov a predsedami vlád, ako aj v rámci pôsobnosti G20 zabezpečilo spoločné a ambiciózne stanovisko k otázkam finančnej regulácie.
<P>
Aj pokiaľ ide o konferenciu v Kodani, vidíme, že Európska únia zaujala ambiciózne, veľmi dôležité a veľmi aktívne spoločné stanovisko. Jej stanoviská a rozhodnutia by som preto rada podporila. Európa je hnacou silou, ktorá stojí za návrhom, rokovaniami a uzavretím významných dohôd týkajúcich sa tejto finančnej krízy, ktorá zasiahla celú Európu.
<P>
Aj Európska rada vyjadrila minulý týždeň svoje stanovisko k novej štruktúre finančného dohľadu a následne sa otvorili rokovania s Európskym parlamentom. Odteraz bude zodpovednosť za monitorovanie uplatňovania rozhodnutí, ktoré boli prijaté v Pittsburghu, niesť aj Európsky parlament.
<P>
Finančná kríza odhalila slabiny v našom systéme finančného dohľadu. Zámerom bolo zabezpečiť lepšiu koordináciu, ale aj obnoviť a posilniť právomoci európskych orgánov. Tieto požiadavky sú naliehavé.
<P>
Dúfam - a v tom sa obraciam na Komisiu -, že pri realizácii našich rozhodnutí zostaneme ostražití a zachováme si túto úroveň ambícií.
<SPEAKER ID="067" NAME="Diane Dodds" AFFILIATION="NI">
Vážený pán predsedajúci, dnes ráno by som chcela v mene rybného hospodárstva Severného Írska vyjadriť svoje obrovské sklamanie, pretože tomuto odvetviu boli vnútené ďalšie obmedzenia. Vyhlásenie Rady zo včera večera, že dôjde k 9 % obmedzeniu lovu homárov v oblasti 7A, je pre rybné hospodárstvo v Severnom Írsku tvrdým úderom.
<P>
Pre program regenerácie tresky a zníženie počtu dní na mori je toto odvetvie krehké. Je to odvetvie, ktoré sa musí spoliehať na homáre. Toto 9 % obmedzenie bude zničujúce a je mimoriadne rozhorčujúce, keďže vedci mali tohto roku Komisii dovoliť, aby toto obmedzenie odložila.
<P>
Myslím si, že prioritou španielskeho predsedníctva v nasledujúcom volebnom období musí byť reforma spoločnej politiky rybného hospodárstva a zaistenie toho, aby rozhodnutia takéhoto druhu prijímali miestni zodpovední ľudia na regionálnej úrovni a nie byrokrati z Bruselu.
<SPEAKER ID="068" NAME="Czesław Adam Siekierski" AFFILIATION="PPE">
(PL) Počas švédskeho predsedníctva sa v Únii stalo veľa dobrého. Samozrejme, bolo to zložité obdobie krízy a očakávaní, ktoré súviseli so schválením Lisabonskej zmluvy. Nesúhlasím však s názorom, že tu máme inú alebo novú Úniu. Myslím si, že máme nanajvýš vynovenú Úniu. Všeobecné ustanovenia zmluvy treba v podstate doplniť, a to nielen pokiaľ ide o podrobný obsah, ale aj o konkrétne praktické riešenia. Je dôležité objasniť rozdelenie kompetencií medzi kľúčové posty a spôsob, akým vytvoríme vzťahy medzi inštitúciami EÚ. Objasniť treba aj novú úlohu Európskeho parlamentu.
<P>
Moje obavy vyplývajú z možných obmedzení funkcie rotujúceho predsedníctva, ktoré vykonávajú po sebe idúce členské štáty. Na túto vedúcu úlohu sa členské štáty pripravujú a vykonávajú ju s veľkým odhodlaním. Ak popri stálom predsedovi Európskej rady nebudeme mať aj vedúceho predstaviteľa krajiny, ktorá v tom čase predsedá a predkladá nám tu správy, Únia bude neúplná a stratí niečo zo svojej rozmanitosti. Krajiny, ktoré vedú, musia stále tvorivo podnecovať nové činnosti, pričom stály predseda Európskej rady bude musieť zabezpečiť koordináciu, kontinuitu a súdržnosť práce Únie.
<SPEAKER ID="070" NAME="Fredrik Reinfeldt">
úradujúci predseda Rady. - Vážený pán predseda, ako už bolo spomenuté, s blížiacim sa koncom tejto rozpravy sa blížime aj ku koncu ostatného rotujúceho predsedníctva. José Manuel Barroso a ja čoskoro odídeme do Kodane, takže sa len vyjadrím k finančným prostriedkom, pretože si myslím, že práve táto otázka sa ocitne v centre diskusií, ktoré teraz budeme viesť s rozvojovými krajinami.
<P>
Boli sme schopní navrhnúť sumu 2,4 miliardy EUR ročne - na obdobie rokov 2010 až 2012. Dôležité bolo pre nás povedať, že táto suma je určená práve na tieto roky, na roky 2010 až 2012, a bude k dispozícii aj na podporu ochrany klímy.
<P>
Diskusia o tom, ako splniť rozvojové ciele tisícročia, je veľmi dôležitá. Chcem zdôrazniť, že členské štáty súhlasili, že by sme sa mali zaviazať spoločne vyplatiť 0,56 % HND EÚ do roku 2010, čo je už budúci rok, a pokiaľ ide o oficiálnu rozvojovú pomoc, do roku 2015 by sme sa mali dostať na percentuálnu úroveň OSN, ktorá je 0,7 %.
<P>
Vo veľkej miere to majú v rukách členské štáty. Je očividné, že veľmi veľa členských štátov je v súčasnosti pod úrovňou týchto čísel. Švédsko je v tomto prípade veľkou výnimkou, pretože takmer ako jediné dáva na rozvojovú pomoc 1 % HND. Keď diskutujeme o týchto úrovniach, mali by sme pamätať na to, že medzi krajinami sú rozdiely.
<P>
Členské štáty mohli dať dobrovoľne toľko finančných prostriedkov, koľko boli schopné poskytnúť. Veľmi rád vám oznamujem, že všetkých 27 členských štátov prispelo k týmto finančným prostriedkom na rýchly štart. V niektorých prípadoch boli príspevky veľmi malé, ale európsky hlas počuť v tom zmysle, že prispel naozaj každý.
<P>
Ešte raz vám ďakujem aj za spoluprácu s Európskym parlamentom. Počas švédskeho predsedníctva je to už po štvrtýkrát, čo ja ako premiér vystupujem v tomto Parlamente. To sa však ani zďaleka nepribližuje k počtu vystúpení pani Cecilie Malmströmovej, ktorá pred vami v tomto Parlamente vystúpila dvadsaťpäťkrát. Počas svojho funkčného obdobia vystúpilo predsedníctvo pred parlamentným plénom celkovo pri 43 príležitostiach a vo výbore sme boli pri 44 rôznych príležitostiach.
<P>
Aj to je dôležité, pokiaľ ide o diskusie o transparentnosti a dobrej spolupráci medzi inštitúciami. Pochopili sme, aké dôležité je mať dobré vzťahy s Európskym parlamentom. Pripravovali sme sa na tunajšie vystúpenia, aby sme boli schopní odpovedať na vaše otázky, a ďakujeme vám za veľmi dobrú spoluprácu.
<SPEAKER ID="071" NAME="Predseda">
Vážený pán premiér, o dva týždne sa vaše predsedníctvo Európskej únie skončí. Ďakujem vám za vašu činnosť a za vašu energiu. Vieme, že to nebolo ľahké predsedníctvo. Ako sme však počuli od našich poslancov a podľa mnohých vyjadrených názorov, toto predsedníctvo bolo úspešné. Rád by som sa poďakoval vám osobne a rozhodne aj celej švédskej vláde. V posledných týždňoch po prvýkrát v dejinách zažívame nové vzťahy, ktoré sú výsledkom Lisabonskej zmluvy.
<P>
Veľmi pekne vám ďakujem. Vaše predsedníctvo si zapamätáme.
<SPEAKER ID="072" NAME="José Manuel Barroso">
predseda Komisie. - Vážený pán predseda, len by som rád odpovedal na niekoľko konkrétnych otázok tých poslancov Parlamentu, ktorí ešte neodišli.
<P>
Napríklad pán Severin hovoril o hospodárskej, sociálnej a územnej súdržnosti a ja by som rád zdôraznil jednu vec, ktorú spomenul. V podstate už počas prvej výmeny názorov, ktorú sme mali v Európskej rade v súvislosti s budúcou stratégiou Európskej únie do roku 2020, sme sa dohodli, že by sme mali vyvinúť maximálne úsilie, aby sme zaručili hospodársku, sociálnu a územnú súdržnosť, ako aj rodovú rovnosť. Uvádza sa to aj v bode 18 záverov Rady. Myslím si, že je dôležité zaistiť to od samého začiatku diskusií o stratégii Európskej únie do roku 2020. Samozrejme, dôraz sa kladie na konkurencieschopnosť a potrebu reagovať na globálne problémy, ktorým v súčasnosti čelíme, ale zároveň by sme pri tom mali podporovať hospodársku, sociálnu a územnú súdržnosť v Európskej únii. To bude veľmi dôležité nielen pre zadefinovanie tejto stratégie, ale aj pre ďalšie finančné výhľady.
<P>
Ďalšiu konkrétnu otázku týkajúcu sa európskych dozorných orgánov nastolil pán Karas a taktiež pani Datiová. Dovoľte mi celú záležitosť objasniť. Veľmi nás teší skutočnosť, že sa Európskej rade podarilo dospieť k jednomyseľnej zhode. Úprimne povedané, pred nejakým časom by bolo nepredstaviteľné, aby sa všetky členské štáty zhodli na texte o finančnom dohľade na európskej úrovni. V tejto súvislosti a so všetkou úctou k chúlostivej povahe niektorých otázok, ktorých sa týkajú naše návrhy, som presvedčený, že text, ktorý navrhla Komisia, bol trochu príliš preriedený. Komisia vo svojom návrhu počítala s jednoduchou a funkčnou fiškálnou ochrannou doložkou, a to práve preto, že ide o veľmi citlivú záležitosť. V každom prípade je mi ľúto, že v dvoch z troch prípadov, kedy Komisia navrhla udeliť orgánom právomoci súvisiace s priamym oslovením jednotlivých finančných inštitúcií, boli tieto návrhy z textu odstránené.
<P>
Je mi ľúto, že otázka núdzových situácií bola spolitizovaná tým, že sa Rade prisúdila zodpovednosť za vyhlásenie existencie núdzového stavu, a zároveň mi je ľúto, že potenciálny rozsah priameho dohľadu zo strany európskych dozorných orgánov sa obmedzil len na úverové ratingové agentúry. Dúfam, že počas ďalšej fázy rokovaní Európsky parlament posilní a opäť vyváži nariadenia v týchto oblastiach.
<P>
Teraz prejdem k otázke samitu v Kodani. Dovoľte mi vyjasniť to: bolo veľmi dôležité, že Európska rada potvrdila predchádzajúce záväzky, podľa ktorých sme pripravení znížiť množstvo emisií do roku 2020 o 30 % oproti úrovni z roku 1990, a to za predpokladu, že ostatné rozvinuté krajiny sa zaviažu k porovnateľnému zníženiu množstva emisií a že rozvojové krajiny tiež primerane prispejú podľa svojich záväzkov a príslušných možností.
<P>
Naďalej budeme posudzovať plány ďalších krajín na znižovanie emisií a v Kodani prijmeme toto rozhodnutie v pravý čas. Počas Európskej rady som v podstate spomenul možnosť istej úpravy našej ponuky, a to konkrétne možnosť vytvoriť isté cestičky vedúce až za rok 2020. Táto diskusia totižto nie je len o roku 2020, ale aj o období po roku 2020. Pokiaľ ide o cestičky, ktoré môžeme vymedziť po roku 2020, mali by sme byť flexibilní. Práve v tomto duchu ideme do Kodane. Naším cieľom nie je dosiahnuť len najambicióznejšiu dohodu, ale aj skutočne globálnu dohodu.
<SPEAKER ID="073" NAME="Predseda">
Vážený pán predseda Barroso, ešte raz vám ďakujem. Rád by som poďakoval pánovi premiérovi Reinfeldtovi, pani ministerke a bývalej poslankyni Európskeho parlamentu pani Malmströmovej a celej švédskej vláde za veľmi aktívnu spoluprácu s Európskym parlamentom.
<P>
Týmto uzatváram rozpravu.
<P>
Písomné vyhlásenia (článok 149)
<SPEAKER ID="074" NAME="Vilija Blinkevičiūt " LANGUAGE="LT">
Chcela by som zablahoželať švédskemu predsedníctvu ku konštruktívnej a efektívnej realizácii cieľov jeho programu. Švédsko vynaložilo značné úsilie, aby zaistilo, že Lisabonská zmluva nadobudne platnosť 1. decembra tohto roka. To znamená, že Európska únia bude demokratickejšia, výkonnejšia a transparentnejšia. Som si istá, že táto zmluva zdokonalí kontinuitu a posilní úlohu EÚ na medzinárodnej scéne.
<P>
Počas švédskeho predsedníctva bola schválená stratégia EÚ pre oblasť Baltského mora. Som veľmi rada, že na realizáciu stratégie EÚ pre oblasť Baltského mora bola vyčlenená istá finančná podpora. Ako Litovčanka veľmi dobre poznám problémy, ktorým oblasť Baltského mora v súčasnosti čelí. Jedným z nich je, ako čo najlepšie vyriešiť naliehavý a závažný problém ochrany životného prostredia v oblasti Baltského mora. Ďalším je, ako pretvoriť oblasť Baltského mora na výkonnejší motor hospodárskeho rastu a rozvoja.
<P>
Dnes už môžeme nájsť predbežné odpovede na tieto otázky v stratégii EÚ pre oblasť Baltského mora, ktorá bola prijatá počas švédskeho predsedníctva. Je to prvý z niekoľkých európskych makroregionálnych rozvojových plánov, pomocou ktorého sa nám hádam podarí zlepšiť životné prostredie regiónu a posilniť jeho konkurencieschopnosť. Stratégia Štokholmského programu je jednou z najdôležitejších priorít, ktoré Švédsko dosiahlo. Tento päťročný program vytvorí podmienky pre ďalší rozvoj oblasti slobody, bezpečnosti a spravodlivosti.
<SPEAKER ID="999" NAME="José Manuel Fernandes  " LANGUAGE="PT">
Šesť mesiacov švédskeho predsedníctva pod vedením pána premiéra Reinfeldta prinieslo veľký úspech a nieslo sa v znamení excelentnosti.
<P>
Švédske predsedníctvo hralo rozhodujúcu úlohu pri nadobudnutí platnosti Lisabonskej zmluvy. Tým sa skončila takmer desať rokov trvajúca diskusia a inštitucionálna patová situácia a otvorili sa dvere novým príležitostiam pre Európsku úniu.
<P>
Boj proti zmene klímy je témou, ktorá vždy patrila medzi priority jej programu. EÚ má v tejto oblasti vedúce postavenie, čo dokazuje jej ambiciózny návrh znížiť množstvo emisií o 80 % a 95 % do roku 2050. Zároveň dosiahla dohodu o poskytnutí 7,2 miliardy EUR do fondov pre rozvojové krajiny na nasledujúce tri roky.
<P>
Švédske predsedníctvo čelilo hospodárskej kríze a finančným turbulenciám prostredníctvom rozumných a realistických opatrení. Tvárou v tvár najhoršej finančnej kríze od 30. rokov 20. storočia EÚ pohotovo prijala mimoriadne podporné opatrenia. Prostredníctvom novej finančnej štruktúry dohľadu sa pracovalo aj na tom, aby sa "predišlo" ďalším krízam.
<P>
Švédske predsedníctvo pomohlo riešiť krízu a posilnilo Európu, pričom jej umožnilo pokračovať vo vytváraní cesty mieru, úspechu a modernizácie.
<SPEAKER ID="075" NAME="Ilda Figueiredo  " LANGUAGE="PT">
Pravda je, že práve počas švédskeho predsedníctva došlo k závažným inštitucionálnym zmenám, a to najmä k nadobudnutiu platnosti Lisabonskej zmluvy. Stalo sa tak po vyvíjaní nátlaku na írskych občanov a ich vydieraní, aby zmenili svoje hlasovanie v druhom referende, ktoré museli absolvovať.
<P>
Dokonca aj pre niekoho, kto si skutočne želá čoraz neoliberálnejšiu, militaristickejšiu a federalistickejšiu európsku integráciu, je však neprijateľné, aby nemal čo povedať o strašnej sociálnej situácii, v ktorej sa nachádza Európska únia. Jasne to vidieť na náraste nezamestnanosti, ktorá sa len za jeden rok zvýšila o 5 miliónov ľudí, takže v súčasnosti je bez práce viac ako 23 miliónov ľudí.
<P>
Bolo však dosť príznačné, že stredobod záujmu sa upriamil na začiatok rozpravy o stratégii EÚ do roku 2020, pričom sa celkom zabudlo na zhodnotenie takzvanej lisabonskej stratégie, ktorá bola schválená pred 10 rokmi a sľubovala, že z EÚ sa stane oáza. Bolo to nesporné rovnako ako skutočnosť, že sa nemuseli spomenúť príčiny najväčšej hospodárskej a sociálnej krízy za posledné desaťročia, ktorú živila liberalizácia a pracovná flexibilita, čo zapríčinilo vznik nestabilnej a slabo platenej práce a zvýšilo nezamestnanosť.
<SPEAKER ID="076" NAME="Lidia Joanna Geringer de Oedenberg  " LANGUAGE="PL">
Vážený pán predseda, zhodnotenie švédskeho predsedníctva prinieslo veľmi pozitívny výsledok. Samozrejme, jeho najväčším úspechom bolo zavŕšenie ratifikačného procesu Lisabonskej zmluvy. Ako členka Výboru pre právne veci považujem za úspech aj kompromis, ktorý Rada dosiahla v oblasti európskych patentov a integrovaného systému patentovej jurisdikcie.
<P>
Rozprava o spoločnom patente pre celú Úniu prebieha dlho. Je najvyšší čas stanoviť v tejto oblasti konkrétne pravidlá, pretože nedostatok jednotných nariadení prekáža v rozvoji európskych spoločností a sťažuje im možnosť konkurovať napríklad americkým firmám. V minulosti sme už veľakrát videli, aké ťažké je zosúladiť záujmy všetkých členských štátov v oblasti patentu EÚ, a preto som švédskemu predsedníctvu o to vďačnejšia za kompromis, ktorý sa podarilo dosiahnuť, hoci zatiaľ len na politickej úrovni.
<P>
Lisabonská zmluva poskytuje Únii právny základ na vytvorenie zákona o duševnom vlastníctve a stanovuje, že v súlade s riadnym legislatívnym postupom budú prijaté primerané normy. Počas nadchádzajúceho španielskeho predsedníctva sa teda v Parlamente uskutoční veľmi zaujímavá rozprava o kompromise, ku ktorému sa dospelo v decembri tohto roka.
<SPEAKER ID="077" NAME="Zita Gurmai  " AFFILIATION="S&amp;D">
písomne. - Lisabonská zmluva dostala zelenú, čo vytvorilo všetky okolnosti potrebné pre inštitucionálne reformy. Úlohou švédskeho predsedníctva bolo vydláždiť cestu k uplatneniu ustanovení Lisabonskej zmluvy. Túto úlohu zvládlo. Úlohou ďalšieho predsedníctva bude zabezpečiť, aby nové štruktúry účinne fungovali. V tejto súvislosti by sa malo vyvinúť maximálne úsilie, aby sa zaistila hospodárska, sociálna a územná súdržnosť a rodová rovnosť. Považujem za dôležité zdôrazniť, že na základe tejto zmluvy bude Charta základných práv záväzná, takže ľudské práva vrátane rodovej rovnosti a antidiskriminačné otázky budú mať väčšiu šancu presadiť sa prostredníctvom zákona.
<P>
Ďalším úspechom bolo vypracovanie a schválenie Štokholmského programu zameraného na kľúčové otázky, ktorý možno považovať za pragmatický akčný plán pre bezpečnejšiu a otvorenejšiu Európu založený na spoločných hodnotách, zásadách a krokoch.
<P>
Rada by som zdôraznila, že hoci rodová rovnosť nebola prioritou, švédske predsedníctvo hralo úlohu aj pri zvýšení počtu komisárok a vymenovaní vysokej predstaviteľky.
<SPEAKER ID="078" NAME="Petru Constantin Luhan  " LANGUAGE="RO">
Lisabonská zmluva posilnila úlohu Parlamentu v európskom rozhodovacom procese a zo širšieho hľadiska aj legitimitu tejto inštitúcie v očiach európskych občanov. Z toho dôvodu blahoželám švédskemu predsedníctvu k pozoruhodnému úsiliu, ktoré vyvinulo, aby dosiahlo nadobudnutie platnosti tejto novej zmluvy. Rovnako vítam pokroky v oblastiach spravodlivosti a vnútorných vecí. Štokholmský program, ktorý bol navrhnutý v ostatných mesiacoch a ktorý Európska rada odhlasovala 10. a 11. decembra, načrtáva nový referenčný rámec v tejto oblasti na roky 2010 - 2014. Som rád, že Rada zvážila odporúčania Parlamentu. Mám na mysli najmä rozšírenie schengenského priestoru na všetky krajiny EÚ, ktoré sa teraz po pozmeňujúcich a doplňujúcich návrhoch, ktoré sme predložili, stáva prioritou vnútornej politiky Európskej únie.
<SPEAKER ID="998" NAME="Marian-Jean Marinescu  " LANGUAGE="RO">
Chcel by som zablahoželať švédskemu predsedníctvu k šesťmesačnej náročnej práci, ktorú vykonalo v zložitej situácii poznačenej hospodárskou a finančnou krízou, prípravami samitu v Kodani a prijatím Lisabonskej zmluvy. Vďaka Lisabonskej zmluve máme konečne jasný inštitucionálny rámec na riešenie všetkých problémov, ktorým čelí dnešný svet. Nová zmluva umožní EÚ pevne prevziať priekopnícku úlohu v boji proti zmene klímy a zaujať postavenie globálneho aktéra, a to nielen vo vzťahu k Spojeným štátom a Ruskej federácii, ale aj vo vzťahu k rozvíjajúcim sa krajinám. Nový stály predseda Rady a vysoká predstaviteľka navyše zabezpečia kontinuitu v činnostiach zahraničnej politiky EÚ, čo znamená pokrok v posilňovaní úlohy EÚ na svetovej scéne. V dôsledku všetkých týchto inštitucionálnych zmien bude EÚ výkonnejšia a bude mať k dispozícii širšiu škálu spôsobov riešenia hlavných problémov, ktorým čelí medzinárodné spoločenstvo, ako sú boj proti terorizmu, prispôsobenie sa zmene klímy, zaistenie energetickej bezpečnosti a boj proti následkom hospodárskej a finančnej krízy. Som si istý, že španielske predsedníctvo bude schopné splniť očakávania a úspešne pokračovať v krokoch a činnostiach, ktoré odštartovalo švédske predsedníctvo.
<SPEAKER ID="997" NAME="Véronique Mathieu  " LANGUAGE="FR">
Rada by som zablahoželala švédskemu predsedníctvu k jeho práci, a to najmä v tých oblastiach, ktoré patria pod Výbor pre občianske slobody, spravodlivosť a vnútorné veci. Úlohy boli obrovské: uskutočnil sa prechod od právneho systému Zmluvy z Nice k tomu, ktorý stanovuje Lisabonská zmluva, a zároveň prebehla príprava ďalšieho viacročného programu, ktorý určí priority pre priestor slobody, bezpečnosti a spravodlivosti na nasledujúcich päť rokov. Rada by som pochválila tento Štokholmský program, ktorý posilní ambiciózne politické úsilie zamerané na zdokonalenie tohto priestoru do roku 2014. Treba však urobiť ešte značný pokrok, a to najmä v oblasti azylu. Vítam vytvorenie Európskeho podporného úradu pre azyl, pretože je veľmi dôležité zbližovať nielen zákony, ale aj postupy členských štátov. Predsa však bude nutné čo najskôr prijať ďalšie návrhy z azylového balíka, aby sa predišlo potrebe rozvinúť tretiu fázu spoločného európskeho azylového systému. Vďaka významným inštitucionálnym zmenám, ktoré zaviedla Lisabonská zmluva, sa teraz môžeme tešiť na skoré prijatie ambicióznejších a kvalitnejších legislatívnych nástrojov pod vedením nadchádzajúcich predsedníctiev.
<SPEAKER ID="079" NAME="Rovana Plumb  " LANGUAGE="RO">
Švédske predsedníctvo prinieslo pokrok prostredníctvom troch významných krokov, ktorými sú voľba prezidenta EÚ a vysokej predstaviteľky EÚ pre zahraničné veci a bezpečnostnú politiku po tom, ako nadobudla platnosť Lisabonská zmluva, prijatie Štokholmského viacročného programu na roky 2010 - 2014 a príprava a koordinácia rokovaní 15. konferencie zmluvných strán o zmene klímy v Kodani. Vítam rozhodnutie Rady, že EÚ a jej členské štáty sú pripravené rýchlo poskytnúť počiatočné finančné prostriedky vo výške 2,4 miliardy EUR ročne v období rokov 2010 - 2012, aby pomohli rozvojovým krajinám prispôsobiť sa účinkom zmeny klímy. Vyzývam však Komisiu, aby navrhla primeraný mechanizmus rozdeľovania finančného bremena medzi členské štáty podľa hospodárskej sily každého z nich.
<SPEAKER ID="080" NAME="Joanna Senyszyn  " LANGUAGE="PL">
Stratégia do roku 2020 naznačuje smer aktivít Únie a jej hlavné priority na ďalších 10 rokov. Keďže sa blížime k záveru lisabonskej stratégie, je dôležité, aby sme popri zachovávaní súčasných sociálnoekonomických priorít našli účinné prostriedky na vyrovnanie sa s následkami hospodárskej krízy.
<P>
V súvislosti s diskusiami o budúcej stratégii, ktoré sú v súčasnosti v plnom prúde, by som rada upriamila pozornosť na dva aspekty: zdokonalenie systému vzdelávania v Európe a rodová rovnosť na trhu práce. Systém vzdelávania v Európe sa musí zmeniť. Vybudovanie modernej znalostnej ekonomiky nie je možné bez mladých a kvalitne vzdelaných pracovníkov. Mali by sme zabezpečiť väčšiu finančnú podporu súčasných programov EÚ (Erasmus, Erasmus Mundus, Leonardo da Vinci) a vytvoriť nové iniciatívy, ktoré pomôžu mladým ľuďom vzdelávať sa a získavať skúsenosti v zahraničí a zároveň poskytnú finančné a administratívne možnosti nevyhnutné na využívanie tejto podpory v zamestnaní v ich vlastnej krajine.
<P>
Únia, pre ktorú sú potreby občanov prioritou, by mala prijať program, ktorý bude v každej oblasti svojho fungovania podporovať rodovú rovnosť, a to predovšetkým v boji proti nezamestnanosti. Pri plánovaní novej stratégie by sme mali klásť mimoriadny dôraz na zvyšovanie podielu žien na zamestnanosti, keďže prieskum, ktorý uskutočnil Eurostat, ukazuje, že kríza zasiahla pracujúce ženy viac než mužov. Dôvodom je okrem iného fakt, že ženy pracujú na miestach, ktoré sú oveľa neistejšie. Diskriminácia na trhu práce je aj naďalej závažným problémom a nová stratégia ho musí riešiť.
<SPEAKER ID="081" NAME="Nuno Teixeira  " LANGUAGE="PT">
Napriek ťažkostiam, ktoré spôsobilo oneskorené nadobudnutie platnosti Lisabonskej zmluvy, dosiahlo švédske predsedníctvo niekoľko pozoruhodných úspechov. Patrí k nim balík návrhov o energetickej účinnosti a telekomunikačný balík, vytvorenie obozretného orgánu finančného dohľadu, dohoda o rozpočte na rok 2010, najmä pokiaľ ide o plán hospodárskej obnovy, stratégia pre oblasť Baltského mora a zapojenie sa do konferencie o zmene klímy, ktorá sa tento týždeň koná v Kodani. Španielske predsedníctvo, ktoré sa má začať v roku 2010, povedie prechod od Zmluvy z Nice k Lisabonskej zmluve a bude pokračovať v stratégii podpory zamestnanosti prostredníctvom povzbudenia a posilnenia európskych hospodárstiev. Zároveň bude riešiť ďalšie dôležité otázky, ako sú finančná regulácia a zmena klímy. Z dôvodu svojej geografickej a historickej blízkosti sa Portugalsko a najmä najvzdialenejšie regióny, ako napríklad Madeira, ktoré sa už tešia na to, ako sa bude dariť španielskemu predsedníctvu, musia pokúsiť čo najviac využiť príležitosti, ktoré sa tu istotne vytvoria. Napríklad priekopnícky samit medzi EÚ a Marokom bude ideálnym fórom pre podporu euroafrickej a atlantickej oblasti spolupráce, ktorá bude zahŕňať Madeiru, Azory, Kanárske ostrovy a susedné krajiny, najmä Maroko. Vložím do toho všetko svoje úsilie a budem to pozorne sledovať.
<SPEAKER ID="082" NAME="Georgios Toussas  " LANGUAGE="EL">
Vážený pán predseda, rozhodnutia, ktoré boli prijaté na samite, signalizujú stupňovanie politiky Európskej únie a buržoáznych vlád zameranej proti jednoduchým občanom a drsných opatrení proti pracujúcej triede a obyčajným ľuďom s cieľom posilniť ziskovosť a postavenie európskych monopolov v rámci jednotného vnútorného trhu a medzinárodnej imperialistickej hospodárskej súťaže. Stratégia EÚ do roku 2020, ktorá je prepracovanejšou verziou lisabonskej stratégie, si stanovuje za priority rýchlejšiu kapitalistickú reštrukturalizáciu a zničenie mzdových, pracovných a sociálnych práv, ktoré ešte pracovníkom zostali. Základom stratégie EÚ na ukončenie kapitalistickej krízy je zaviesť rozsiahle zmeny v systémoch sociálneho zabezpečenia, zvýšiť vek odchodu do dôchodku a drasticky znížiť mzdy, dôchodky a sociálne dávky. Deficity, verejný dlh a postupy dohľadu nad hospodárstvami rôznych členských štátov vrátane Grécka sa mobilizujú s cieľom ideologicky terorizovať pracovníkov. Táto politika EÚ namierená proti jednoduchým občanom zároveň nesie punc skupiny PASOK a strany Novej demokracie, ktoré naďalej podporujú voľby v záujme kapitálu, pričom následky krízy presúvajú na plecia pracovníkov. Grécka komunistická strana vyzýva pracujúcu triedu, aby zorganizovala protiútok, odsúdila strany jednosmernej európskej politiky a zúčastnila sa masovo na zhromaždení proti nezamestnanosti, ktoré 17. decembra organizujú triedne sily Militantného frontu všetkých pracujúcich.
