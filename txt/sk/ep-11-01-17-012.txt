<CHAPTER ID="012">
Harmonizované podmienky uvádzania stavebných výrobkov na trh (rozprava) 
<SPEAKER ID="042" NAME="Predseda">
Ďalším bodom programu je odporúčanie do druhého čítania pani Stihlerovej v mene Výboru pre vnútorný trh a ochranu spotrebiteľa týkajúce sa pozície Rady v prvom čítaní na účely prijatia nariadenia Európskeho parlamentu a Rady, ktorým sa ustanovujú harmonizované podmienky uvádzania stavebných výrobkov na trh a ktorým sa zrušuje smernica Rady 89/106/EHS [10753/3/2010 - C7-0267/2010 -.
<SPEAKER ID="043" NAME="Catherine Stihler">
spravodajkyňa. - Táto rozprava a zajtrajšie hlasovanie o dohode, ktorá bola uzavretá počas belgického predsedníctva a ktorá sa týka tejto dôležitej správy o stavebných výrobkoch, sú dobrým spôsobom začatia nového roka.
<P>
Na úvod by som sa chcela poďakovať všetkým kolegom, ktorí to umožnili, za ich usilovnú prácu, záujem a odhodlanie zmeniť tento návrh na skutočnosť. Zároveň by som chcela verejne vyjadriť poďakovanie sekretariátu Výboru pre vnútorný trh a ochranu spotrebiteľa (IMCO), ako i belgickému predsedníctvu, a to konkrétne pánovi Vertessenovi a pánovi Haerynckovi za ich obetavú prácu.
<P>
Ako som uviedla vo svojej správe, keď som citovala básnika Roberta Frosta, dobré ploty robia dobrých susedov (s nevyjadreným otáznikom). Je dôležité, aby sme zachovali tempo a dokončili vnútorný trh i odstránili prekážky obchodu. Ako Mario Monti vo svojej správe o spoločnom trhu priznáva: "Európa sa stále nachádza vo fáze budovania trhu, ktorá si vyžaduje zrušenie prekážok cezhraničnej činnosti, oklieštenie administratívy jednotlivých krajín, obmedzenie technických prekážok a prekonanie odporu zo strany podnikov."
<P>
Prostredníctvom tohto návrhu sme sa pokúsili o to, aby spoločný trh fungoval efektívnejšie, pokúsili sme sa zaviesť jasnejšie a transparentnejšie systémy, aby výrobky uvádzané na trh spĺňali najvyššie normy a aby mohlo odvetvie stavebníctva obchodovať v rámci spravodlivejšieho trhu.
<P>
V súčasnosti stojí odvetvie stavebníctva pred hospodárskymi problémami spôsobenými svetovým finančným kolapsom v roku 2008. Tie sa zhoršili pomalou hospodárskou obnovou, ktorej svedkami sme v celej EÚ. Za žiadnych okolností by sme nemali zabúdať na to, aké dôležité je odvetvie stavebníctva: priamo zamestnáva 12 miliónov občanov EÚ a 26 miliónov občanov EÚ je od neho závislých, znamená to, že 38 miliónov ľudí je na toto odvetvie odkázaných. Pokiaľ ide o hospodársky rast, stavebníctvo je mimoriadne dôležité z hľadiska pracovných miest a zamestnanosti.
<P>
Čo sa týka práce, je to aj jedno z najnebezpečnejších odvetví. Napríklad v Nemecku, ktoré má bezkonkurenčnú úroveň bezpečnosti, podľahne smrteľnému úrazu v priebehu svojho pracovného života jeden z 5 000 stavebných robotníkov. Vždy treba mať na pamäti ochranu zdravia a bezpečnosť tých, ktorí skutočne pracujú na stavbách. Je dôležité, aby sa to uznalo aj v správe.
<P>
S vedomím tejto skutočnosti sa nám na obidvoch stranách úspešne podarilo dosiahnuť určitú dohodu o otázke označovania nebezpečných látok, aby bola správa v súlade s nariadením o registrácii, hodnotení, autorizácii a obmedzovaní chemikálií (REACH), ale aby tiež pomohla tým, ktorí pracujú s výrobkami, ktoré v minulosti spôsobovali chronické ochorenia a smrť - ochorenia, ako je azbestom spôsobený mezotelióm a do istej miery i chronická obštrukčná choroba pľúc zapríčinená pracovnými podmienkami a vdychovaním prachu.
<P>
Náležité označovanie nebezpečných látok môže pomôcť tým, ktorí trpia týmito pľúcnymi ťažkosťami. Zároveň dokazuje rozsah prepojenia našej práce v tejto oblasti. Som hrdá na skutočnosť, že táto správa bola vypracovávaná a ukončená v rámci európskeho roka pľúc. Zdravie pľúc sa často zanedbáva. Teší ma, že v tomto Parlamente sme uznali jeho dôležitosť.
<P>
V krátkosti by som sa chcela vyjadriť aj k malým a stredným podnikom. V Parlamente sa od nás žiada, aby sme najskôr mysleli v malom a to by sme mali presadzovať vo svojej práci. Z tohto dôvodu sa nám podarilo vytvoriť druhú líniu, aby menšie podniky mohli uvádzať svoje výrobky na vnútorný trh. Tento systém by mal umožniť malým a stredným podnikom lacnejšie a účelnejšie dosiahnuť väčší priestor na trhu, čím sa iba môže zvýšiť ich obchodný potenciál.
<P>
Pokiaľ ide o osobitnú otázku transparentnosti v súvislosti s tým, kto zastáva funkcie v technických orgánoch a ako fungujú, domnievam sa, že sme tieto orgány, ktoré schvaľujú výrobky, posunuli ďalej, ako sa pôvodne predpokladalo. Transparentnosť procesov a schvaľovania výrobkov môže len pomôcť prelomiť múry a bariéry, ktoré v súčasnosti existujú v Európskej únii. Malo by to pomôcť podnikom v EÚ a najmä osobitné podmienky stanovené pre mikropodniky sú prospešné aj v týchto ťažkých hospodárskych pomeroch.
<P>
V Európskej únii by sme sa mali vždy usilovať o lepšiu reguláciu. Spolu so svojimi tieňovými spravodajcami som upravila časti správy, ktoré už nie sú relevantné alebo ktoré boli také nejasné, že sa nedali pochopiť, respektíve nedalo sa zaistiť ich uplatnenie. V odvetví, akým je odvetvie stavebníctva, je nevyhnutné, aby boli pravidlá jasné. Teším sa na zmeny, ktoré tieto konkrétne úpravy prinesú.
<P>
Rozsah tohto odvetvia je obrovský a úloh je veľa. Teraz však tieto nové pravidlá, ktoré nadobudnú platnosť vo všetkých členských štátoch v priebehu nasledujúcich 24 mesiacov, pomôžu odvetviu stavebníctva, pretože sa snažíme dosiahnuť hospodársky rast a prostredníctvom neho vytvoriť pracovné miesta.
<SPEAKER ID="044" NAME="Antonio Tajani" LANGUAGE="IT">
V prvom rade by som rád poďakoval pánovi predsedovi za to, že nám preukázal česť a predsedá rozprave na tému, ktorá je nesmierne dôležitá pre priemyselnú politiku a vnútorný trh. Rád by som sa tiež poďakoval pani spravodajkyni Stihlerovej, ktorá dôsledne pracovala na tomto návrhu. Vďaka svojmu odhodlaniu nám umožnila dosiahnuť dohodu v druhom čítaní.
<P>
Chcel by som tiež vyjadriť úprimnú vďaku všetkým tieňovým spravodajcom a predsedovi Výboru pre vnútorný trh a ochranu spotrebiteľa pánovi Harbourovi. Vaše kolektívne úsilie bolo kľúčovým na dosiahnutie zlomu v rokovaniach medzi európskymi inštitúciami o tomto nesmierne technickom dokumente.
<P>
Komisia víta kompromis dosiahnutý v druhom čítaní medzi Parlamentom a Radou, pretože bez ohľadu na technický charakter tohto dokumentu, ide o veľmi dôležitý dokument. Prijatie nariadenia o stavebných výrobkoch predstavuje pre celé odvetvie stavebníctva v Európe nesmierne významný krok vpred. Stavebné výrobky tvoria 3 % hrubého domáceho produktu v Európe. Pokiaľ ide o zamestnanosť, činnosti týkajúce sa odvetvia stavebníctva predstavujú 6,5 % HDP Európy a 7,5 % zamestnanosti. To znamená, že celkovo sa odvetvie stavebníctva podieľa 10 % na európskom hospodárstve, ako vo svojom vystúpení uviedla pani spravodajkyňa.
<P>
Okrem toho je prijatie nariadenia o stavebných výrobkoch dôležitým krokom vpred v zjednodušení a zlepšení právnych predpisov, pričom zároveň prispieva k upevneniu vnútorného trhu so stavebnými výrobkami. Prijatie nariadenia bolo tiež prvým praktickým uplatnením zásad zakotvených v iniciatíve Small Business Act. V skutočnosti právne predpisy EÚ konečne poskytnú európskym podnikom, a to najmä mikropodnikom, nástroje, ktoré im skôr pomôžu a nie naopak, ako je to v prípade vypĺňania tlačív, byrokratických postupov a ďalších povinností.
<P>
Môžem byť iba spokojný s týmto výsledkom, a to hlavne pokiaľ ide o riešenia týkajúce sa troch problémov, ktoré boli v minulosti považované za zložitejšie. Po prvé, v súvislosti s otázkou nebezpečných látok Komisia vypracuje správu o tomto dôležitom probléme, pričom bude neustále informovať Parlament a v prípade potreby predloží ďalšie legislatívne návrhy.
<P>
Po druhé, pre mikropodniky, ktoré boli vždy považované za nevyhnutné na zabezpečenie zásad iniciatívy Small Business Act, je zaistená osobitná úprava. Dosiahnutý výsledok spĺňa toto kritérium, pretože zachováva možnosť zjednodušených postupov pre mikropodniky.
<P>
A napokon, rozličné časti textu uznávajú potrebu obmedziť povinnosti podnikov v oblasti administratívy a vykonávania skúšok, a to čiastočne zavedením zjednodušených postupov získavania označenia CE, ako i zachovaním dobrovoľného využívania európskych technických posúdení.
<P>
Ako naznačuje vyhlásenie Európskej komisie, ktoré tvorí prílohu pozície Rady v prvom čítaní, rozhodne budeme musieť overiť, či sú zvolené riešenia skutočne najlepšími pre existujúce potreby. Budeme sa hlavne musieť vyhnúť tomu, aby sme podniky, a to najmä mikropodniky, vystavovali neodôvodneným, respektíve tak či tak nepotrebným administratívnym povinnostiam. Máme v úmysle dôsledne sledovať tento aspekt a doplníme naše závery do správy Európskeho parlamentu a Rady, ktorá má byť vypracovaná po piatich rokoch od nadobudnutia platnosti tohto nariadenia.
<P>
Chcel by som tiež na objasnenie uviesť, že Komisia má v pláne úzko spolupracovať s Európskym parlamentom a, prirodzene, s Radou pri vykonávaní tohto nariadenia. V tejto súvislosti som požiadal naše útvary - ktorým ďakujem za to, že vždy prispievajú k legislatívnej práci Komisie -, aby vypracovali plán vykonávania tohto nariadenia, ktorý vám chcem čo najskôr zaslať. Ten sa zameriava hlavne na takzvané komitologické aspekty. Parlament je kľúčovým partnerom Komisie. Môžem vás uistiť, že mám v úmysle naďalej s vami úzko spolupracovať, a to aj pokiaľ ide o nasledujúcu fázu v procese prijímania nariadenia. Okrem toho, nestrávil som 14 rokov v tomto Parlamente nadarmo.
<P>
A na záver, Komisia považovala za nevyhnutné predložiť vyhlásenie týkajúce sa odklonu od spoločnej dohody medzi inštitúciami v súvislosti s lehotou na predloženie námietky proti delegovaným aktom. Komisia chce zdôrazniť, že zásada ustanovená v návrhu spoločnej dohody určuje dvojmesačnú lehotu na predkladanie námietok, ktorá sa môže predĺžiť o ďalšie dva mesiace.
<P>
V tomto prípade Komisia zastáva názor, že neexistujú žiadne mimoriadne okolnosti, ktorými možno odôvodniť porušenie tejto zásady. Komisia ľutuje skutočnosť, že zásada odsúhlasená v návrhu spoločnej dohody nebola dodržaná a vo svojom vyhlásení zdôrazňuje, že to, čo sa stalo v prípade stavebných výrobkov, nemôže vytvoriť precedens.
<P>
Rád by som sa poďakoval Parlamentu - a to aj prostredníctvom pána predsedu, ktorému ešte raz ďakujem za jeho účasť v tejto rozprave - za záujem, s ktorým preskúmal tento návrh na zjednodušenie. Na záver by som chcel vyzdvihnúť výhody, ktoré môžeme očakávať od tohto nového nariadenia, a tiež výhody vyplývajúce pre výrobcov a používateľov stavebných výrobkov, ako aj pre vnútroštátne správne orgány.
<P>
Potvrdzujeme tiež ochotu Komisie dodržiavať povinnosti zahrnuté v texte nariadenia, a to hlavne vypracovávať požadované správy.
<P>
Ešte raz vám ďakujem, pán predseda, a ďakujem aj vám, vážené poslankyne a vážení poslanci, za preukázané odhodlanie a spoluprácu.
<SPEAKER ID="045" NAME="Andreas Schwab" LANGUAGE="DE">
Aj ja by som sa chcel na úvod úprimne poďakovať všetkým, ktorí sa aktívne podieľali na tom, aby sa toto nariadenie dostalo do druhého čítania. Toto nariadenie, ako napovedá jeho názov, predstavuje vylepšenie existujúcej smernice. V minulosti, prirodzene, boli nariadenia v oblasti stavebníctva do istej miery hlavnou oblasťou národnej autonómie. Veľmi pozitívnou skutočnosťou je, že sa nám tu prostredníctvom nariadenia podarilo dostať do popredia európsky vnútorný trh.
<P>
Po druhé, nariadenie obsahuje rad dôležitých úľav pre malé a stredné podniky. Tie uľahčia ich hospodársku činnosť a obchodovanie v rámci európskeho vnútorného trhu. A nakoniec, prospech z tohto nariadenia budú mať, samozrejme, aj spotrebitelia, pretože značne zlepší bezpečnosť a spoľahlivosť stavebných výrobkov.
<P>
Môžem tiež hovoriť za nášho tieňového spravodajcu pána profesora Mayera, ktorý musel dnes pre isté dôvody týkajúce sa jeho volebného obvodu, žiaľ, zostať vo svojom volebnom obvode. Požiadal ma, aby som uviedol, že v konečnom dôsledku v druhom čítaní predstavuje toto nariadenie kompromis, podľa neho rozumný kompromis, stále však zostáva niekoľko otázok, ktoré si budú vyžadovať ďalšiu prácu. Som veľmi vďačný pánovi Tajanimu za to, že zdôraznil, že aj Parlament bude zapojený do nadväznej práce, ktorú treba ešte vykonať. Ako tieňový spravodajca sa pán profesor Mayer domnieva, že nestačí iba jednoducho regulovať správanie výrobcov stavebných výrobkov a predaj ich výrobkov. Toto nariadenie musí byť doplnené právnym predpisom, ktorý tiež ustanovuje zásady a praktické pravidlá použitia a montáže stavebných výrobkov. V tejto súvislosti je pán profesor Mayer presvedčený, že Komisia by mala zvážiť udelenie mandátu Európskemu výboru pre normalizáciu (CEN) na vypracovanie normalizačného európskeho nariadenia.
<P>
Chcel by tiež upozorniť, že od Komisie sa vyžaduje, aby monitorovala, či nové nariadenie o stavebných výrobkoch vedie vo všetkých oblastiach k náležitej harmonizácii a či neprináša ďalšie problémy v oblasti bezpečnosti a nespravodlivú hospodársku súťaž. Potom, ako som si vypočul vystúpenie pána komisára Tajaniho, som si istý, že to spolu dokážeme.
<SPEAKER ID="047" NAME="Evelyne Gebhardt" LANGUAGE="DE">
Chcela by som vyjadriť svoju skutočne úprimnú vďaku pani spravodajkyni Stihlerovej, ktorá vykonala v tejto vysoko technickej oblasti veľmi dôležitú prácu.
<P>
Správa, ktorú máme pred sebou, nie je iba technickou správou, je to aj vysoko politická správa - správa, v ktorej museli byť dodržané aj vysoké politické normy. Bolo nevyhnutné uviesť do rovnováhy rôzne záujmy odvetvia, bezpečnosť a ochranu pracovníkov. Z pohľadu Európskeho parlamentu a Skupiny progresívnej aliancie socialistov a demokratov v Európskom parlamente sa to pani spravodajkyni podarilo dosiahnuť obdivuhodným spôsobom.
<P>
Bolo treba dbať na záujmy odvetvia a odhaliť, kde sa v tejto oblasti stavebných výrobkov vyskytujú problémy. Bolo tiež dôležité nájsť rovnováhu medzi veľkými spoločnosťami a malými a strednými podnikmi. Podľa nášho názoru Komisia správne navrhla, že malé podniky potrebujú menej pravidiel. Neznamená to však - a v tom došlo v návrhu Komisie k zlepšeniu -, že by sa mala povoliť nižšia úroveň bezpečnosti. Aj úroveň noriem musí byť skutočne vysoká a to sa nám v tejto oblasti podarilo dosiahnuť.
<P>
Samozrejme, je tiež dôležité postaviť bezpečnosť do popredia. Má to osobitný význam pre spotrebiteľov, pretože tam, kde sa stavebný výrobok vyrába a montuje, sa musí zaistiť, aby bola bezpečnosť jeho používateľa v konečnom dôsledku presne taká istá, ako bezpečnosť tých, ktorí s ním predtým pracovali.
<P>
Tretím bodom, ktorý bol pre nás ako sociálnych demokratov zvlášť dôležitý, bolo zlepšenie ochrany pracovníkov i skutočnosť, že to bolo opäť zreteľne v správe vyjadrené. Pani Stihlerová tomu pripísala veľkú dôležitosť aj vo svojich poznámkach. Napokon tieto stavebné výrobky si často vyžadujú prácu s nebezpečnými látkami a materiálmi. Je nesmierne dôležité zaistiť, aby sa v tejto oblasti naozaj dosiahla najvyššia možná úroveň ochrany. Túto úroveň ochrany bude treba brať do úvahy aj neskôr - a na tom budeme pravdepodobne musieť ešte pracovať, pán Tajani - v súvislosti likvidáciou týchto výrobkov, keď už viac nebudú potrebné.
<P>
Chcela by som sa ešte raz čo najúprimnejšie poďakovať pani spravodajkyni za jej skutočne vynikajúcu prácu.
<SPEAKER ID="048" NAME="Heide Rühle" LANGUAGE="DE">
Aj ja by som sa chcela poďakovať pani Stihlerovej a všetkým tieňovým spravodajcom. Som presvedčená, že sme v tomto druhom čítaní dosiahli rozumný kompromis, hoci - ako to, samozrejme, vždy býva v prípade kompromisov - všetky strany nie sú spokojné.
<P>
Chcela by som konkrétne nadviazať na poznámky pána profesora Mayera, ktoré predniesol pán Schwab. Domnievam sa, že nás ešte čaká práca v oblasti označovania. Teraz máme dobrú harmonizáciu stavebných výrobkov. Mám tým na mysli výrobu stavebných výrobkov. Stále však máme pred sebou prácu v oblasti montáže a používania stavebných výrobkov. Jednou možnosťou je, aby v tomto smere Komisia pokračovala vo svojej práci v oblasti eurokódov a aby bol potom na prácu v oblasti eurokódov udelený aj mandát s cieľom dosiahnuť pokrok.
<P>
Ďalšou možnosťou je, že zharmonizujeme oblasť uplatňovania a používania, aby sme sa v tomto smere nevrátili k vnútroštátnej úrovni a aby sme nemali európsku harmonizáciu len vo vzťahu k samotným výrobkom a nie vo vzťahu k ich používaniu. V tomto smere musíme toho urobiť viac a Komisia bude mať tiež našu plnú podporu, ak budú potrebné ďalšie opatrenia.
<P>
Chcela by som spomenúť ešte jeden bod, ktorý bol dôležitý v rozprave v súvislosti s tým, či by sme mali, respektíve nemali hlasovať v prospech nariadenia. Belgické predsedníctvo, žiaľ, urobilo počas rokovaní chybu. Po prvom čítaní vložilo bez plného súhlasu Parlamentu do druhého čítania nové oblasti, a to článok 8 ods. 3 a článok 8 ods. 6. Maďarské predsedníctvo sa teraz venovalo tejto skutočnosti v liste. Nemyslím si však, že maďarské predsedníctvo tento rozpor skutočne pochopilo. Ešte raz by som chcela upozorniť, že ak v budúcnosti Rada prinesie nové body do druhého čítania, očakávam, že skutočne osloví Parlament a pokúsi sa dospieť s nami k dobrému kompromisu.
<P>
Napriek tomu si vzhľadom na výsledok nemyslíme, že by malo zmysel odmietnuť tento kompromis na základe takejto procesnej chyby. Budeme hlasovať za tento kompromis, pretože sme presvedčení, že ide o významný krok smerom k ďalšej harmonizácii tohto odvetvia, odvetvia, ktoré má veľký hospodársky význam. Kompromis má preto v tomto druhom čítaní našu podporu.
<SPEAKER ID="049" NAME="Emma McClarkin">
v mene skupiny ECR. - Chcela by som poďakovať pani Stihlerovej za jej usilovnú prácu. Bola to veľmi dlhá cesta.
<P>
Odvetvie stavebníctva dnes v Európe priamo zamestnáva 12 miliónov občanov EÚ. Okrem toho približne 92 % výrobcov stavebných materiálov predstavujú malé a stredné podniky, čo je viac ako 65 000 samostatných podnikov. Je zrejmé, že odvetvie stavebníctva je pre európske hospodárstvo životne dôležité. Našou povinnosťou voči tomuto odvetviu je prispieť k jeho podpore, a to hlavne v čase po hospodárskej kríze.
<P>
V tejto správe je veľa aspektov, ako je napríklad charakter právnych predpisov EÚ, ktoré mnohých z nás doviedli do patovej situácie. Nie je dokonalá, je to kompromis. Medzi kľúčové záležitosti patrilo vyhlásenie o parametroch, respektíve označenie CE. Tu sa dospelo k úspešnej dohode s cieľom zaistiť, aby mikropodniky nečelili rovnakej záťaži ako väčšie spoločnosti. Pokiaľ ide o riešenie otázky týkajúcej sa nebezpečných látok a ich identifikácie v stavebných výrobkoch, podarilo sa nám dojednať kompromis, na základe ktorého sa zaistí, že nedôjde k rozporu so súčasnými nariadeniami REACH.
<P>
Dúfam, že táto dohoda z druhého čítania prinesie skutočné výsledky a bude viesť k voľnému pohybu stavebných výrobkov, zlepšeniu noriem v celej EÚ a presadzovaniu recyklovania stavebných výrobkov v budúcnosti, pričom, a to je najdôležitejšie, sa nezvýši byrokratická záťaž podnikov a nebudú sa zavádzať zákazníci.
<SPEAKER ID="050" NAME="Lara Comi" AFFILIATION="PPE">
(IT) Vítam kompromis dosiahnutý vo vzťahu k niektorým konkrétnym bodom, ktoré považujem za veľmi dôležité pre efektívne dosiahnutie cieľov, ktoré navrhujeme dosiahnuť v rámci tohto legislatívneho návrhu.
<P>
Mám na mysli zachovanie pravidiel pre zjednodušené postupy, ktoré sú nepochybne navrhnuté s cieľom zmierniť záťaž a znížiť náklady podnikov, a to hlavne malých a stredných podnikov. Samozrejme, myslím si, že v kontexte negatívnej hospodárskej situácie, ako je tá súčasná, je absolútne nevyhnutné uznať význam úlohy, ktorú zohrávajú malé a stredné podniky. Tie predstavujú jeden z hlavných základných kameňov, na ktorom je postavené naše hospodárstvo.
<P>
Okrem toho vďaka zavedeniu zjednodušených procesných mechanizmov a hlavne skráteniu času potrebného na uvedenie nových výrobkov na trh, nové nariadenie rozhodne podporuje inováciu. Zároveň tiež chráni spotrebiteľov, pričom im umožňuje rýchlejší prístup k inovatívnym výrobkom bez toho, aby sa vzdali záruk kvality a bezpečnosti, ktoré musia byť zaistené prostredníctvom označenia CE.
<P>
Preto podľa mňa dosiahnutá dohoda predstavuje vynikajúci kompromis, ktorý uvedie do rovnováhy potreby výrobcov a spotrebiteľov, a tým zaručí náležité fungovanie trhu v odvetví, ktoré je skutočne hnacou silou európskeho hospodárstva.
<SPEAKER ID="051" NAME="Sylvana Rapti" AFFILIATION="S&amp;D">
(EL) Musím sa poďakovať pani Stihlerovej za vynikajúcu prácu, ktorú odviedla. Všetci sme hovorili o technickej záležitosti. Našťastie, pani Gebhardtová v mene Skupiny progresívnej aliancie socialistov a demokratov v Európskom parlamente zdôraznila skutočnosť, že nejde iba o technickú záležitosť. Je to zároveň vysoko politická a hospodárska záležitosť. Všetci vieme, že stavebníctvo je základným pilierom hospodárstva. Všetci vieme, že malé a stredné podniky tvoria základ nášho hospodárstva, hospodárstva, ktoré sa v rámci Európskej únie nachádza v nesmierne zložitej situácii. Správa pani Stihlerovej je preto veľmi dôležitá aj z politického hľadiska. Pani spravodajkyňa vykonala vynikajúcu prácu.
<P>
Podarilo sa nám dosiahnuť kompromis, dobrý kompromis pre všetkých. Podarilo sa nám dosiahnuť rovnováhu, ktorá nám poskytne jednoduché postupy. Tie sa môžu uplatňovať bez toho, aby sme upustili od úrovne kvality malých a stredných podnikov a zároveň od najlepšieho možného výsledku.
<P>
Podarilo sa nám vyriešiť otázku nebezpečných látok. Všetci si pamätáme - a tí starší tu si veľmi dobre pamätajú - na prípad kontaminovania budovy Berlaymont azbestom. Tá bola zatvorená päť alebo šesť rokov. Predstavte si, čo by sa stalo všetkým štátom v Európskej únii, keby sme nedokázali vyriešiť otázku nebezpečných látok.
<P>
Nakoniec sa ešte musíme venovať otázke bezpečnosti a transparentnosti. Myslím si, že aj v tomto prípade vykonala pani Stihlerová vynikajúcu prácu, pokiaľ ide o jej správu a dosiahnutý kompromis.
<P>
Na záver, verím, že by sme podobne, ako sme sa zaoberali stavebníctvom, mali zaoberať aj budovaním európskeho štátu.
<SPEAKER ID="052" NAME="Malcolm Harbour" AFFILIATION="ECR">
Ako predseda Výboru pre vnútorný trh a ochranu spotrebiteľa sa chcem vo veľkej miere pridať k mnohým, vlastne si myslím, že ku všetkými pripomienkam, ktoré vyslovili kolegovia k práci pani Catherine Stihlerovej. Myslím si, že prevziať komplexný dokument do druhého čítania a prísť to urobiť do nášho výboru bola ťažká úloha, ktorú vykonala vynikajúco.
<P>
Chcel by som pripomenúť, že to dokazuje význam postupu druhého čítania v tomto Parlamente, pretože sa nám podarilo vykonať dôležité úpravy v texte pozície, ktorý sme dostali od Rady. Ako zdôraznila najmä pani Rühleová, mali sme s Radou určité nezhody. Máme list od maďarského predsedníctva týkajúci sa niektorých podrobností, ktorý bude zverejnený so zápisnicou.
<P>
Chcel by som ešte uviesť dve záverečné poznámky na podporu tejto dohody. Prvá je určená vám, pán komisár. V rámci poďakovania za vašu spoluprácu s nami chcem povedať, že musíme veľmi úzko spolupracovať na vykonávaní tohto návrhu. Ako ste upozornili, máme tu dôležité aspekty komitológie a náš výbor plne podporuje potrebu veľmi vážne sa zaoberať týmito návrhmi.
<P>
Po druhé, myslím si, že toto je absolútne kľúčové odvetvie a musíme ho neustále sledovať, ako povedali mnohí kolegovia, s cieľom uistiť sa, že v skutočnosti sa nezavedú žiadne bariéry, ktoré by mu znemožnili významne sa podieľať na európskom hospodárstve.
<SPEAKER ID="053" NAME="Zuzana Roithová" AFFILIATION="PPE">
(CS) Som veľmi spokojná s textom smernice o stavebných výrobkoch, na ktorom sa pre dnešné druhé čítanie dohodli spravodajcovia s veľmi ústretovými komisármi, a to pánom Tajanim a pánom Barnierom. Mal by sa tým zjednodušiť trh so stavebnými výrobkami. Zjednotí sa nadšenie, zjednoduší dokumentácia a zrušia sa rôzne nepotrebné byrokratické praktiky. Zvlášť vítam skutočnosť, že konečne zvíťazil názor, že budovanie stavieb predstavuje poskytovanie stavebných služieb a nie uvádzanie výrobkov na trh a že stavebná činnosť zahŕňa aj zabudovanie všetkých nesériovo vyrobených komponentov do stavieb. Firmy v Českej republike tiež oceňujú túto malú reformu, pretože stará smernica zvyšovala ich náklady bez toho, aby priniesla zlepšenie kvality. Výbor pre vnútorný trh a ochranu spotrebiteľa, ktorého som členkou, sa zjednotil a prijal text jednohlasne, a to vrátane zjednodušení pre mikropodniky. Verím, že zajtra to isté urobí aj celý Parlament. Bude to ďalší dôkaz toho, že právne prostredie v EÚ sa zlepšuje spôsobom, ktorý bude podporovať jednotný trh.
<SPEAKER ID="054" NAME="Anja Weisgerber" AFFILIATION="PPE">
(DE) Nie som presvedčená o všetkých bodoch kompromisu, ale viem, že nové nariadenie predstavuje jednoznačné zlepšenie súčasnej právnej situácie. V prvom rade získame normalizovaný európsky technický jazyk v oblasti posudzovania parametrov stavebných výrobkov, ako i efektívne a zjednodušené postupy. Pokiaľ ide o európsky vnútorný trh, dosiahli sme pokrok, z čoho majú prospech podniky a prostredníctvom normalizovaných bezpečnostných požiadaviek aj spotrebitelia. V zásade považujem úľavu týkajúcu sa byrokratických nariadení pre mikropodniky za dôležitú a rozumnú. Musíme však brať do úvahy aj skutočnosť, že mikropodniky, ktoré spracovávajú stavebné výrobky sú aj spotrebiteľmi, a teda musia byť chránené.
<P>
Z tohto dôvodu ma teší, že môj návrh bol zahrnutý do kompromisu. Pre mikropodniky sa tým zaisťujú jednoduchšie postupy v súvislosti s hodnotením parametrov stavebných výrobkov. Ak však uplatnia takýto postup, musia preukázať rovnocennosť použitého postupu s postupom, ktorý je v skutočnosti stanovený pre celú Európu. Je to jediný spôsob, ako zaistiť, aby boli podrobné informácie týkajúce sa parametrov tiež presné a spoľahlivé a aby bola zaistená bezpečnosť budov v celej Európe.
<SPEAKER ID="055" NAME="Antonio Tajani" LANGUAGE="IT">
Stotožňujem sa so slovami pána Harboura, keď zdôrazňuje význam textu, o ktorom diskutujeme a ktorý bude prijatý vďaka tejto dohode Parlamentu. Je to preto, že ide o nový právny predpis, ktorý významne usmerní trh, zároveň však stanoví vhodné pravidlá umožňujúce rozvoj malých a stredných podnikov, a to predovšetkým v tejto záverečnej fáze súčasnej krízy, počas ktorej musíme robiť všetko, čo je v našich silách, s cieľom zaistiť, aby malé a stredné podniky mohli vytvárať nové pracovné miesta a rozvíjať sa. To je cieľ Európskej komisie, za ktorým stojí skutočné odhodlanie Európskeho parlamentu čiastočne v dôsledku vykonávania a rozvoja iniciatívy Small Business Act.
<P>
Zjednodušenie vrátane obmedzenia byrokracie bude na prospech malým a stredným podnikom. Ako však vo svojom vystúpení uviedla pani Gebhardtová, tieto pravidlá pre liberalizáciu a rozvoj trhu takisto poskytujú skutočné usmernenie v oblasti bezpečnosti, ktorá je nesmierne dôležitá pre pracovníkov v odvetví stavebníctva, ale i pre spotrebiteľov.
<P>
Som presvedčený, že táto správa sa uberá správnym smerom. Komisia však nemá v pláne skončiť prijatím právnych predpisov, ktoré sú výsledkom dohody a kompromisu medzi Radou a Parlamentom. Aj v nasledujúcich rokoch chceme pokračovať v práci v tejto oblasti a chcel by som tiež uistiť pána Harboura - ktorý zdôraznil potrebu napredovať - o našom záväzku vytvoriť podrobný plán na vykonanie právnych predpisov, ktorý vám čo najskôr pošlem.
<P>
Počas tejto rozpravy hovorili mnohí poslanci o harmonizácii v odvetví stavebníctva, a to hlavne pokiaľ ide o bezpečnosť. Tento problém si plne uvedomujem a teší ma, že sme spolu s Európskym výborom pre normalizáciu vypracovali eurokódy. Ide totiž o harmonizované pravidlá, ktoré sa konkrétne týkajú bezpečnosti na stavbách. Ako viete, Komisia v súčasnosti pripravuje oznámenie o normalizácii, ktoré v priebehu niekoľkých týždňov predloží Parlamentu a Rade. Z tohto dôvodu som presvedčený, že dnes a zajtra urobíme dôležitý krok vpred.
<P>
Ešte raz opakujem, nejde iba o záležitosť týkajúcu sa technických pravidiel, hoci by som chcel poďakovať pani spravodajkyni za jej trpezlivosť pri práci s technickými pravidlami, ktoré koniec koncov odzrkadľujú veľký politický záväzok. Za technickými podrobnosťami sa skrýva dôležité hospodárske rozhodnutie v prospech malých a stredných podnikov, ktoré môžu v priebehu nadchádzajúcich rokov vytvoriť nové pracovné miesta. Je to zároveň rozhodnutie v prospech pol miliardy európskych občanov.
<SPEAKER ID="056" NAME="Catherine Stihler">
spravodajkyňa. - Ďakujem všetkým kolegom, ktorí si dnes popoludní a večer našli čas na vystúpenie.
<P>
Myslím si, že poznámky pána komisára Tajaniho týkajúce sa fungujúceho partnerstva, strategického plánu a otázky eurokódov, ktorú spomenula aj pani Rühleová, a mám pocit, že aj pán Schwab, sú dôležité a že budeme pokračovať v dobrej spolupráci, ktorú sme doteraz mali. Dosiahli sme kompromis. Sú určité veci, ktoré sa nám doň nepodarilo dostať a ktoré by kolegovia možno chceli v tomto kompromise mať. Parlamentu sa však podarilo presadiť 75 % pozmeňujúcich a doplňujúcich návrhov, ktoré sme v rámci textu považovali za dôležité. To je značný úspech.
<P>
Je tu niečo, čo ma počas celej tejto rozpravy zaujalo. Odvetvie stavebníctva je také životne dôležité pre naše hospodárstva z hľadiska budúceho rastu a pracovných miest, že by som sa chcela spýtať pána predsedu, či by sme nemohli v tomto Parlamente zabezpečiť každoročnú diskusiu o odvetví stavebníctva s cieľom napredovať v spolupráci, ktorú nám ponúkol pán komisár, ako i zaistiť, aby sme odvetviu stavebníctva vždy prikladali význam. Tento Parlament by to mal urobiť vzhľadom na 38 miliónov ľudí, ktorým toto odvetvie dáva prácu.
<P>
Ďakujem vám, pani predsedajúca, ďakujem vám, pán komisár, a teším sa na týždne, mesiace a roky, ktoré sú pred nami, pretože diskusia o stavebníctve bude pokračovať vo Výbore pre vnútorný trh a ochranu spotrebiteľa. Pokiaľ ide o mňa, určite ju budem sledovať.
<SPEAKER ID="057" NAME="Predsedajúca">
Rozprava sa skončila.
<P>
Hlasovanie sa uskutoční v utorok 18. januára 2011.
<P>
Písomné vyhlásenia (článok 149)
<SPEAKER ID="058" NAME="George Becali" LANGUAGE="RO">
Chcel by som zablahoželať pani spravodajkyni k obsahu jej správy. Stavebníctvo je jedným z tých európskych hospodárskych odvetví, ktoré sú citlivé a zároveň dôležité a ktoré musíme harmonizovať. Používam výraz "citlivý" nielen vzhľadom na to, ako toto odvetvie reagovalo na recesiu, ale hlavne vzhľadom na počet pracovníkov (12 miliónov) a počet malých a stredných podnikov (približne 65 000), ktorý má. Dôrazne podporujem myšlienku, že musíme uznať potrebu vysokej úrovne ochrany zdravia a bezpečnosti pri práci so stavebnými výrobkami. Mám tým, samozrejme, na mysli nielen pracovné úrazy, ktoré sa vyskytujú dosť často, ale aj nebezpečné látky používané vo výrobných procesoch. Nakoniec by som chcel dodať ešte jednu vec. Jednotný trh pre stavebné výrobky si vyžaduje podporu, ktorá zodpovedá jeho rozmeru a osobitnému charakteru vrátane citlivých aspektov, ktoré som spomenul v úvode svojho prejavu.
