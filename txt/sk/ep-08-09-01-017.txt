<CHAPTER ID="017">
Európska justičná sieť - Posilnenie Eurojustu a zmena a doplnenie rozhodnutia Rady 2002/187/SVV - Uplatňovanie zásady vzájomného uznávania rozsudkov (rozprava)
<SPEAKER ID="060" NAME="Predsedajúca">
Ďalším bodom je spoločná rozprava o nasledujúcich správach:
<P>
Správa pani Kaufmannovej v mene Výboru pre občianske slobody, spravodlivosť a vnútorné veci o Európskej justičnej sieti (05620/2008 - C6-0074/2008 -;
<P>
Správa pani Weberovej v mene Výboru pre občianske slobody, spravodlivosť a vnútorné veci o posilnení Eurojustu a zmene a doplnení rozhodnutia RAdy 2002/187/SVV (05613/2008 - C6-0076/2008 -;
<P>
Správa pána Françu v mene Výboru pre občianske slobody, spravodlivosť a vnútorné veci o uplatňovaní zásady vzájomného uznávania rozsudkov (05598/2008 - C6-0075/2008 -.
<SPEAKER ID="061" NAME="Rachida Dati">
úradujúca predsedníčka Rady. - (FR) Vážená pani predsedajúca, je mi veľkou cťou, že k vám dnes môžem prehovoriť a povedať vám, že som hlboko oddaná hodnotám Európskej únie. Ústrednou hodnotou je nepochybne spravodlivosť. Chceli ste začať svoje zasadnutie spoločnou rozpravou o otázkach spravodlivosti. To ukazuje, aký význam tento Parlament prikladá otázkam európskej justičnej spolurpáce a ochrane základných práv. Aj mňa tieto otázky veľmi zaujímajú a za túto príležitosť vám ďakujem.
<P>
Tri uvedené texty sa týkajú programu rokovania, ako pripomenul váš predseda: rozhodnutie o Európskej justičnej sieti, rozhodnutie o Eurojuste a rámcové rozhodnutie o vymáhaní rozhodnutí vynesených v neprítomnosti. Tieto tri texty zlepšia súdnu spoluprácu v Európskej únii a zmenia aj spôsob fungovania členských štátov. Tieto tri iniciatívy už netrpezlivo očakávajú všetci, ktorí v našich krajinách pôsobia v oblasti súdnictva. Na základe činnosti Rady SVV sa na zasadnutí dňa 25. júla dosiahla politická dohoda o návrhu rozhodnutia Európskej justičnej siete a posilnení Eurojustu. Spoločným úsilím slovinského a francúzskeho predsedníctva sa to dosiahlo za necelý rok. Tieto dva návrhy rozhodnutia poskytnú väčšiu ochranu európskym občanom a posilní súdnu spoluprácu v trestných veciach. Pre Európsku úniu je príznačné, že koná a postupuje vpred a zároveň nespúšťa zo zreteľa slobodu a základné práva.
<P>
Pokiaľ ide o Európsku justičnú sieť, návrh rozhodnutia, ktorý by mal nahradiť spoločnú akciu z roku 1998, objasňuje povinnosti Eurojustu a siete. Zohľadňuje želanie členských štátov zachovať obidva orgány a posilniť ich komplementaritu. Vypracovaním bezpečných spôsobov komunikácie medzi Eurojustom a Európskou justičnou sieťou sa zaistí účinná spolupráca a väčšia vzájomná dôvera. Európska súdna sieť je dobre známym a uznávaným nástrojom a preukázala svoju užitočnosť pri podpore kontaktov medzi zúčastnenými stranami. Správa Sylvie Kaufmannovej zdôrazňuje užitočnosť siete a jej úspešnosť. Vyzdvihuje prispôsobivosť siete, ktorá spĺňa požiadavky najmä súdov nižšieho stupňa. V tejto správe sa ďalej zdôrazňuje nutnosť zachovať túto pružnosť a decentralizovanú štruktúru.
<P>
Pani Kaufmannová, prijali ste a podporili hlavné smery pôvodného návrhu, za čo vám ďakujem. Taktiež ste sa zmienili o určitých obavách. Správne ste skonštatovali, že je potrebné zaviesť zabezpečené telekomunikácie prísne v súlade s pravidlami na ochranu údajov. Úplne s vami súhlasíme. Môžem vás ubezpečiť, že Rada sa pozorne zameria na návrhy, ktoré Parlament prijme. Zároveň s hodnotením fungovania Európskej justičnej siete prebieha posilňovanie Eurojustu. Jedno bez druhého nemôže existovať. Po šiestich rokoch existencie Eurojustu zo skúseností vyplýva, že činnosť tejto súdnej jednotny pre spoluprácu je potrebné zlepšiť. Eurojust nie je dostatočne informovaný, najmä o problematike terorizmu. Právomoci príslušníkov jednotlivých štátov nie sú zladené a prevádzkové možnosti Eurojustu nie sú dostatočne rozvinuté.
<P>
Text, o ktorom sa 25. júla dosiahla všeobecná politická zhoda, predstavuje dôležitú etapu pri budovaní európskeho súdneho priestoru. Určite dobre viete, že jednou z priorít Európskej únie je boj proti všetkým formám trestnej činnosti. Uvediem príklad, v roku 2004 bolo Eurojustu oznámených štrnásť prípadov obchodovania s ľuďmi, v roku 2007 bolo nahlásených už sedemdesiatjedna prípadov. To ukazuje, že musíme mať účinné nástroje na boj proti tomuto obchodu nevídaného rozsahu, ktorého obeťami sa stávajú tisíce našich občanov.
<P>
V európskej justičnej spolupráci sa Eurojust musí stať aj vedúcou zložkou. Vďaka tomuto textu, na ktorom sa Rada SVV zhodla, bude Eurojust operatívnejší a akčnejší. Preto je pre nás dôležitým krokom vpred.
<P>
Osobitne by som chcela zablahoželať Renate Weberovej k jej práci a poďakovať jej za podporu. Som si dobre vedomá jej odhodlania a viem, že si želá, aby tento návrh uspel.
<P>
S posilnením Eurojustu budú posilnené aj výsady jednotlivých národných štátov. Bude zriadená mimoriadna koordinačná jednotka a zlepší sa odovzdávanie informácií, aby lepšie zodpovedal výzvam spojeným s novými formami trestnej činnosti. Niektorí by uvítali ambicióznejší prístup. Keďže to však inštitucionálny rámec neumožňuje, na posilnenie Eurojustu musíme okamžite a v rámci platného zákona využiť každú možnosť.
<P>
Zohľadnili sa aj niektoré z vaších obáv. Hlásenia podávané Parlamentu o činnosti Eurojustu v tomto smere sa budú pozorne sledovať.
<P>
Pokiaľ ide o uplatňovanie vzájomného uznávania, čo je zároveň jedným z kľúčových aspektov pri budovaní priestoru spravodlivosti, slobody a bezpečnosti, rámcové rozhodnutie o vymáhaní rozhodnutí in absentia umožní posilniť existujúce nástroje, napríklad Európsky zatykač. Dôležité je, aby rozhodnutie vynesené členským štátom v neprítomnosti dotyčnej osoby bolo vymáhateľné na území celej Európskej únie. Spolu s rámcovým rozhodnutím budú posilnené aj procesné práva osôb. To zahŕňa možnosť vymáhať rozhodnutie in absentia pri dodržaní práva na obhajobu. Cieľom tohto rámcového rozhodnutia však nie je zmeniť pravidlá jednotlivých štátov, ale skôr zlepšiť vymáhateľnosť rozhodnutí in absentia.
<P>
Vo vašej správe, pán Franço, sa zdôrazňuje, že je nutné zosúladiť existujúce nástroje a zaručiť právo na vypočutie v priebehu konania. Musí sa rešpektovať rôznosť právnych systémov, napríklad to, akým spôsobom je dotyčná osoba predvolaná. Rada zdieľa tieto obavy a predkladaný koncept návrhu tak znovu otvára spoločnú rozpravu o posilnení základných záruk v rámci Európskej únie. Viem, že sa váš parlament tejto otázke dôsledne venuje. Rada preskúma vaše návrhy, ktoré sa v podstate nesú v rovnakom duchu ako daný text, ktorý sa v Rade stal predmetom politickej dohody. V tomto prípade ide najmä o návrhy týkajúce sa zastupovania právnym zástupcom a právo na obnovu procesu. Tieto zmeny pôvodný návrh nepochybne vylepšujú.
<P>
Vážená pani predsedajúca, dámy a páni, Rada pozorne preskúma návrhy, ktoré budú prijaté tento týždeň, a musím vás znovu uistiť, že predsedníctvo si želá s vaším Parlamentom spolupracovať. Musíme sa posunúť vpred spoločne a ja nikdy nezabudnem, že zastupujete európskych občanov. Prostredníctvom týchto troch textov sa dosiahne pokrok v oblasti súdnej spolupráce v trestných veciach ako aj všeobecné blaho v Európe.
<SPEAKER ID="062" NAME="Jacques Barrot" LANGUAGE="FR">
Ako ste správne uviedli, pani Datiová, pri vytváraní tohto európskeho súdneho priestoru, ktorý si z celého srdca želáme a na ktorom sa Európsky parlament významným spôsobom podieľa, sa nachádzame v kritickom bode.
<P>
Chcem poďakovať spravodajcom, pani Kaufmannovej, pani Weberovej a pánovi Françovi za ich výborne spracované správy o týchto troch iniciatívach. Tieto dokumenty ukazujú, že Európsky parlament podporuje návrhy členských štátov. Pani Datiová, mám veľkú radosť aj z toho, že zasadnutie Rady, ktoré sa konalo 25. júla, bolo také úspešné a vyústilo do politickej dohody o uvedených troch textoch. Komisia tieto tri iniciatívy podporuje a my sa snažíme konštruktívnym spôsobom prispievať k činnosti Rady.
<P>
Pokiaľ ide o Eurojust a Európsku justičnú sieť, členské štáty, ktoré čerpajú podnety z našeho oznámenia na túto tému z októbra 2007, dali jasne najavo, že si želajú zbližovanie. Do týchto dvoch iniciatív členských štátov boli zahrnuté mnohé návrhy: zosúladenie právomocí jednotlivých národných členov Eurojustu, posilnenie úlohy kolégia v prípade konfliktov súdnych právomocí, lepší tok informácií od jednotlivých národných členov do Eurojustu a možnosť vymenovať kontaktných sudcov Eurojustu pre tretie krajiny. O množstve zmien navrhovaných v mimoriadne užitočných správach pani Kaufmannovej a pani Weberovej sa už diskutovalo na zasadnutí Rady. Účelom pozmeňujúceho a doplňujúceho návrhu 32 k rozhodnutiu o Eurojuste uvedeného v správe pani Weberovej je teda zlepšenie ochrany v tretích krajinách, ktoré spolupracujú s Eurojustom. Táto spolupráca bude vyhodnotená nielen pri uzatváraní dohody, ale aj po vstupe tejto dohody do platnosti. Komisia navrhla naviazať na túto myšlienku, a návrh rozhodnutia bol podľa toho zmenený. Stanovuje, že dohoda o spolupráci musí zahŕňať ustanovenie o monitorovaní jej uplatňovania vrátane uplatňovania ustanovení o ochrane údajov.
<P>
Uvediem ďalší príklad: pozmeňujúci a doplňujúci návrh 38 v rozhodnutí Európskej justičnej siete tak, ako bol uvedený v správe pani Kaufmannovej. Ako upozornila paní Datiová, tento pozmeňujúci a doplňujúci návrh má zaistiť, aby správa o činnosti Európskej justičnej siete pre Európsky parlament bola vypracovaná každé dva roky. Tento pozmeňujúci a doplňujúci návrh bol podporený Komisiou a je obsiahnutý v textu návrhu rozhodnutia.
<P>
Ako viete, v otázke iniciatív týkajúcich sa Eurojustu a siete dosiahla Rada politickú dohodu. Dúfam, že v dohľadnej dobe Rada tieto nástroje formálne prijme, a rovnako dôležité je, aby členské štáty podnikli nevyhnutné kroky a plne začlenili toto rozhodnutie do svojich vnútroštátnych právnych systémov.
<P>
Pokiaľ ide o správy pána Françu o vymáhateľnosti rozhodnutí in absentia, beriem na vedomie, že do textu prijatého na zasadnutí Rady SVV, ktoré sa konalo 5. a 6. júna je väčšina zmien, minimálne svojím duchom, ak už nie svojím obsahom, už zahrnutá.
<P>
To je len niekoľko mojich poznámok, pani predsedajúca. Samozrejme, že svoju pozornosť podrobne zameriam na všetky návrhy Parlamentu. Som však veľmi rád, že začíname toto zasadnutie tým, čo je pre budúcnosť európskeho súdneho priestoru nesmierne dôležité.
<SPEAKER ID="063" NAME="Sylvia-Yvonne Kaufmann" LANGUAGE="DE">
Vážená pani predsedajúca, rada by som využila čas vymedzený na moje vystúpenie práve teraz, ak môžem. Teší ma, že sa tu stretávam s úradujúcou predsedníčkou Rady a podpredsedom Komisie.
<P>
Výbor jednomyseľne prijal moju správu o Európskej justičnej sieti. Spolupráca bola veľmi konštruktívna a chcela by som poďakovať všetkým zúčastneným, najmä pánovi Popovi, pani Gebhardtovej a pani Weberovej, spravodajcom pre Eurojust.
<P>
Európska justičná sieť - alebo krátko EJS - existuje už 10 rokov a v praxi dokázala, že má zmysel. Dokonca aj potom, ako v roku 2002 začal fungovať Eurojust, si EJS zachováva svoj význam. EJS nemá nič spoločné s koordináciou vyšetrovania, jej účelom je uľahčovanie priamych kontaktov, vlastné vybavovanie žiadostí o vzájomnú právnu pomoc a poskytovanie informácií. Je preto dôležité nezasahovať do decentralizovanej štruktúry EJS. Zmeny by sa mali vykonávať iba tam, kde je to nevyhnutné alebo kde tieto zmeny prirodzene vyplynú z praxe v posledných rokoch. Jedným z príkladov je založenie národných kontaktných miest, ktoré hrajú dôležitú koordinačnú úlohu v členských štátoch a zodpovedajú za udržiavanie spojenia so sekretariátom EJS.
<P>
Základnou inováciou je vytvorenie zabezpečenej telekomunikačnej siete. Potešilo ma, keď som sa dozvedela, že na túto otázku zamerala svoju pozornosť aj úradujúca predsedníčka Rady. Osobné údaje si vymieňajú úrady v členských štátoch a môže ísť aj o citlivé údaje, ako sú odtlačky prstov na základe Európskeho zatykača. V tomto prípade je na zaistenie bezpečnosti prenosu nutná zabezpečená telekomunikačná sieť, pretože je neprijateľné, aby sa tieto údaje odovzdávali napríklad faxom. Už v roku 1998, keď bola EJS zriadená, sa počítalo so zabezpečenou telekomunikačnou sieťou, ale doteraz nebolo možné dohodnúť sa na forme, zjavne z dôvodov nákladov.
<P>
Správa navrhuje zriadenie zabezpečených telekomunikácií, najprv iba pre kontaktné miesta. Keďže je však cieľom čo najskôr zaistiť, aby všetky kontakty medzi príslušnými orgánmi prebiehali priamo, predpokladá sa, že ďalším krokom bude začlenenie všetkých zúčastnených orgánov zodpovedných za právnu pomoc vo svojom členskom štáte do zabezpečenej telekomunikačnej siete. Vzhľadom na citlivosť údajov sa v správe odkazuje na ustanovenie o ochrane príslušných údajov a znovu v tejto súvislosti zdôrazňujem, aké dôležité je pevné rámcové rozhodnutie o ochrane osobných údajov v rámci tretieho piliera. To by platilo pre odovzdávanie údajov medzi rôznymi kontaktnými miestami členských štátov. Bohužiaľ Rada musí toto rámcové rozhodnutie prijať ešte lex generalis, a tak boli ustanovenia o ochrane základných údajov zahrnuté priamo do vlastného právneho textu.
<P>
Funkčnosť EJS závisí do veľkej miery od kontaktných miest. Z tohto dôvodu boli pre výber kontaktných miest vypracované hlavné smery podľa zvláštnych kritérií. Osoby fungujúce ako kontaktné miesta by určite mali dobre ovládať minimálne jeden ďalší jazyk EÚ a mať skúsenosti z oblasti medzinárodnej spolupráce v trestných veciach a zároveň pôsobiť ako sudca, štátny zástupca alebo iný úradník v súdnom systéme. Je dôležité, aby sa členské štáty týmito hlavnými smermi riadili a samozrejme musí pre kontaktné miesta zaistiť aj dostatočné finančné prostriedky.
<P>
V záujme zlepšenia spolupráce medzi EJS a Eurojustem a lepšej koordinácie svojich činností by sa členovia Eurojustu mali na pozvanie zúčastniť zasadnutia EJS a naopak. Eurojust svojím rozhodnutím stanovuje, kedy súdne orgány členských štátov - inými slovami kontaktné miesta EJS - musia informovať Eurojust o konkrétnych prípadoch. Súčasné rozhodnutie dopĺňa túto povinnosť v tom zmysle, že ESS a Eurojust sa musia navzájom obojstranne informovať o všetkých prípadoch, o ktorých sa domnievajú, že ich druhá organizácia zvládne lepšie. Cieľom je vyhnúť sa s použitím tohto pružného pravidla, ktoré vychádza zo skutočných potrieb, situácii, keď vnútroštátne orgány musia Eurojustu poskytovať príliš rozsiahle informácie, ako aj zabrániť zavaleniu Eurojustu informáciami, ktoré tento orgán jednoducho nevie spracovať.
<P>
Hlásenie o správe a činnosti siete by mala podávať sama EJS, a to nielen Rade a Komisii, ale aj Parlamentu. Som rád, že Komisia tento prístup výslovne podporuje.
<P>
Podľa súčasného rozhodnutia bude Európska justičná sieť prispôsobená vývoju, ktorý v posledných rokoch prebieha, a jej vzťah k Eurojustu bude presnejšie vymedzený. V dôsledku toho bude Európska justičná sieť lepšie vykonávať svoju právomoc v oblasti súdnej spoluprácie v trestných veciach, najmä ak vstúpi do platnosti Lisabonská zmluva a z nej vyplývajúca komunitarizácia súdnej spolupráce v trestných veciach.
<SPEAKER ID="064" NAME="Renate Weber">
spravodajkyňa. - Vážená pani predsedajúca, poňatie Európskej únie ako priestoru slobody, bezpečnosti a spravodlivosti by zostalo len pozoruhodným cieľom, ak by neboli zapojené už fungujúce európske agentúry, ktorých schopnosť konať a reagovať v boji proti organizovanému cezhraničnému zločinu by sa mala posilniť.
<P>
Rada by som poďakovala tieňovým spravodajcom, s ktorými sa mi veľmi dobre spolupracovalo takmer na všetkých aspektoch tejto správy, ako aj predsedovi Eurojustu a jeho tímu za ich otvorenosť v priebehu prác.
<P>
Keď som spracovávala túto správu, dozvedela som sa, že moji kolegovia žiadajú európskeho štátneho zástupcu. V tejto veci oveľa viac podporujem harmonizáciu a zavedenie európskeho súdneho systému než prehĺbenie spolupráce. Z mnohých dôvodov sme však v súčasnosti tomuto cieľu značne vzdialení: po prvé totiž neexistujú európske právne predpisy, ktoré riešia problematiku súdnej právomoci v prípadoch patriacich do pôsobnosti Eurojustu; po druhé, členské štáty nie sú ochotné previesť ani časť svojich vyšetrovacích právomocí na niektorú európsku agentúru. Text zaoberajúci sa možnosťou, že by národní členovia Eurojustu boli zastúpení v spoločných vyšetrovacích tímoch, je toho dobrým príkladom.
<P>
Paradoxom je, že zatiaľ čo poslanci Európskeho parlamentu sú pripravení skutočne riešiť závažnú cezhraničnú trestnú činnosť vrátane udelenia väčších právomocí Eurojustu, pričom nám ide najmä o dodržiavanie ľudských práv, členské štáty niečo vyhlasujú a niečo iné navrhujú v právnych prespisoch. Je ťažké vysvetliť európskym občanom, ako vytvoríme priestor slobody, bezpečnosti a spravodlivosti, keď členské štáty nemajú dostatočnú dôveru v naše vlastné európske agentúry.
<P>
My ako Parlament chápeme a sme uzrozumení s tým, že Eurojust musí pracovať 24 hodín denne, sedem dní v týždni. Výbor pre občianske slobody, spravodlivosť a vnútorné veci sa zhodol aj na tom, že pre efektívne fungovanie Eurojustu je nevyhnutné, aby jeho národní členovia m ali rovnaké súdne právomoci, akými disponujú vo svojich krajinách. Hlasoval aj za prehĺbenie vzťahov s Europolom a Európskou justičnou sieťou a za vytvorenie väzieb s ďalšími európskymi a medzinárodnými agentúrami, ako je Frontex, Interpol a Svetová colná organizácia.
<P>
Ako poslanci tohto Parlamentu požadujeme - a v správe sa tento prístup odráža - vyváženosť medzi právomocami Eurojustu a právomocami jeho národných členov na jednej strane a práv obvineného na strane druhej. Preto niektoré zmeny, ktoré som navrhla, majú zvýšiť mieru ochrany procesných práv, ako je právo na obhajobu, právo na spravodlivý proces, právo byť informovaný a právo na súdnu nápravu. Aj keď sme si vedomí toho, že agentúra zaviedla dôkladný systém ochrany údajov, niektoré zmeny predstavujú dodatočné zabezpečenie.
<P>
Hlavné obavy však stále panujú vzhľadom na údaje odovzdávané tretím krajinám a medzinárodným organizáciám, pretože je pravda, že v skutočnosti nevieme, čo sa s týmito údajmi stane. Preto, aby sme sa uistili, že naše vlastné európske normy sa dodržiavajú, navrhujem zaviesť hodnotiaci mechanizmus. Rada by som poďakovala pánovi komisárovi Barrotovi, že sa o tom zmienil.
<P>
V neposlednom rade som znepokojená úlohou, ktorú by mal zohrávať Európsky parlament vo vzťahu k Eurojustu. Keďže nevieme, aký bude osud Lisabonskej zmluvy, situácia je ešte znepokojujúcejšia. V súčasných právnych predpisoch Spoločenstva však nie je nič, čo by bránilo tomu, aby Parlament aktívne dozeral na činnosť Eurojustu. Je to úplne vec politickej vôle a pevne verím, že tento Parlament bude môcť robiť svoju prácu.
<SPEAKER ID="065" NAME="Armando França" LANGUAGE="PT">
Vážená pani predsedajúca, pani Datiová, pán komisár, dámy a páni, proces budovania európy pôvodne zahŕňal komunitarizáciu hospodárskej oblasti. Spoločenstvo sa však postupne posúvalo do ďalších oblastí; tento spôsob zidealizoval Jean Monnet a jeho stúpenci, s cieľom nájsť spoločné riešenia spoločných problémov.
<P>
Ešte sme nedošli na koniec tejto dlhej a ťažkej cesty, ale musíme aj naďalej pokračovať pevne a odhodlane ďalej. Jednou z oblastí, ktorá nám v Európskej únii, v súčasnosti rozšírenej na 27 členských štátov a obývanej takmer 500 miliónmi ľudí, spôsobuje zložité a ťažké problémy, je justícia. Justícia je jedným z pilierov demokracie a jedným z nástrojov v službách slobody. Demokracia a sloboda sú dve zo základných hodnôt EÚ. V dôsledku toho a vzhľadom na výzvy spojené so samotným procesom budovania Európy a vzhľadom na nové problémy moderného života justícia podľa môjho názoru nadobudla v súčasnosti rozhodujúci význam. Je potrebné, aby jej osobitnú pozornosť venovali tie orgány EÚ, ktoré sú zodpovedné za vytváranie právnych predpisov, za rozhodovanie a určovanie hlavných politických smerov v tejto veci. Rozhodnutia vynesené v trestnom konaní v neprítomnosti obžalovaných, známe ako rozhodnutia in absentia, majú rôzne procesné riešenia, ktoré sa v jednotlivých členských štátoch nazvájom veľmi líšia.
<P>
Situácia je vážna, pretože tieto rôzne procesné riešenia predstavujú trvalú prekážku vymáhateľnosti trestných rozsudkov, ktoré boli vydané v jednom členskom štáte, v inom členskom štáte. Táto situácia bráni alebo dokonca znemožňuje uplatnenie zásady vzájomného uznávania a pomáha rastu trestnej činnosti a prispievak nedostatočnej bezpečnosti na území Únie.
<P>
Vítame preto legislatívne iniciatívy Slovinska, Francúzska, Českej republiky, Švédska, Slovenskej republiky, Spojeného kráľovstva a Nemecka tak, ako ich dostala a privítala Rada. Jej hlavným cieľom je stanoviť procesné pravidlá pre predvolávanie osôb, obnovu konania alebo príslušné odvolanie a právne zastúpenie. S využitím týchto pravidiel sa trestné konanie urýchli a zefektívni. Zvýši sa úroveň účinnosti zásady vzájomného uznávania, najmä pokiaľ ide o európsky zatykač a vydávacie konanie medzi jednotlivými členskými štátmi, ako aj uplatňovanie zásady vzájomného uznávania peňažných trestov, príkazov na konfiškáciu a príkazov na trest odňatia slobody a ďalšie opatrenia zahŕňajúce zbavenie slobody na účel ich vymáhania v Európskej únii. Taktiež je potrebné zahrnúť uznávanie a dohľad pri prerušení trestu, alternatívne tresty a podmienené tresty.
<P>
Správa, ktorú dnes predkladám Parlamentu, zahŕňa príspevky veľkého počtu členov Výboru pre občianske slobody, spravodlivosť a vnútorné veci. Ja a ďalší kolegovia sme navrhli rôzne zmeny, čo viedlo k množstvu kompromisných pozmeňujúcich a doplňujúcich návrhov a jednoznačnej zhode poslancov zo skupín PSE, PPE, ALDE, Verts/ALE a UEN, keď boli proti tejto správe iba dva hlasy.
<P>
Vážená pani predsedajúca, dámy a páni, táto správa preto obsahuje zmeny a doplnenia k návrhu rámcového rozhodnutia Rady, ktoré ho podľa nášho názoru technicky obohatí a politicky posilní, najmä pokiaľ ide o postupy pre predvolávanie obvinených a záruku ich práva na obhajobu, možnosť byť zastupovaný v neprítomnosti a byť zastupovaný právnym zástupcom vymenovaným a plateným štátom, ako aj možnosť obnovy súdneho konania alebo príslušného odvolania v súlade s vnútroštátnymi právnymi predpismi a na podnet obvineného, ktorý už bol odsúdený in absentia.
<P>
Nakoniec musím zdôrazniť a vyjadriť svoje poďakovanie za pochopenie a konsenzus politických skupín a verím, a želám si to, že výsledok hlasovania bude minimálne zodpovedať širokému konsenzu, ktorý sme dosiahli.
<SPEAKER ID="066" NAME="Neena Gill">
spravodajkyňa stanoviska Výboru pre právne veci. - Vážená pani predsedajúca, vítam tieto správy, najmä správu týkajúcu sa problematiky in absentia, pretože uľahčuje a zjednodušuje situáciu osobám, ktoré sa musia obhajovať alebo vykonať právne kroky tam, kde jedna alebo druhá strana nemôže byť prítomná. Rozdiely v prístupe v rámci Únie vytvorili určitú mieru neistoty a podkopali vzájomnú dôveru členských štátov vo svoje súdne systémy.
<P>
Vítam preto vyhlásenie pána ministra, že sa Rada bude snažiť harmonizovať tento proces vo všetkých členských štátoch, pretože niektoré členské štáty sa dosiaľ vôbec nesnažili, aby sa spojili s obvinenými. Domnievam sa, že bremeno musí niesť súdny systém, nech je to kdekoľvek, a zaistiť, aby obvinení chápali, aké dôsledky vyplývajú z akéhokoľvek rozsudku vyneseného v ich neprítomnosti, a aby ich základné práva boli v tomto smere chránené.
<P>
Takisto vyzývam Radu, aby zaistila, aby vo všetkých členských štátoch fungoval systém, ktorý obvineným umožní právne zastúpenie bez ohľadu na to, v ktorej krajine sa nachádzajú.
<P>
Na záver blahoželám všetkým spravodajcom za ich prácu na zjednodušení zložitého súboru právnych procesov a návrhov, z ktorých, ako sa domnievam, vzíde podstata európskeho zatykača.
<SPEAKER ID="067" NAME="Nicolae Vlad Popa">
v mene skupiny PPE-DE. - (RO) Cezhraničná trestná činnosť teda vzrástla a súdny systém sa musí novej situácii prispôsobiť.
<P>
Zaznamenal som, že je nutné harmonizovať právne predpisy jednotlivých členských štátov a najmä je nutné, aby počas tohto obdobia príslušné orgány členských štátov poskytovali rýchle a efektívne informácie.
<P>
Na riešenie tejto výzvy, ktorej čelia európski občania a orgány, je táto správa nepochybne krokom vpred. Modernizácia európskej súdnej siete predstavuje náležitú odpoveď na cezhraničnú trestnú činnosť. Správa, ktorú výbor LIBE jednomyseľne schválil, sa zameriava na vyššiu výkonnosť európskej justičnej siete a jej schopnosť kedykoľvek a z ktoréhokoľvek miesta v členských štátoch poskytnúť potrebné informácie.
<P>
Z tejto modernizácie budú ťažiť európski občania, ktorým neujde, že v modernej a zabezpečenej telekomunikačnej sieti majú vnútroštátne súdne orgány k dispozícii potrebný prostriedok umožňujúci rýchlu reakciu.
<P>
Eurojust ako aj súdny systém v jednotlivých členských štátoch sa budú môcť opierať o štruktúru európskej súdnej siete a nikto sa už nebude môcť vyhovárať, že nemá dostatok informácií. Ako tieňový spravodajca z Európskej ľudovej strany ďakujem pani spravodajykni Silvii-Yvonne Kaufmannovej za jej prácu a za to, akým spôsobom sa nám podarilo nájsť kompromisné riešenie.
<SPEAKER ID="068" NAME="Evelyne Gebhardt" LANGUAGE="DE">
Vážená pani predsedajúca, vážený pán minister, pán komisár, som rada, že dnes môžeme spoločne diskutovať o takom dôležitom súbore opatrení a pevne verím, že zajtra budeme prijímať rozhodnutie významne veľkou väčšinou. Osobitne by som chcela poďakovať dvom spravodajkyniam, pani Kaufmannovej a pani Weberovej, ktorých tieňovou spravodajkyňou som bola, za veľmi dobrú spoluprácu, čo bol nevyhnutný predpoklad pre dosiahnutie takých dobrých výsledkov.
<P>
Dobre vykonaná práca je v tejto oblasti neodmysliteľná a veľmi ma teší, že pokiaľ ide o Európsku justičnú sieť (EJS), dosiahnutý výsledok nám umožňuje zúročiť doterajšiu prácu. Nevyhnutná je dobrá spolupráca právnikov, miestnych sudcov a príslušných orgánov v členských štátoch, ak máme skutočne vytvárať právo a spravodlivosť pre našich občanov, a práve to chceme koniec koncov urobiť.
<P>
Osobitne ma v tejto súvislosti teší, že formálne nakoniec nadväzujeme na spoluprácu EJS a Eurojustu a zaisťujeme väzby, ktoré sú výhodné a ktoré možno len privítať. Len čo sa však prenáša veľké množstvo údajov, zvyšuje sa prirodzene aj dôležitosť ich ochrany, a to platí pre zabezpečenie komunikácií ako aj pre výmenu týchto údajov. Som preto veľmi rada, že Parlament, Komisia a Rada s tým podľa všetkého súhlasia, čo môžem opäť len privítať.
<P>
Rovnakú radosť mám z toho, že zajtra všetky tieto správy, ako tvrdím, získajú veľkú väčšinu hlasov, pretože toto rozšírenie, ktoré sme navrhli - a ktoré, dúfajme, Komisia a Rada schvália - tento dodatok zo strany Európskeho parlamentu, za ktorý musíme poďakovať pani Weberovej, a to, že sexuálne zneužívanie detí a detská pornografia majú byť teraz takisto zahrnuté medzi trestné činy, čo predtým nebolo, je pre našu spoločnosť podľa môjho názoru veľmi dôležitá vec, čo by som chcela zdôrazniť.
<P>
Pre skupinu Sociálnych demokratov je v tejto súvislosti osobitne dôležité - ale zároveň podľa môjho názoru sa riešenie už našlo - že v tejto oblasti sa to netýka len organizovaného zložinu, ale aj závažnej trestnej činnosti. Považujem za dôležité, že v prvom rade nemusíme predkladať dôkazy, že dochádza k organizovanému zločinu, ale že prostredníctvom výmeny informácií môžeme doložiť, že k organizovanej trestnej činnosti zrejme práve dochádza niekde pozdĺž hranice. To nemôže byť základný nevyhnutný predpoklad. Domnievam sa, že tu došlo k určitému nedorozumeniu medzi skupinami a snažila som sa to objasniť. Dúfam, a som o tom presvedčená, že určite pokročíme dopredu, čo veľmi vítam.
<SPEAKER ID="069" NAME="Sarah Ludford">
v mene skupiny ALDE. Vážená pani predsedajúca, keď boli na zasadaní našich predsedov vlád pred desiatimi rokmi v Tampere vytýčené hlavné smery politiky v oblasti trestného súdnictva EÚ, správne zdôrazňovali, že európski občania majú právo očakávať, že Únia zaistí, aby sa zločinci nemohli nikde ukryť. Preto Európski liberálni demokrali vždy dôsledne podporovali opatrenia, ako európsky zatykač, na rozdiel od britských konzervatívcov, ktorí mali plné ústa zákonu a poriadku, ale odmietali nástroje na spoluprácu v rámci EÚ.
<P>
Tieto opatrenia takisto vysvetľujú oprávnenosť posilnenia schopnosti štátnych zástupcov spolupracovať v rámci Eurojustu a postaviť hlavných zločincov pred súd. Je logické, aby bola zaistená ich nepretržitá pohotovosť 24 hodnín denne a boli im poskytnuté väčšie právomoci na vykonávanie ich rozhodnutí, napríklad vydávanie príkazov na domovú prehliadku a príkazov na zabavenie veci v ich členských štátoch, a aby im bol umožnený prístup do ich vnútroštátnych databáz trestných činov.
<P>
Určite tu tiež existuje priestor pre upresnenie a zjednodušenie pravidiel pre uznávanie rozsudkov in absentia, teda v neprítomnosti obvinenej osoby, ale nesmie to prejsť do pohodlnej rutiny bez dostatočnej snahy informovať obvineného. Nechcela by som, aby členské štáty napodobňovali Taliansko v jeho znepokojujúcom množstve súdnych procesov in absentia.
<P>
Keď som sa pred niekoľkými mesiacmi pýtala Komisie, zdôrazňovala mi, že iniciatíva je vyvážená, rozširuje základné práva občanov a zároveň zdokonaľuje zásadu vzájomného uznávania. Ale orgány, ako Európske združenie obhajcov, Rada advokátskych komôr a medzinárodné organizácie pre spravodlivé procesy, vyjadrili obavy z nedostatočnej ochrany obvinených.
<P>
Ministerka predsedníctva zdôraznila a sľúbila, že Rada pozorne posúdi zmeny predložené Parlamentom. Som si istá, že to myslí dobre, ale moja odpoveď je: "Veľké slová". Čo sa týka spravodlivosti v cezhraničných sporoch, priamo volení poslanci Európskeho parlamentu sú pri rozhodovaní o zákonoch EÚ vynechávaní. Kým sa nám nepodarí uviesť do platnosti Lisabonskú zmluvu, budú o týchto zákonoch do značnej miery rozhodovať úradníci štátnej správy jednotlivých štátov, a to je do veľkej miery dôvod, prečo nebola dodržaná druhá časť v členských štátoch, napríklad dobré pravidlá na ochranu údajov a posilnenie práv obvinených, ako je právna pomoc, preklady a kaucie. Kým technokratickú politiku v oblasti justície EÚ nevystrieda politika demokratická, politika skutočne vyvážená, udržiavajúca rovnováhu medzi chytaním zločincov a zaisťovaním spravodlivých procesov, je nutné podporiť opatrenia, o ktorých práve diskutujeme.
<SPEAKER ID="070" NAME="Kathalijne Maria Buitenweg">
v mene skupiny Verts/ALE. - (NL) Vážená pani predsedajúca, viem, že by ma nikto nemohol obviniť z toho, že som toryovec, ale tiež som hlasovala proti európskemu zatykaču. Nie preto, že by som bola proti vydávaniu či odovzdávaniu podozrivých z jednej krajiny do druhej. V skutočnosti som jednoznačne za. Mojím problémom v tom čase bolo, že sme nepripravili, ako som sa domnievala, príslušné predpisy týkajúce sa práv podorzivých osôb a že sme to mali zároveň urobiť. Procesné práva obvinených neboli právne ošetrené. Napriek vynaloženej energii a veľmi kvalitným návrhom, o ktorých tu dnes budeme diskutovať a s ktorými takisto súhlasím, je naďalej skutočnosťou, že sme doteraz tento návrh neprešli, aj keď bol predložený už pred rokmi a je kľúčovým prvkom pre vytvorenie dôvery medzi členskými štátmi, takže by zároveň uľahčoval vydávanie.
<P>
Veľmi rada by som sa od pani ministerky Datiovej dozvedela, čo tento návrh tiež považuje za taký zásadný pre našu európsku spoluprácu, na čom to stále viazne v Rade a či existuje nejaká možnosť dosiahnuť počas tohto energického francúzskeho predsedníctva nejaký pokrok v otázke práv obvinených. Faktom je, že pre uľahčenie vydávania je to skutočne nutné.
<P>
Čo sa týka rozsudkov in absentia, je dobré, že sa pre vydávanie zavádzajú podmienky, tak ako sú v súčasnosti formulované. Otázka znie: sú dostatočné? Z politickej dohody v rámci Rady by sme mohli odvodzovať, že možno dosiahnuť obnovu konania alebo že možnosť odvolania je dostatočná. Môže ma pani ministerka Datiová uistiť, že právo na obnovu konania má každý? Pretože odvolanie predsa len neposkytuje všetky možnosti ako úplná obnova súdneho konania. Preto by som naozaj rada vedela, či ľudia majú skutočne nárok na úplnú obnovu konania, a nie len na odvolanie.
<P>
Teraz prejdem k poslednému bodu a budem stručná: Veľa počúvame o tom, akým spôsobom uľahčiť prácu vyšetrujúcich orgánov. Zato sa veľmi málo dozvedáme - alebo len náhodne - o tom, ako je to s takzvanými medzerami v oblasti bohajoby, medzerami, ktoré sa objavujú práve v dôsledku európskej spolupráce. Dúfam, že sa zúčastníme panelu o európskych právach, panelu ombudsmana, aby sme zistili, aké medzery existujú v oblasti obhajoby, a mohli tak spoločne nájsť ich riešenie.
<SPEAKER ID="071" NAME="Gerard Batten">
v mene skupiny IND/DEM. - Vážená pani predsedajúca, uvediem konkrétny príklad toho, kam vedie integrovaný Európsky súdny systém "jeden pre všetkých".
<P>
Devätnásťročnému mladíkovi Andrewovi Symeouvi hrozí v Londýne vydanie do Grécka na základe obvinení zo zabitia. Pán Symeou tvrdí, že s dotyčným trestným činom nemá vôbec nič spoločné. Dôkazy proti nemu sú podozrivé, založené na pochybnej identifikácii a vyhláseniach údajne vynútených bitím zo strany gréckej polície.
<P>
Tieto dôkazy by mal preskúmať britský súd, než schváli jeho vydanie. Podľa európskeho zatykača však britský súd nemá právo preskúmavať prima facie dôkazy , a uistiť sa tak, že vydanie je oprávnené, a nemá žiadnu právomoc tomu zabrániť.
<P>
Európsky zatykač znamená, že teraz už britskí občania nemajú základnú právnu ochranu voči svojvoľnému zatknutiu a zadržaniu, ako sa stanovuje vo Veľkej listine slobôd. Odporuje to zásade spravodlivosti pre obeť aj obvineného, pričom obaja si ju zasluhujú.
<SPEAKER ID="072" NAME="Panayiotis Demetriou" AFFILIATION="PPE-DE">
(EL) Vážená pani predsedajúca, dovoľte mi, aby som najprv zablahoželal slovinskému predsedníctvu a ostatným 13 krajinám, ktoré schválili tento návrh, ktorý nám bol dnes predložený. Je to významný príspevok k otázke spravodlivosti v EÚ.
<P>
Dovoľte mi, aby som zablahoželal aj trom spravodajcom, pani Kaufmannovej, pani Weberovej a pánovi Françovi za ich výbornú metodickú prácu. V podstate schválili návrh so zmenami, ktorý Rada a Komisia čoskoro prijmú. Správa o tom ma potešila a vítam ju.
<P>
Bol by som ešte radšej, keby sme dnes mali pred sebou na schválenie aj návrh zaoberajúci sa minimálnymi procesnými právami pre podozrivých a obvinených. Tým by bolo úsile zavŕšené. Vyzývam preto Komisiu a Radu, aby tento návrh predložili čo najskôr.
<P>
Ako tieňový spravodajca pre návrh Eurojustu musím povedať, že vítam posilnenie tohto orgánu. Keď bol založený, domnieval som sa, že to bude iba typická inštitúcia s neistými vyhliadkami a minimálnym využitím. Ukázalo sa však,že to tak nie je, jeho užitočnosť bola potvrdená, rovnako ako nutnosť, aby sa ďalej posilňoval.
<P>
Nemusím sa odvolávať na to, čo povedali predchádzajúci rečníci a spravodajcovia o dodatkoch k tomuto textu; len vítam jeho posilnenie.
<P>
Tieto návrhy nepochybne pomáhajú úspešnému rozvíjaniu priestoru spravodlivosti, slobody a bezpečnosti. Je však nutné prijať dôraznejšie opatrenia. Musíme prekonať brzdiaci nacionalistický prístup k problémom a v európskom priestore uplatňovať širšie poňatie spravodlivosti. Až potom budeme môcť povedať, že spravodlivosť je na celom území EÚ skutočne rovnaká.
<P>
Dúfam, že k tomu dôjde so schválením Lisabonskej zmluvy.
<SPEAKER ID="073" NAME="Daciana Octavia Sârbu" AFFILIATION="PSE">
(RO) V prvom rade by som chcela zablahoželať spravodajcom.
<P>
V posledných rokoch sa ukazuje, že v oblasti súdnej spolupráce v trestných veciach je činnosť Európskej justičnej siete nesmierne dôležitá a užitočná.
<P>
Je potrebné prijať rozhodnutie Rady týkajúce sa Európskej justičnej siete a rozhodnutie o posilnení Eurojustu, aby tieto dve štruktúry fungovali čoraz pohotovejšie vzhľadom na to, že v posledných rokoch výrazne vzrástla mobilita ľudí a cezhraničná trestná činnosť.
<P>
Tieto dve štruktúry by mohli spolupracovať a vzájomne sa dopĺňať.
<P>
Vytvorenie kontaktného miesta ako národného spravodajcu pre koordináciu činnosti Európskej justičnej siete a vytvorenie národného koordinačného systému Eurojustu je dôležité pre vzájomné odovzdávanie informácií ako aj pre nasmerovanie vnútroštátnych orgánov na súdnu sieť alebo na Eurojust, podľa toho, aké konkrétne prípady sa riešia.
<P>
Včas poskytnuté a štruktúrované informácie sú pre efektívnu činnosť Eurojustu nevyhnutné. Zvýšenú pozornosť treba venovať vytvoreniu zvláštnej komunikačnej siete pre prenos osobných údajov. V činnosti týchto dvoch štruktúr je nesmierne dôležité zaistiť vhodnú ochranu údajov.
<SPEAKER ID="074" NAME="Mihael Brejc" AFFILIATION="PPE-DE">
(SL) Spočiatku sa zdalo, že správa pána Françu je skôr právnej a technickej než konkrétnej povahy. Vyšlo však najavo, že niektoré z členských štátov túto právnu inštitúciu vôbec nepoznajú. Táto správa odhalila aj rozdiely medzi anglosaským a kontinentálnym poňatím trestného práva. Je preto logické, že niektorí z mojich kolegov poslancov sa proti správe postavia. Samozrejme to neznamená, že tieto témy nie sú dôležité.
<P>
My, členovia skupiny Európskej ľudovej strany (kresťanskí demokrati) a európski demokrati zastávame názor, že právo na súdny proces je základným politickým právom. Vyskytli sa však prípady, keď sa obvinený na súd nedostavil, ale súd napriek tomu vyniesol rozsudok. Príkazy in absentia v jednej krajine neboli doteraz v inom členskom štáte uznávané. Toto načrtnuté rozhodnutie umožňuje, aby tieto príkazy boli vymáhateľné aj v ďalších členských štátoch Európskej únie, pochopiteľne za určitých podmienok, a to podľa nášho názoru, keď bol obvinený riadne predvolaný na súd, a napriek tomu, že bol predvolaný súdnymi orgánmi, dotyčný sa na súd nedostavil. Vyhýbanie sa spravodlivosti je bežné a osoba právoplatne odsúdená v jednej krajine Európskej únie by nemala mať možnosť pokojne sa prechádzať po uliciach iného členského štátu.
<P>
My, členovia skupiny PPE-DE sa domnievame, že spravodajcovi sa podarilo zladiť zmeny a vypracovať vyváženú správu, za čo by som sa mu chcel poďakovať.
<P>
Rád by som ešte dodal nasledujúcu poznámku: Je správne, aby sme zaistili podmienky pre spravodlivé súdne procesy, ale musíme sa starať aj o obete trestných činov.
<SPEAKER ID="075" NAME="Philip Bradbourn" AFFILIATION="PPE-DE">
Vážená pani predsedajúca, vystúpil som, aby som prehovoril výlučne o správe pána Françu o vzájomnom uznávaní príkazov in absentia. Samotná koncepcia tohto návrhu nie je mnohým súdnym systémom v členských štátoch vlastná, najmä tým, ktorých právny systém je založený na zvykovom práve.
<P>
V Spojenom kráľovstve sme si v priebehu mnohých storočí vytvorili svoj vlastný právny systém založený na myšlienke osobnej slobody (habeas corpus) a práve obvineného, ktorý nesmie byť odsúdený bez toho, aby mal možnosť sa hájiť. Táto zásada je zakotvená dobre známej listine slobôd - Magna Charta z roku 1215 - ktorá v mojej krajine toto právo zaručuje už 800 rokov. Uznávanie súdnych konaní in absentia je úplne proti základným ideálom tohto historického dokumentu.
<P>
Pri rozsudku vynesenom v jednom členskom štáte a následne uznanom v inom členskom štáte potom, ako bol vydaný európsky zatykač, určite vzniká pochybnosť o tom, či prebehol spravodlivý proces. Medzinárodná organizácia pre spravodlivé súdne procesy Fair Trials Inernational vo svojom dokumente o tomto návrhu odzrkadľuje moje obavy a zdôrazňuje - citujem - "vážne obavy pociťované v súvislosti s následným vydávacím konaním". Kolegovia, vyzývam vás, aby ste skutočne preskúmali, čo sa navrhuje, a zamysleli sa nad tým, akým spôsobom to ovplyvní vašich voličov a ich právo na spravodlivý proces.
<SPEAKER ID="076" NAME="Jim Allister" AFFILIATION="NI">
Vážená pani predsedajúca, žiadny rozumný človek nechce uľahčovať život zločincom, ale musíme brániť spravodlivosť v Európe, aby nebola zredukovaná na najmenšieho spoločného menovateľa. A pri takom širokom rozsahu súdnych konaní, záruk a postupov naprieč Európou častou práve toto reči o dosiahnutí právnej rovnocennosti zahŕňajú.
<P>
V Spojenom kráľovstve máme právny systém založený na zvykovom práve, ktorý sa od systémov našich kontinentálnych susedov úplne odlišuje v praxi, používaním precedensu a rozdielnymi postupmi. A tak keď vidím správy založené na splynutí praxe, ktoré nemajú žiadny rozumný dôvod, musím pociťovať znepokojenie.
<P>
Vezmime si správu o vzájomnom uznávaní príkazov in absentia. Rovno vyhlasujem, že nie je nič rovnocenné medzi starostlivými právnymi opatreniami prijatými pred tým, ako je niekto odsúdený in absentia v Spojenom kráľovstve, a tým, čo mi pripadá skôr ako nesystémový prístup, napríklad v Grécku či Bulharsku. Preto nesúhlasím s tým, aby sa môjmu britskému voličovi odsúdenému tu v neprítomnosti toto odsúdenie automaticky uznávalo v Spojenom kráľovstve.
<SPEAKER ID="077" NAME="Jean-Paul Gauzès" AFFILIATION="PPE-DE">
(FR) Vážená pani predsedajúca, pán komisár, chcela by som len zablahoželať spravodajcom a predsedníctvu Rady k výsledkom dosiahnutým v tejto fáze rozpravy a prípravy textov. Mnoho našich občanov vo svojom každodennom živote spochybňuje, že by Európa mala nejakú pridanú hodnotu. Pokiaľ ide o právny systém, akékoľvek opatrenie, ktoré zlepší túto životne dôležitú verejnú službu, zlepší pravdepodobne aj vnímanie výhodnosti Európy pre bezpečnosť svojich občanov. V tomto ohľade je zvlášť dôležité zaistiť, aby boli rozhodnutia vymáhateľné po celej Európe a odstrániť prekážky, ktoré bránia ich vymáhateľnosti na území Európy. To je cieľom navrhovaných textov. Pri dodržiavaní verejných slobôd tieto opatrenia zvýšia účinnosť trestov nariadených vnútroštátnymi súdmi.
<SPEAKER ID="078" NAME="Kathalijne Maria Buitenweg" AFFILIATION="Verts/ALE">
Vážená pani predsedajúca, chcem len reagovať na britských skeptikov, pretože s nimi súhlasím v tom, že by sme nemali vytvárať právne predpisy na základe najmenšieho spoločného menovateľa. V tom prípade však treba uvážiť, akým spôsobom chceme právne predpisy vytvárať, pretože pokiaľ sa zároveň zhodneme na tom, že chceme mať spoločný prístup pri dostihnutí páchateľov, potom nie je možné vytvárať právne predpisy na základe jednomyseľnosti. Z tohto dôvodu je teraz všetko zablokované v Rade.
<P>
Ja však od nich takisto očakávam, že pomôžu presadzovať, aby sa v procese rozhodovania hlasovalo kvalifikovanou väčšinou, pretože inak sme bezmocní. Môžeme sa buď izolovať a nespolupracovať v oblasti justície, alebo prejsť na hlasovanie kvalifikovanou väčšinou, pretože to je jediný spôsob, ako možno vytvoriť skutočne zásadné a zmysluplné právne predpisy.
<SPEAKER ID="079" NAME="Jacques Toubon" AFFILIATION="PPE-DE">
(FR) Vážená pani predsedajúca, musím znovu zopakovať to, čo práve uviedla pani Buitenwegová. Otázka, ktorú vyvolávajú tieto texty, rovnako ako všetok pokrok dosiahnutý v tejto oblasti za posledných 20 rokov, je veľmi jednoduchá. v Európskej únii, ako vyhlásil môj kolega Jean-Paul Gauzès, berieme do úvahy v prvom rade záujmy ľudí, najmä poctivých ľudí, alebo prihliadame najmä na záujmy štátov a štátnych mechanizmov? Je jasné, že európska konštrukcia - a môže nám to byť ľúto, ale je to skutočnosť a v dnešnom svete skutočnosť priaznivá - je zárukou, že štátne mechanizmy 27 členských štátov nemôže prevážiť nad záujmami bezpečnosti, tak ako to bolo dlhý čas. To je celý zmysel európskeho projektu, inak žiadny európsky projekt neexistuje. Preto je nutné Radu a tieto tri návrhy podporiť.
<SPEAKER ID="080" NAME="Rachida Dati">
úradujúca predsedníčka Rady. - (FR) Vážená pani predsedajúca, dámy a páni, vaše slová dnes popoludní svedčia o tom, že týmto trom textom prikladáte veľký význam. Záreveň napovedajú, že sa zasadzujete o dosiahnutie účinného pokroku v súdnej spolupráci, najmä v trestných veciach, a ako ste zdôraznili, pri dodržiavaní ľudských práv. Táto dvojitá požiadavka je nevyhnutná, pretože práve to je podmienkou pre vytvorenie európskeho súdneho priestoru vzhľadom na to, že každý máme iný právny systém, a dokonca aj rôzne právne organizácie. Záruky poskytované pri používaní Eurojustu a Európskej justičnej siete, napríklad tie, ktoré budú ponúknuté pri vymáhaní rozsudkov in absentia, sa jasne riadia rovnakou logikou. Rada by som teda poďakovala Európskej komisii, konkrétne pánovi Jacquesovi Barrotovi, za podporu predsedníctva. Ako ste uviedli, mnohé prvky v týchto správach nakoniec takmer jednomyseľne schválila Rada. A ako tu už zaznelo, máme mnoho práce a musíme na tom pracovať spoločne.
<P>
Takisto by som chcela poďakovať pani Silvii Kaufmannovej za jej správu a za jej dnešný prejav, pretože hodnotenie Európskej justičnej siete je dôležitým krokom pri zlepšovaní súdnej spolupráce v trestných veciach. Je potrebné uvedomiť si význam a účinnosť tejto siete. Pani Kaufmannová, dnes ste opäť správne zdôraznila väzby medzi Eurojustom a Európskou justičnou sieťou. Ich rozvoj je vzájomne prepojený a táto téma bola načrtnutá pri mnohých príležitostiach na poslednom zasadnutí Európskej rady.
<P>
Chcem poďakovaj aj pani Renate Weberovej za správu a za jej dôležitý príspevok. Aj jej prejav v Toulouse na túto tému bol vynikajúci. Pani Weberová, musím vám poďakovať aj za vaše privítanie. Viem, že ste odviedli pozoruhodnú prácu spoločne so všetkými ostatnými, ktorí boli zapojení do činnosti Eurojustu. Zmienili ste sa aj o Lisabonskej zmluve. Chápem, že by ste radšej pracovali v inom inštitucionálnom rámci, musíme však postupovať podľa platného práva, pretože toto ovplyvňuje všetky európske orgány.
<P>
Pán Franço, vo svojom prejave ste upozornili, že je nutné prijať na presadzovanie rozhodnutí in absentia jednotný rámec. Je dobre, že ste túto vec nastolili, a je to jeden zo spôsobov, ako možno dokázať účinnosť našich právnych systémov.
<P>
Pani Gebhardtová, je nesmierne dôležité, aby všetky politické strany a právne subjekty navzájom spolupracovali, pretože v oblasti súdnej spolupráce v trestných veciach v rámci Európy čelíme výzve naučiť sa pracovať spoločne, aby bolo možné účinne bojovať proti všetkým formám trestnej činnosti. Viem, že ste nekompromisným zástancom tejto spolupráce.
<P>
Teraz by som rada odpovedala tým z vás, ktorí majú pochybnosti o európskej justícii a ktorí sa obávajú, že ohrozujeme základné práva. Je pravda, že v čase nemeckého predsedníctva sme sa nezhodli na minimálnych procesných zárukách. Na to musím reagovať, že rámcové rozhodnutie o rozhodnutiach súdu in absentia stanovuje právo na obnovu procesu, ktoré predstavuje základnú záruku. Výsledok tohto procesu už netrpezlivo očakávajú sudci, štátni zástupcovia a právnici, ktorí denne spolupracujú, rovnako ako ľudia, ktorí sú obeťami rôznych foriem trestnej činnosti, ktoré sa neustále prispôsobujú a menia. Musíme ukázať, že si vieme s týmito nárokmi poradiť a že dokážeme zaviesť účinné a užitočné nástroje. Musíme vybudovať Európu, ktorá v tomto súdnom priestore chráni svojich občanov.
<P>
Predsedníctvo vie, že môže počítať s vašou plnou podporou týchto troch textov. Chceli by sme vám za to vysloviť uznanie a poďakovať všetkým, ktorí dnes prejavili o tieto otázky záujem.
<SPEAKER ID="081" NAME="Jacques Barrot" LANGUAGE="FR">
Vážená pani predsedajúca, chcel by som sa pripojiť ku chvále a poďakovaniu pani Datiovej, ktorá v čase francúzskeho predsedníctva predsedá zasadnutiu Rady SVV. Pani Kaufmannovej musím povedať, že má pravdu, keď trvá na ochrane údajov. Musím jej zároveň pripomenúť, že v návrhu rámcového rozhodnutia o ochrane údajov sa skutočne stanovujú podrobné pravidlá, ktoré budú platiť aj pre výmenu informácií medzi kontaktnými miestami Európskej justičnej siete, ale mali by sme si to overiť.
<P>
Taktiež musím povedať pani Weberovej, že na to, aby bol zaistený úspech týchto textov, je samozrejme veľmi dôležité, aby medzi členskými štátmi a agentúrami EÚ panovala dôvera. Domnievam sa, pani Weberová, že sa sa na túto tému vyjadrili veľmi presvedčivo.
<P>
Pán França jasne ukázal, aký dôležitý význam má text týkajúci sa rýchlejšieho presadzovania súdnych rozhodnutí, pre ktorý bol spravodajcom. Urobil to vyváženým spôsobom, ktorý musím vyzdvihnúť, a zároveň potvrdil, že bude existovať aj možnosť obnoviť proces, ako práve uviedla pani Datiová, a že právo na obhajobu bude pochopiteľne zachované. Musím odpovedať pani Buitenwegovej a pánovi Demetriouovi, pokiaľ ide o procesné práva. Procesné práva považujem za nesmierne dôležíté pre rozvoj spoločného priestoru slobody, bezpečnosti a spravodlivosti. Komisia bola sklamaná, že sa minulý rok nedosiahla žiadna dohoda, pokiaľ ide o náš návrh rámcového rozhodnutia týkajúceho sa procesných práv. Teraz zvažujem, ktoré iniciatívy v tejto oblasti by mohli byť v blízkej budúcnosti zavedené. Som odhodlaný dosiahnuť v tejto oblasti pokrok, možno predložením nového návrhu o procesných právach. V každom prípade vás uisťujem, že tejto záležitosti venujem plnú pozornosť.
<P>
Zároveň musím povedať pani Gebhardtovej, aj keď som presvedčený, že pani Datiová už na túto vec odpovedala, že hovoríme o nových formách závažnej trestnej činnosti, ktoré asi nezodpovedajú príliš striktnému vymedzeniu organizovaného zločinu. Aj závažná trestná činnosť musí tvoriť jednu stranu tejto súdnej spolupráce, ktorú skutočne chceme.
<P>
Nemám už k tomu veľmi čo dodať, môžem len zopakovať to, čo povedal pán Jacques Toubon, a to, že musíme mať na zreteli záujmy obvinených Európanov a záujmy každého z nás a našich krajanov, aby sme umožnili potvrdiť stále rastúcu účinnosť súdnej spolupráce, pričom sú samozrejme dodržiavané ľudské práva.
<P>
V každom prípade by som chcel poďakovať aj Parlamentu za jeho kvalitné prispenie k tejto dôležitej rozprave, ktorá bude znamenať veľmi jasný posun v rozvoji tohto európskeho súdneho priestoru.
<P>
Vážená pani predsedajúca, pani Datiová, ďakujem vám, že vašou zásluhou sa na zasadnutí tejto Európskej rady dosiahol v uvedenej oblasti konsenzus a že boli uzavreté tieto politické dohody.
<SPEAKER ID="082" NAME="Renate Weber">
spravodajkyňa. - Vážená pani predsedajúca, rada by som povedala niekoľko slov zo svojej pozície tieňovej spravodajkyne pre ostatné dve správy a poďakovala pani Kaufmannovej za to, akým spôsobom sme spolupracovali, a pánovi Françovi za jeho činnosť. Táto správa obsahovala 57 kompromisných pozmeňujúcich a doplňujúcich návrhov, čo niečo vypovedá o množstve vynaloženej práce.
<P>
Pokiaľ ide o správu o rozhodnutiach in absentia, pravdepodobne najcitlivejším aspektom v tejto veci je skutočnosť, že niektoré členské štáty umožňujú v prípade vynesenia príkazu v neprítomnosti obvineného obnovu konania, čím plne rešpektujú Európsky dohovor o ľudských právach (protokol č. 7, článok 2) a Medzinárodný pakt o občianskych a politických právach, zatiaľ čo iné krajiny uznávajú iba právo na odvolanie.
<P>
Bohužiaľ návrh obsiahnutý v tejto správe sa nezaoberá harmonizáciou platných právnych predpisov v 27 členských štátoch. Hoci by naším cieľom v budúcnosti mali byť európske právne predpisy, zatiaľ sme urobili aspoň všetko pre to, aby aj v prípade odvolania mal obvinený procesné záruky, ako sa stanovuje v článkoch 5 a 6 Európskeho dohovoru o ľudských právach.
<P>
Chcel by som zakončiť slovami, že dobré fungovanie zásady vzájomného uznávania súdnych rozhodnutí vyžaduje vysokú mieru vzájomnej dôvery medzi členskými štátmi a táto dôvera musí byť založená na spoločnom dodržiavaní ľudských práv a základných zásad.
<SPEAKER ID="083" NAME="Armando França" LANGUAGE="PT">
Musím poďakovať pani ministerke za jej slová a rovnako aj pánovi komisárovi a mojim kolegom poslancom, tým, ktorí súhlasia i tým, ktorí nesúhlasia, pretože tí druhí mi poskytujú príležitosť, aby som tu a teraz vysvetlil niekoľko vecí.
<P>
V prvom rade chcem však povedať nasledovné: ako poslanec tohto Parlamentu a ako právnik a občan dnes pociťujem uspokojenie, že sa môžem podpísať pod návrh Rady a naše zmeny. Prečo pevne dúfam a verím, že rámcové rozhodnutie bude prijaté a uplatňované? Odpoveď znie: pretože situácia v Európe je vážna a musíme reagovať bez ďalšieho meškania. Existuje množstvo ľudí, ktorí už boli odsúdení a ktorí sa voľne pohybujú na území Európskej únie bez toho, aby súdy mali možnosť vymáhať rozhodnutia vynesené v iných krajinách. To je závažné z hľadiska rozvoja samotnej trestnej činnosti a z hľadiska bezpečnosti v Európe a je dôležité, aby európske orgány reagovali.
<P>
Predovšetkým rámcové rozhodnutie presadzujúce zásadu vzájomného uznávania a naše zmeny, zmeny navrhované Parlamentom, je potrebné chápať vo vzájomnej súvislosti. Navrhované riešenia, ktoré sa týkajú predvolávania osôb, pravidiel pre zastupovanie obvinených a obnovy procesu alebo odvolania, je potrebné chápať vo vzájomnej súvislosti. Všetky tieto technické riešenia spolu navzájom súvisia a podľa nášho názoru vždy a za každých okolností musí byť zaručené právo obvinených na obhajobu.
<P>
Dobre vieme, a to je potrebné povedať, s čím by sme sa mali rozlúčiť. Za týchto okolností je riešenie, ku ktorému sa dospelo, podľa môjho názoru riešením, ktoré musíme prijať. Je to dôležitý a významný krok vpred a zároveň aj ďalší malý krôčik dopredu. V duchu starého pravidla týmto spôsobom vybudujeme Európsku úniu, týmto spôsobom vybudujeme Európu.
<SPEAKER ID="085" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="086" NAME="Carlo Casini  " LANGUAGE="IT">
Legislatívny návrh o súdnych rozhodnutiach in absentia je nutné prijať, aby sme prekonali zásadné rozdiely v zaobchádzaní a veľkú voľnosť pri rozhodovaní podľa vlastného uváženia, ktoré boli poskytnuté výkonným orgánom v 27 členských štátoch EÚ.
<P>
To sú ciele, ktoré stanovil sám Výbor pre právne veci pri predkladaní svojho stanoviska Výboru pre občianske slobody. Účelom štyroch zmien, ktoré boli jednomyseľne prijaté minulý rok v máji a v podstate prevzaté príslušným výborom, je nastolenie spravodlivej rovnováhy medzi základnými právami a slobodami občanov a nutnosťou vzájomného uznávania príkazov.
<P>
Vznikla preto nevyhnutnosť harmonizovať naše systémy trestného práva a zaviesť do návrhu jednotné kritérium uznávané čo najväčším počtom krajín EÚ so zreteľom na právnu jednoznačnosť. Ide o minimálne normy prispôsobené pre kombinovanie ochranných opatrení v rámci záruk, ktoré majú chrániť obvineného, pričom je nutné zachovať účinnú cezhraničnú súdnu spoluprácu. V niektorých prípadoch je členskému štátu poskytnutá určitá sloboda konania, ktorá umožňuje prihliadať k špecifikám jeho právneho systému.
<SPEAKER ID="999" NAME="Athanasios Pafilis" AFFILIATION="GUE/NGL">
písomne. - (EL) Európsky parlament hlasoval za návrh vzájomného uznávania trestných rozsudkov in absentia zo strany právnych orgánov členských štátov EÚ, teda rozsudkov, ktoré boli vyhlásené v inom členskom štáte v neprítomnosti obvinenej strany.
<P>
Spolu s európskym zatykačom to znamená, že každý môže byť zatknutý a potrestaný v ktoromkoľvek členskom štáte EÚ, kde bol súdený a odsúdený v neprítomnosti bez toho, že by mu bolo oznámené alebo si bol vedomý toho, že proti nemu bolo vedené súdne konanie. Situácia sa ešte viac komplikuje v členských štátoch ako je Grécko, kde právny systém, minimálne v prípade najzávažnejších trestných činov, nepripúšťa možnosť, aby bol obvinený súdený v neprítomnosti. Toto nariadenie zásadným spôsobom podkopáva právo obvineného na spravodlivý proces. Vyvolalo to už búrlivé reakcie v právnych organizáciách a združeniach po celej EÚ.
<P>
Teraz začína byť jasné, že harmonizácia systému trestného práva a takzvaná "komunitarizácia" trestného zákona presadzovaná EÚ vedú k porušovaniu základných suverénnych práv a práv členskýchš tátov určovať svoje vlastné záruky ochrany v dôležitých oblastiach, ako je trestné konanie.
