<CHAPTER ID="017">
Vykonávanie odporúčaní uvedených v Goldstonovej správe o Izraeli/Palestíne (rozprava) 
<SPEAKER ID="133" NAME="Predsedajúci">
Ďalším bodom programu sú vyhlásenia Rady a Komisie o vykonávaní odporúčaní uvedených v Goldstoneovej správe o Izraeli/Palestíne.
<SPEAKER ID="134" NAME="Diego López Garrido" LANGUAGE="ES">
Vážený pán predsedajúci, chcel by som sa poďakovať Európskemu parlamentu za príležitosť hovoriť o otázke vyšetrovacej misie, misie sponzorovanej Organizáciou Spojených národov týkajúcej sa konfliktu v Gaze, ktorá sa uskutočnila v období medzi koncom roka 2008 a začiatkom roka 2009 a je známa ako "Goldstoneova správa".
<P>
Organizácia Spojených národov pozorne zaznamenala vyhlásenie generálneho tajomníka Pan Ki-muna v Bezpečnostnej rade 21. januára 2009, v ktorom hovoril o svojich dojmoch po návšteve Gazy a južného Izraela krátko po skončení bojov.
<P>
O správe, ktorá sa tu v niekoľkých prejavoch spomínala už v súvislosti s predchádzajúcim bodom programu, o Goldstoneovej správe, ktorá bola zverejnená v polovici septembra minulého roka, sa okrem toho diskutovalo od 14. septembra do 2. októbra na 12. zasadnutí Rady pre ľudské práva.
<P>
Od samého začiatku tohto konfliktu Európska únia trvala na tom, aby všetky strany plne rešpektovali ľudské práva a dodržiavali svoje záväzky vyplývajúce z medzinárodného humanitárneho práva.
<P>
Európska únia dala jasne najavo, že bude pozorne monitorovať vyšetrovanie obvinení a porušení ľudských práv.
<P>
Švédske predsedníctvo Rady v Ženeve rozhodlo o pozícii Európskej únie nasledovne: po prvé, Európska únia považuje správu za vážnu, keďže obsahuje správy o závažnom porušovaní medzinárodného humanitárneho práva vrátane zámerných útokov na civilné obyvateľstvo. Po druhé, Európska únia vyzdvihuje dôležitosť vykonania primeraného a dôveryhodného vyšetrovania možných porušení medzinárodného práva účastníkmi konfliktu v súlade s medzinárodnými právnymi predpismi, a preto zabezpečí, aby misia zamerala svoje odporúčania na Izraelčanov aj Palestínčanov.
<P>
Európska únia potvrdila v súvislosti s Goldstoneovou správou svoju konštruktívnu pozíciu v rozprave na zasadnutí Bezpečnostnej rady Organizácie Spojených národov 27. januára, práve pred mesiacom, zdôraznila dôležitosť vykonania primeraného a dôveryhodného vyšetrovania možných porušení medzinárodného práva v oblasti ľudských práv a medzinárodného humanitárneho práva. Môžem vás informovať, že následne, 4. februára 2010, pred pár dňami, generálny tajomník Organizácie Spojených národov zverejnil správu o vykonávaní uznesenia Valného zhromaždenia Organizácie Spojených národov o Goldstoneovej správe.
<P>
Generálny tajomník informoval o reakciách Izraela, palestínskych okupovaných území a Švajčiarska a vo svojich zisteniach povedal, že procesy iniciované týmito tromi stranami prebiehajú a v súvislosti s vykonávaním uznesenia zúčastnenými stranami nemožno vysloviť žiadne stanovisko.
<P>
Ostáva nám len sledovať, ako si s touto vecou poradí Valné zhromaždenie OSN.
<P>
Prioritou španielskeho predsedníctva je v tejto súvislosti dosiahnutie konsenzu, pokiaľ ide o pozíciu Únie k návrhu uznesenia, ktoré chcú palestínske úrady v súčasnosti predložiť Valnému zhromaždeniu OSN.
<P>
Máme dva ciele: po prvé, chceme prijať uznesenie na základe konsenzu a ak sa to nepodarí, chceme, aby z neho vznikla čo možno najjednotnejšia pozícia Európskej únie.
<P>
V každom prípade opakujem, že predsedníctvo Rady podporuje to, čo požaduje Goldstoneova správa, teda vykonanie dôveryhodného vyšetrovania, ktoré bude nezávislé od zúčastnených strán.
<SPEAKER ID="135" NAME="Kristalina Georgieva">
členka Komisie. - Vážený pán predsedajúci, chcem len podporiť to, čo vyslovilo španielske predsedníctvo. Hoci EÚ nepodporila všetky odporúčania, jasne ukázala, že Goldstoneovu správu berie veľmi vážne. Vyzvala všetky strany konfliktu, aby začali vyšetrovanie údajných porušení - zapríčinených stranami konfliktu - medzinárodného humanitárneho práva a medzinárodného práva v oblasti ľudských práv. Toto vyšetrovanie by malo byť v súlade s medzinárodnými normami.
<P>
Kroky, ktoré urobil Izrael, palestínske orgány a Hamas, zatiaľ neprinášajú hmatateľné výsledky, zodpovednosť však musí byť zaistená. Preto EÚ neustále opakuje naše hlavné posolstvo, aby strany konfliktu vyvíjali značné úsilie pri vykonávaní nezávislého a dôveryhodného vyšetrovania údajných porušení práva. Keďže sa to priamo týka mojich povinností, stojí za to pripomenúť si, že Komisia poskytuje značné finančné prostriedky humanitárnym organizáciám, ktorých projekty majú za cieľ poskytnúť nevyhnutnú pomoc a ochranu palestínskemu civilnému obyvateľstvu.
<P>
EÚ sa bude všemožne usilovať, aby zaistila, že na zasadnutí Rady pre ľudské práva v marci bude problému venovaná primeraná pozornosť, a aby začala prvú fázu prípravy konsenzuálneho uznesenia. V tejto súvislosti by som rada povedala, že 18. februára palestínska delegácia predložila návrh uznesenia Valného zhromaždenia následne po správe generálneho tajomníka Organizácie Spojených národov v nadväznosti na Goldstoneovu správu. Palestínska strana naznačila, že v piatok 26. februára má v úmysle vyzvať Valné zhromaždenie, aby v súvislosti s uznesením konalo, zopakovať hlavné body uznesenia Valného zhromaždenia č. 64/10 z 5. novembra 2009 a požiadať generálneho tajomníka Organizácie Spojených národov, aby o päť mesiacov predložil ďalšiu správu. Zatiaľ čo sedíme tu v tejto miestnosti, medzi členskými štátmi a Komisiou prebiehajú intenzívne konzultácie o tejto otázke s cieľom dosiahnuť spoločnú pozíciu o tomto uznesení.
<P>
Rada by som - do značnej miery podporujúc španielske predsedníctvo - zakončila svoje vystúpenie myšlienkou, že je dôležité hľadať spoločnú pozíciu EÚ a zabrániť predošlej trojstrannej rozštiepenosti.
<SPEAKER ID="136" NAME="Elmar Brok" LANGUAGE="DE">
Vážený pán predsedajúci, vážený pán López Garrido, pani komisárka, myslím si, že dôveryhodné vyšetrovanie porušení medzinárodného humanitárneho práva je dôležité a že sa naň musíme zamerať. Záver musí byť preskúmaný, toto sa však týka rovnako oboch zainteresovaných strán vrátane tých, ktorí vedú nerovnú vojnu streľbou na Sderot a iné mestá z husto obývaných oblastí, ktoré tak menia na bojiská. Bude to spravodlivo vyšetrené a v tejto súvislosti sa nebudú robiť žiadne jednostranné závery.
<P>
Z toho tiež vyplýva, že na Blízkom východe, ale aj v iných podobných regiónoch, prinesú trvalé výsledky len mierové riešenia. Tieto problémy nevyriešime, kým sa nenájde mierové riešenie a trvalé porozumenie. V takýchto prípadoch musíme brať do úvahy aj všetky bezpečnostné aspekty štátu Izrael a tieto aspekty treba brať vážne, vrátane toho, že sa tu vyvíjajú nové rakety, čo predstavuje problém.
<P>
Chcel by som však tiež zdôrazniť, že je správne vyzývať na medzinárodné vyšetrovanie, hoci v rámci Goldstoneovej správy nemožno vyšetriť všetko. Táto správa sa má týkať výlučne okupovaných území. Už tu odznelo, že za správu na zasadnutí Rady pre ľudské práva nehlasoval ani jeden z členských štátov Európskej únie. Niektoré sa zdržali hlasovania, iné hlasovali proti a ďalšie - ako napríklad Spojené kráľovstvo a Francúzsko - sa úplne odmietli zúčastniť na hlasovaní. Aj to by sme mali vziať do úvahy, keďže uznesenie bolo prijaté takými "zástupcami ľudských práv a demokracie", akými sú Kuba, Nigéria a Čína. Pri hodnotení tejto veci by sme na to mali pamätať. Musíme sa postaviť za ľudské práva, nie však na základe tejto správy, aby sme tak neviedli politickú vojnu proti jednej zo strán.
<SPEAKER ID="137" NAME="Véronique De Keyser" LANGUAGE="FR">
V decembri 2008 bolo výsledkom operácie Liate olovo v Gaze okolo 1 500 mŕtvych, väčšinu z nich tvorili ženy, deti a iní civilisti. Ničili sa rodiny a bombardovali sa školy. Obyvateľstvo zachvátila panika, ocitlo sa v pasci, z ktorej nemohlo uniknúť.
<P>
Počas vojenskej operácie som bola v Gaze s niekoľkými tu prítomnými kolegami a šokovalo nás, že sa takáto tragédia môže odohrať pred medzinárodným spoločenstvom bez toho, aby vyvolala obrovskú vlnu protestov. Gaza sa odvtedy nezmenila. Ničenie pretrváva a obliehanie pokračuje.
<P>
Je tu však Goldstoneova správa. Vážený pán Brok, aký je rozdiel medzi Goldstoneovou správou a uznesením, ktoré nasledovalo po nej? Žiada Goldstoneova správa, táto smelá správa, ktorá jednoducho požaduje vykonanie spravodlivosti, priveľa? Dnešné snahy o zneváženie tejto správy a diskreditáciu sudcu Goldstonea sú neuveriteľné. Jeho meno vláčia bahnom, nazývajú ho antisemitom, hoci Goldstoneova správa nepoukazuje len na Izrael. Kritika neušetrila ani Fatah a Hamas.
<P>
Dnes však poviem celkom jasne, a ospravedlňujem sa svojim kolegom poslancom, že izraelská vláda je jediná, ktorá zaviedla istý druh vlády teroru a využila cenzúru na zablokovanie akýchkoľvek krokov nadväzujúcich na správu. Vážený pán Lieberman, nie ste v tomto Parlamente, no boli ste tu včera a ja by som vám chcela povedať: v tomto Parlamente niet miesta na zastrašovanie!
<P>
Chceme nezávislé vyšetrovanie podľa medzinárodných noriem, nie vojenské tribunály súdiace vlastných vojakov. Pán Lieberman, chcem tiež povedať, že tu nie ste vítaný, nie preto, že zastupujete Izrael, ale preto, že vaše rasistické a xenofóbne postoje sa nezlučujú s európskymi hodnotami. Žiadny demokratický štát si nemôže dovoliť porušiť medzinárodné právo bez toho, aby nemusel svoje konanie odôvodniť. Tento Parlament sa nenechá zastrašovať. Jednoducho bude nie násilným, ale odhodlaným spôsobom naďalej požadovať vykonanie spravodlivosti, objasnenie tragédie v Gaze. Dnes žiadam Radu a Komisiu, aby sa tým jednoducho riadili. Objasnenie a spravodlivosť, nič viac.
<SPEAKER ID="138" NAME="Annemie Neyts-Uyttebroeck">
v mene skupiny ALDE. - Vážený pán predsedajúci, Goldstoneova správa sa usiluje naplniť mandát, ktorý dostala. Jej mandát znie alebo znel nasledovne: "Vyšetriť všetky porušenia medzinárodného práva v oblasti ľudských práv a medzinárodného humanitárneho práva, ktoré mohli byť spáchané kedykoľvek v súvislosti s vojenskými operáciami odohrávajúcimi sa v Gaze v období od 27. decembra 2008 do 18. januára 2009, či už pred nimi, počas nich, alebo po nich." A presne to Goldstoneova správa vykonala - hoci na nej nepracoval len pán Goldstone, ale aj jeho dve kolegyne.
<P>
Vyšetrili, čo sa stalo v Gaze, a dospeli k záverom, ktoré sú prinajmenšom znepokojujúce. Sú mimoriadne znepokojivé, pretože vo väčšine prípadov, ktoré skúmali, odhalili, že porušenia medzinárodného práva a medzinárodného humanitárneho práva a porušenia ženevských dohovorov skutočne spáchali jednotky štátu, ktorý o sebe tvrdí, že je jediným demokratickým štátom v regióne. Je to skutočne veľmi znepokojujúce.
<P>
Nemali by sme to nechať len tak. Keď nás vyzývajú, aby sme k tejto správe zaujali stanovisko, otázkou nie je, či sme za alebo proti Izraelu, za alebo proti Palestínčanom, za alebo proti Hamasu; otázkou je, či tolerujeme porušovanie medzinárodného práva, medzinárodného humanitárneho práva a ženevských dohovorov, nech sa ho dopustil ktokoľvek. Na toto musíme odpovedať.
<SPEAKER ID="139" NAME="Caroline Lucas">
v mene skupiny Verts/ALE. - Vážený pán predsedajúci, dovoľte mi vyjadriť, akú mám radosť, že konečne diskutujeme v pléne o Goldstoneovej správe, pretože je to mimoriadne dôležitá otázka a EÚ v týchto otázkach doteraz zahanbujúco nekonala. Je celkom neprijateľné, že Rada stále nepodporila odporúčania Goldstoneovej správy. Komisia tvrdí, že to berie veľmi vážne, no to nestačí: potrebujeme jednoznačnú podporu. Predsedníctvo tvrdí, že ich podporí: malo by to však urobiť verejne a jednoznačne a zaistiť, aby tak urobil aj zvyšok Rady.
<P>
V tejto súvislosti musím povedať, že mám radosť, že v parlamentnom návrhu uznesenia o Rade pre ľudské práva, o ktorom budeme zajtra hlasovať, máme dva veľmi silné odseky vyzývajúce vysokú predstaviteľku a členské štáty, aby verejne žiadali vykonanie odporúčaní správy.
<P>
Uznesenie ich ďalej vyzýva, aby aktívne monitorovali vykonávanie odporúčaní na konzultáciu s vonkajšími misiami EÚ a mimovládnymi organizáciami v oblasti, pretože doteraz máme dôkazy, že izraelské orgány ani Hamas neberú svoje povinnosti dostatočne vážne. Vyšetrovanie cieľov a taktiky použitej počas operácie Liate olovo v Izraeli vykonávajú armádni velitelia alebo vojenská polícia, závažne pritom oslabujú nezávislosť zistení a pokiaľ ide o Hamas, stále nedokázal primerane riešiť ostreľovanie južného Izraela raketami. V zmysle týchto zlyhaní je zrejmé, že EÚ by mala vyvíjať tlak na generálneho tajomníka OSN, aby pripravil skutočne nezávislé posúdenie.
<P>
Napokon, vzhľadom na pretrvávajúcu humanitárnu krízu v Gaze opätovne vyzývam Radu a vysokú predstaviteľku, aby vyvíjali oveľa väčší tlak na Izrael, aby zrušil obliehanie, ktoré bráni obnove a zhoršuje utrpenie.
<SPEAKER ID="140" NAME="Michał Tomasz Kamiński" LANGUAGE="PL">
Vážený pán predsedajúci, Goldstoneova správa je mimoriadne nevyvážená a nespravodlivá. Pochádza z Rady OSN pre ľudské práva, ktorej členmi sú krajiny ako Irán, Nikaragua, Somálsko a Líbya. Akým právom krajiny, v ktorých sa rešpektovanie ľudských práv znížilo na nulu, posudzujú Izrael, jedinú demokraciu na Blízkom východe?
<P>
Správa pochádza z veľmi podozrivého zdroja, ktorý je fanaticky zameraný proti Izraelu. Z 25 uznesení o ľudských právach, ktoré prijala Rada OSN pre ľudské práva, sa až 20 venuje Izraelu. Žiadne z nich sa netýka krajín, ktoré sú členmi Rady, krajín, ktoré, a to zdôrazňujem, sú známe zlou situáciou v oblasti ľudských práv, od práv žien po volebné práva.
<P>
Zdôrazňujem, že táto správa je úplne nevyvážená. Vlastne sa usiluje ospravedlniť teroristickú činnosť Hamasu. Správa neuvádza základnú skutočnosť, že predtým, ako Izrael pri svojej vlastnej obrane podnikol opatrenia v pásme Gazy, boli počas ôsmich rokov na nevinných izraelských občanov vypálené tisíce rakiet. Každá krajina má právo brániť sa proti teroristom. Aj Izrael má toto právo. Malo by sa tiež povedať, že v súčasnosti v Izraeli prebieha 150 trestnoprávnych vyšetrovaní konania konkrétnych izraelských vojakov. V Izraeli majú slobodný parlament, je tam slobodná tlač, ktorá často kritizuje vlastnú vládu a vlastné ozbrojené sily. Žiadny z týchto znakov, bohužiaľ, nenájdeme na strane teroristov.
<P>
Myslím si, že by sme túto nevyváženú a nespravodlivú správu, ktorá podľa môjho názoru nehanebným spôsobom útočí na nášho hlavného spojenca na Blízkom východe, nemali brať vážne.
<SPEAKER ID="141" NAME="Kyriacos Triantaphyllides" LANGUAGE="EL">
Vážený pán predsedajúci, správa sudcu Goldstonea poskytuje ten najjasnejší dôkaz o zločinoch a porušeniach medzinárodného práva a medzinárodného humanitárneho práva zo strany Izraela voči palestínskemu ľudu. Vyšetrovanie jasne naznačuje, že sa izraelské sily dopustili vážnych porušení štvrtého ženevského dohovoru. Treba poznamenať, že zatiaľ čo palestínska strana, hoci ju táto správa kritizuje, prijíma medzinárodné právo a výzvy na jeho uplatňovanie, Izrael to na druhej strane odmieta.
<P>
Zatiaľ čo sa isté strany usilujú správu spochybniť, vyzývame členské štáty Európskej únie, aby sa postavili za zásady, ktoré vládnu medzinárodnému právu a Európskej únii, a aby podporili rozpravu o správe vo Valnom zhromaždení Organizácie Spojených národov a jej oznámenie Bezpečnostnej rade s cieľom jej konečnej ratifikácie a prijatia opatrení. Správa by mala byť zaslaná na preskúmanie Medzinárodnému trestnému súdu v Haagu. Ak sa Európska únia skutočne zaujíma o vyriešenie palestínskeho problému, mala by prestať tolerovať tieto zločiny, pretože tolerancia predstavuje ich podporovanie a spoluvinu.
<P>
Okrem toho na základe záverov správy by malo byť okamžite preskúmané pozastavenie krokov na zlepšenie vzťahov medzi Európskou úniou a Izraelom a uplatňovania ustanovení dohody o pridružení.
<P>
Palestínsky ľud a Izrael majú právo na budúcnosť a život. Je našou povinnosťou vyvíjať tlak na dosiahnutie spravodlivého riešenia a mieru. Goldstoneova správa by sa mala využiť ako nový impulz s cieľom dosiahnuť spravodlivé riešenie.
<SPEAKER ID="142" NAME="Bastiaan Belder" LANGUAGE="NL">
Goldstoneova správa bola v centre pozornosti minulý týždeň počas pracovnej návštevy židovského štátu Delegáciou Európskeho parlamentu pre vzťahy s Izraelom. Delegácia dostala podrobné informácie o izraelskom súdnom vyšetrovaní počas trvania a po skončení vojenskej operácie v Gaze od vojenských, ako aj civilných predstaviteľov. Toto dôkladné vyšetrovanie ich vlastných činov predstavuje detailné popretie usvedčujúcich obvinení Goldstoneovej správy proti izraelským úradom.
<P>
Okrem toho na rozdiel od Goldstoneovej správy izraelské obranné sily (IDF) berú všetky obvinenia proti nim vážne a dôkladne ich vyšetrujú. Existuje príkry rozpor medzi IDF a Hamasom, teroristickým hnutím, ktoré nesie vinu za operáciu v Gaze. Videli sme už niekedy, že by Hamas vyšetroval svoje vlastné konanie?
<P>
Vážený pán predsedajúci, dostupná dokumentácia o operácii v Gaze nás utvrdzuje v tom, ako na túto otázku odpovedať. Hamas úmyselne vystavil palestínsky ľud akútnej hrozbe vojny, dokonca aj na miestach, akými sú mešity. Na druhej strane, zvážte zámery a konanie Izraelčanov, uvažujte o ochrane životov a majetku židovských občanov pred teroristickými raketovými útokmi Hamasu, ku ktorým dochádzalo celé roky, ako aj o skutočných obavách Izraela o životy Palestínčanov. Pozrite sa na všetky opatrenia, ktoré počas operácie podnikli.
<P>
Vážený pán predsedajúci, napriek zámerom Goldstoneovej správy toto neobjektívne vyšetrovanie odôvodňuje dve veci: izraelskú vojenskú operáciu proti Hamasu a to, že Izrael je demokratickým štátom, ktorý sa riadi zásadami právneho štátu. Stačí len navštíviť Blízky východ.
<SPEAKER ID="143" NAME="Louis Bontes" AFFILIATION="NI">
(NL) Od samého začiatku bolo zrejmé, že v prípade konfliktu v Gaze označia za páchateľa a agresora Izrael. Pán Goldstone a jeho pracovné metódy podporujú krajiny ako Egypt a Pakistan a všetci vieme, aký je stav ľudských práv v týchto krajinách. Nedosahuje žiadnu prijateľnú úroveň.
<P>
Správa sa nezmieňuje o dvanástich tisícoch rakiet vystrelených na Izrael z Gazy, ktoré predstavovali pre miestne obyvateľstvo veľmi vážnu hrozbu. Izrael uplatňoval svoje právo na sebaobranu. V správe nie je jediné slovo o Hamase ani o skutočnosti, že využíval vlastných občanov ako ľudské štíty alebo využíval civilné budovy, v ktorých skladoval zbrane a z ktorých odpaľoval rakety. O tom tam nie je ani slovo. Nie je tam zmienka o skutočnosti, že policajné jednotky hnutia Hamas boli predtým súčasťou vojenskej organizácie, ktorá viedla ozbrojený boj proti Izraelu.
<P>
Vážený pán predsedajúci, s touto Goldstoneovou správou môžeme urobiť len jediné, hodiť ju do koša, a to hneď. Nemali by sme s ňou ďalej strácať čas. Toto je súčasť politického procesu. Takto to nemôže pokračovať. Zastavme toto politické prenasledovanie štátu Izrael.
<SPEAKER ID="144" NAME="Gabriele Albertini" AFFILIATION="PPE">
(IT) Vážený pán predsedajúci, dámy a páni, verejná mienka sa v prípade Goldstoneovej správy rozchádza.
<P>
Konkrétne, izraelské ozbrojené sily sú obviňované z toho, že úmyselne zapríčinili smrť nespočetného množstva civilistov počas partizánskych operácií v mestách. Je to veľmi vážne obvinenie, ktoré, zdá sa, prehliada isté nepopierateľné skutočnosti, ako napríklad rozdávanie letákov v zóne bojov, ktoré vysvetľovali, že domy so zbraňami a muníciou sa môžu stať cieľom útoku, a telefonické a rozhlasové varovania vrátane vysielania na frekvenciách Hamasu, ktoré predchádzali útokom na budovy identifikované ako sklady zbraní.
<P>
Využívali tiež takzvanú techniku "klopania na strechu": ak po všetkých varovaniach vzdušné sily napriek tomu zistili, že budovy sú plné ľudí, vystrelili malé výbušné a predovšetkým hlučné strely, aby ľudia budovy rýchlo opustili.
<P>
Izraelská armáda zaviedla pre civilné obyvateľstvo Gazy varovné signály, aké v praxi ešte nik neuplatnil. Ten, kto využíva všetky tieto opatrenia, nemôže byť za žiadnych okolností obviňovaný z úmyselných útokov na civilistov.
<P>
Včera, v ten istý deň, som sa stretla s dvoma významnými politickými činiteľmi: dopoludnia s izraelským ministrom zahraničných vecí pánom Avigdorom Liebermanom a večer s prezidentom Palestínskej samosprávy pánom Mahmúdom Abbásom. V oboch prípadoch sa stretnutie odohrávalo v pokojnej a uvoľnenej atmosfére a bola vyjadrená nádej, že po mnohých desaťročiach bojov zbrane konečne ustúpia mierovému procesu.
<P>
Obe vlády tiež požadovali, aby si Európa zachovala vyváženú úlohu nestranného sudcu nezávislého od ideologických postojov, ktoré môžu len väčšmi rozvášniť nálady na oboch stranách.
<SPEAKER ID="146" NAME="Richard Howitt" AFFILIATION="S&amp;D">
Vážený pán predsedajúci, koncom minulého roka ste spolu s vysokou komisárkou pre ľudské práva pani Pillayovou prišli do tohto Parlamentu a povedali ste nám, že Goldstoneova správa o porušovaní ľudských práv na oboch stranách konfliktu v Gaze je podrobná, objektívna a spĺňa medzinárodné normy.
<P>
Nehádžme teda túto správu do koša. Konajme podľa nej. Spolu s ďalšími účastníkmi tejto rozpravy som sa osobne rozprával so zástupcami izraelskej vlády, zástupcami Palestínskej samosprávy a v samotnej Gaze so zástupcami komisie vytvorenej de facto orgánmi, aby som ich získal pre spoluprácu s pánom Goldstoneom a aby podnikli svoje vlastné dôveryhodné a nezávislé vyšetrovanie, aby sme vzali na zodpovednosť tých, ktorí tieto porušenia spôsobili. Hovoril som s námestníkom ministerky zahraničných vecí Spojených štátov pánom Michaelom Posnerom, keď prišiel, aby vyzval Izrael k rovnakému kroku.
<P>
Nášmu kolegovi zo španielskeho predsedníctva pripravujúcemu sa na piatkové hlasovanie OSN hovorím: nepresadzujte konsenzus v EÚ za každú cenu. Myšlienka jednotného zdržania sa hlasovania EÚ, ktorú predložili niektorí poslanci, by bola znevážením všetkých obetí tohto strašného konfliktu. Mali by sme rokovať o čo najlepšom možnom texte, no dúfam tiež, že viac než päť štátov EÚ, ktoré minule hlasovali za, bude hlasovať za a vyvíjať sústavný tlak.
<P>
Toto vyšetrovanie údajných porušení medzinárodného humanitárneho práva vedené Radou pre ľudské práva by - rovnako ako rozhodnutie Medzinárodného súdneho dvora z roku 2004 o separačnom múre - malo mať riadne postavenie právnych rozhodnutí medzinárodných zmluvných orgánov, ktorými sú.
<P>
Odsudzujem vedúceho predstaviteľa konzervatívnej skupiny, ktorý v tejto rozprave nazval OSN "podozrivým zdrojom". Táto organizácia predstavuje najvyššie ciele nás všetkých na tejto planéte a zasluhuje si našu plnú podporu.
<P>
Za nás by som chcel povedať, že - v Európskej únii vytvorenej z vojny - musia byť vojnové zločiny potrestané. V súvislosti s dodržiavaním práva Izraelom a Palestínčanmi sa nemôžeme uspokojiť s tým, aby generálny tajomník OSN oznámil Bezpečnostnej rade, že "nemožno robiť žiadne rozhodné závery". Tieto obvinenia musia byť vyšetrené a Európa musí preukázať odhodlanie presadiť to.
<SPEAKER ID="147" NAME="Frédérique Ries" AFFILIATION="ALDE">
(FR) Vážený pán predsedajúci, účelom tejto rozpravy nie je, aby sme sami seba nominovali za žalobcov a súdili to, čo nie sme kvalifikovaní súdiť. Naším cieľom, ukázalo sa, že dvojitým cieľom, je predovšetkým pomôcť objasniť zodpovednosť rôznych strán vo vojne v Gaze a okrem toho si myslím, že s ohľadom na budúcnosť sa musíme sami seba opýtať, čo môžeme povedať a urobiť dnes, aby sme pomohli obnoviť dialóg.
<P>
Veci sa majú tak, že si nemyslím, že Goldstoneova správa je v tomto smere konštruktívna. Navyše - a stojí za to pripomenúť si to, pretože je to vzácne - k tomuto záveru dospeli všetky európske krajiny, žiadna z nich ju nepodporila pred úctyhodnými žalobcami a veľkými obhajcami ľudských práv a slobôd, akými sú, uvediem len niekoľko príkladov, Čína, Pakistan, Saudská Arábia, Rusko a Kuba. O správe sa veľa diskutuje, je neobjektívna a, či sa nám to páči, alebo nie, nepomôže nám posunúť sa vpred.
<P>
Na druhej strane je na Izraeli, aby sa rozhodol, či prevezme zodpovednosti demokratického štátu a úplne objasní vojnu v Gaze. V stávke sú jeho vojenské, diplomatické a mediálne záujmy - tie záujmy, ktoré židovský štát dokázal vybudovať v minulosti.
<SPEAKER ID="148" NAME="Jan Philipp Albrecht" AFFILIATION="Verts/ALE">
(DE) Vážený pán predsedajúci, som rád, že Európsky parlament úspešne pripravil uznesenie o Goldstoneovej správe, ktorá má pomerne širokú podporu, bez toho, aby jednoducho preniesol konflikt na Blízkom východe do Bruselu. Ak chceme zachovať nádej na trvalý mier, musíme sa odvolávať na to, čo všetky zainteresované strany zjednocuje, namiesto zdôrazňovania vecí, ktoré rozdeľujú - ako to tu niektorí robia. To, čo zjednocuje, je uplatňovanie medzinárodného práva najmä v súvislosti s ľudskými právami na celom svete.
<P>
No tak, ako strany konfliktu musia umožniť a podporiť nezávislé vyšetrovanie, medzinárodné spoločenstvo sa musí vyhnúť robeniu jednostranných záverov. Preto tiež musíme jednoznačne povedať, že jednostranná démonizácia Izraela nie je nevhodná len v tejto rozprave, ale je nevhodná vo všeobecnosti. Sily, ktoré sa usilujú o spochybnenie legitímnosti štátu Izrael, musíme v Európe jasne odmietnuť. Namiesto toho musíme podporiť tie sily v Izraeli, ktoré bojujú spolu s nami za mier, toleranciu a ľudské práva na Blízkom východe. Preto treba tu a teraz jasne povedať, že blokovanie mimovládnych organizácií v Izraeli vládnymi predstaviteľmi, ako to robí minister zahraničných vecí pán Avigdor Lieberman, je neprijateľné. Táto politika škodí izraelskému ľudu, a teda mieru na Blízkom východe.
<SPEAKER ID="149" NAME="Charles Tannock" AFFILIATION="ECR">
Vážený pán predsedajúci, Goldstoneovu správu si objednala Rada OSN pre ľudské práva, ktorá je plná nepriateľov Izraela, preto ste len ťažko mohli očakávať vyváženú analýzu. Americký Kongres označil Goldstoneovu správu za nenapraviteľne neobjektívnu a nehodnú ďalšieho skúmania či legitímnosti. Správa nespomína terorizmus Hamasu a ignoruje skutočnosť, že Izrael vyšetruje 150 obvinení z nevhodného správania sa príslušníkov izraelských ozbrojených síl a bude stíhať tých, čo sa previnili.
<P>
Za polemikou o tejto správe sa však nachádza ľudská tragédia, tragédia Palestínčanov, ktorí túžia po umiernených a neskorumpovaných vedúcich predstaviteľoch, ktorí by im dohodou s Izraelom priniesli mier, bezpečnosť a prosperitu. Nesmieme zabúdať ani na tragédiu civilistov v južnom Izraeli, na ktorý neprestajne útočili džihádistickí fanatici z Hamasu, ktorí sa ukrývali v školách alebo odpaľovali svoje smrtiace rakety.
<P>
Európski konzervatívci a reformisti (skupina ECR) pokračujú v presadzovaní riešenia vytvorenia dvoch štátov, jediného spôsobu, ako dosiahnuť dlhodobo udržateľné riešenie konfliktu na Blízkom východe, Goldstoneova správa však nerobí nič, aby nás k tomuto cieľu priblížila.
<SPEAKER ID="150" NAME="Helmut Scholz" AFFILIATION="GUE/NGL">
(DE) Vážený pán predsedajúci, právo Izraela na existenciu, ochrana jeho obyvateľov a úsilie zamerané na podporu čo najužšej spolupráce s Izraelom, to sú pre mňa ako Nemca a ľavicového politika politické fakty. Považujem však za neprijateľné, aby 1,5 milióna Palestínčanov už roky žilo v najväčšom otvorenom väzení na svete a bolo rukojemníkom chybnej politiky. Každý, kto vie, že v pásme Gazy má vyše 44 % detí menej než 14 rokov, si uvedomí, aký nebezpečný odkaz vytvára táto politika pre budúcnosť. Vojna v roku 2008 a neľudská politika k civilnému obyvateľstvu majú byť zjavne zabudnuté. Z tohto dôvodu žiadame vyšetrovanie a nápravu.
<P>
Relativistický prístup k porušovaniu humanitárneho a medzinárodného práva a ochrana páchateľov pred trestom povedie iba k novým samovražedným útokom a vojnám a špirála násilia sa nezastaví. Európa sa nesmie ďalej odvracať. Uplatnenie Goldstoneovej správy vrátane jej prerokovania vo Valnom zhromaždení OSN musí byť aj naďalej úlohou EÚ.
<SPEAKER ID="151" NAME="Lorenzo Fontana" AFFILIATION="EFD">
(IT) Vážený pán predsedajúci, dámy a páni, Rada OSN pre ľudské práva prijala Goldstoneovu správu drvivou väčšinou.
<P>
Názvy príliš veľkého počtu krajín, ktoré tvoria túto ohromnú väčšinu - Čína, Saudská Arábia, Pakistan - nás však nútia zamyslieť sa nad jej zložením. Sme prekvapení, keď čítame, že tieto krajiny, ktoré v oblasti ľudských práv nejdú práve príkladom, vyzývajú Izrael a Hamas, aby vykonali dôkladné vyšetrovanie porušenia ľudských práv spáchaných počas operácie Liate olovo.
<P>
Nemáme v úmysle prikloniť sa ani k jednej z bojujúcich strán, uprednostňujeme vyvážený úsudok, vyjadrujeme potrebu zaručiť bezpečnosť Izraela v rámci jeho hraníc a právo na existenciu štátu Izraelčanov a štátu Palestínčanov a vyjadrujeme náš odpor k využívaniu násilia, terorizmu a vojny na riešenie konfliktov.
<P>
Naša kresťanská kultúra a naše vnímanie ľudstva a dejín nám dáva dôvod dúfať, že všetky spáchané zločiny budú dôrazne a primerane potrestané.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Už neraz som hovorila, že ak nepoznáte alebo nevnímate vlastnú minulosť, nikdy nemôžete vybudovať budúcnosť. Toto skutočne platí pre konflikt na Blízkom východe.
<P>
Vypočula som si tu množstvo kritiky správy pána Goldstonea. Pána Goldstonea poznám z čias, keď bol veľkým mierotvorcom, ktorý vykonal a viedol veľa vyšetrovaní v Juhoafrickej republike. Podľa mňa je pán Goldstone skvelým príkladom človeka, ktorý dokáže predložiť fakty, ktoré majú prispieť k zmiereniu. Bohužiaľ, spôsob, akým bola táto správa prijatá, naznačuje, že sa žiadne zmierenie nekoná, a namiesto toho sa zdá, že sa ešte väčšmi prehlbuje polarizácia. To je dôvod, prečo je správa jednoducho ignorovaná.
<P>
Vážený pán predsedajúci, Izrael ignoruje závery správy, súčasne však skutočne priznal, že sa dopustil chýb vyplatením kompenzácie OSN za spôsobené škody a stíhaním niektorých príslušníkov svojej armády. Na druhej strane, palestínska strana žiadne takéto kroky nepodnikla. Zaujímalo by ma, či je vyšetrovacia komisia, ktorá vznikla v Ramalláhu, vôbec v stave uskutočniť v Gaze dôkladné vyšetrovanie.
<P>
Vážený pán predsedajúci, tento piatok sa uskutoční stretnutie na pôde OSN a ja naozaj dúfam, že naša nová predstaviteľka v oblasti zahraničnej politiky dokáže vniesť do európskej pozície zhodu a zrozumiteľnosť. Za všetkých okolností musíme rešpektovať ľudské práva a práva oboch strán. Vážený pán predsedajúci, budem veľmi rada, ak v piatok dosiahneme túto zhodu, možno sa dostaneme na dosah riešenia otázky Blízkeho východu.
<SPEAKER ID="153" NAME="Olga Sehnalová" AFFILIATION="S&amp;D">
(CS) Porovnávanie čísel, za ktorými sa ukrývajú ľudské osudy jednotlivcov, je vždy klamlivé. Výsledkom operácie Liate olovo bolo vyše tisíc obetí spomedzi obyvateľov Gazy oproti trinástim obetiam z radov izraelských ozbrojených síl. Potrebujeme vedieť viac na to, aby sme si urobili záver o tom, ktorá strana je vinná a kto je obeťou tejto vojny? Jednoznačne si myslím, že áno. Napríklad skutočnosť, že po roku 2006 boli na civilné obyvateľstvo izraelských miest vystrelené z pásma Gazy tisíce rakiet, ktoré odpálili z husto obývaných oblastí a nepochybne aj z verejných budov. Mali by sme klásť ďalšie otázky. Ako môže štát v takejto situácii ochrániť svojich občanov? Je možné pomocou armády bojovať proti teroristom, ktorí využívajú civilistov ako ľudské štíty? A ak áno, je možné zabrániť obetiam z radov civilistov? Čo urobilo medzinárodné spoločenstvo, aby zabránilo tejto forme terorizmu? Neplatia v tejto oblasti zámerne rôzne normy dodržiavania ľudských práv? Nájsť odpovede na tieto závažné otázky je náročná úloha pre spoločnú zahraničnú politiku EÚ. Cieľom tejto politiky by mala byť podpora dialógu, budovanie dôvery a trpezlivé hľadanie udržateľného mierového riešenia pre Blízky východ ako celok. Otvorené vyšetrovanie všetkých okolností, ktoré predchádzali a tiež sprevádzali konflikt v Gaze, by mohlo byť krokom správnym smerom.
<SPEAKER ID="154" NAME="Niccolò Rinaldi" AFFILIATION="ALDE">
(IT) Vážený pán predsedajúci, dámy a páni, Goldstoneova správa má byť míľnikom, ktorého možné budúce dôsledky si možno ešte neuvedomujeme, vrátane tých, ktoré sa týkajú rešpektovania medzinárodného práva, ktorému sme my, liberálni demokrati, veľmi oddaní.
<P>
Vítame požiadavku predloženú touto správou, aby sa vyplatili kompenzácie civilným obetiam nerovného konfliktu a aby sa Medzinárodný trestný súd využil vo všetkých prípadoch, v ktorých zúčastnené strany nedokážu vykonať skutočne nezávislé a nestranné vyšetrovanie tak, ako to minulý rok v januári požadovali mnohé izraelské združenia z oblasti ľudských práv. Tieto skutočnosti môžu poškodiť nielen štát, akým je Izrael, ktorý, ako sa zdá, prestal čerpať inšpiráciu z výnimočného humanizmu veľkej židovskej kultúry, z ktorej všetci pochádzame.
<P>
Je pravda, že násilie zostáva zničujúcou politikou. Hizballáh je silnejší po útoku na Libanon a Hamas je dnes silnejší v Gaze. Každý, kto bol po konflikte v Gaze, môže potvrdiť obrovské utrpenie tamojšieho obyvateľstva. Aj my, Európania, musíme dnes najmä Gaze povedať: ostaňme ľuďmi!
<SPEAKER ID="155" NAME="Frieda Brepoels" AFFILIATION="Verts/ALE">
(NL) Myslím si, že Goldstoneova správa jasne ukázala, že Izrael aj Hamas sa počas vojny v Gaze dopustili porušení ľudských práv. OSN už dva razy vyzvala obe strany, aby vykonali nezávislé vyšetrovanie, o štrnásť mesiacov neskôr však stále odsúvajú túto žiadosť bokom.
<P>
Sama seba sa tiež pýtam, prečo sa Európska únia nepostaví za medzinárodné právo. Prečo dopustí, aby v tomto regióne zavládla beztrestnosť? Všetka dôveryhodnosť nášho rešpektovania medzinárodného práva sa stratí, ak EÚ nechá tieto vojnové zločiny bez odpovede. Táto správa sa netýka bezpečnosti Izraela. Táto správa je o vážnych porušeniach ľudských práv. Preto neexistuje žiadny prijateľný argument, prečo by odporúčania tejto správy nemali byť vykonané.
<P>
Preto vyzývam nielen vysokú predstaviteľku, ale tiež členské štáty, aby vynaložili všetko úsilie na zaistenie ich riadneho uplatnenia v praxi. Koniec koncov je to jediný spôsob, akým môžeme dať obnoveným mierovým rokovaniam nádej na úspech.
<SPEAKER ID="156" NAME="Peter van Dalen" AFFILIATION="ECR">
(NL) Táto správa je jednostranná. Vznáša veľa kritiky voči Izraelu, pretože okrem iného útočil na hospodárske a civilné ciele. Hamas však zneužil tieto zariadenia. Bohužiaľ, pán Goldstone nepovažoval za vhodné prešetriť, či to bolo naozaj tak. Pán Goldstone preto nedokázal vyšetriť, či sa Hamas neprevinil, a následne kritizoval Izrael. To nevzbudzuje dôveru v túto správu, pretože existujú iné zdroje, ktoré naznačujú, že sa Hamas skutočne opevnil v nemocniciach, ambulanciách a civilných budovách.
<P>
Vážený pán predsedajúci, svoje vystúpenie uzavriem v pozitívnom duchu. Goldstoneova správa prináša mnohé obvinenia a tie treba vyšetriť. Izraelská vláda sa v tomto smere správne chopila iniciatívy a začala trestnoprávne vyšetrovanie. To vítame. Obávam sa však, že ešte dlho budeme musieť čakať na to, kým Hamas preukáže rovnakú úroveň skúmania vlastných činov.
<SPEAKER ID="157" NAME="Patrick Le Hyaric" AFFILIATION="GUE/NGL">
(FR) Či sa nám to páči alebo nie, Goldstoneovu správu podporilo Valné zhromaždenie Organizácie Spojených národov a ja nevidím dôvod, prečo by mali existovať dvojaké normy v súvislosti s medzinárodným právom. Medzinárodné právo je medzinárodné právo a Goldstoneova správa používa termín "vojnový zločin", čosi, čo bolo jasné každému, kto to videl na televíznej obrazovke. Dokonca aj izraelskí vojaci dosvedčili, že dostali rozkaz strieľať na civilistov.
<P>
Za týchto okolností Európska únia a náš Parlament musia vytvoriť podmienky, aby zaistili, že sa izraelská vláda podrobí medzinárodnému právu, ak to bude potrebné aj pomocou sankcie v podobe pozastavenia uplatňovania článku 2 dohody o pridružení medzi EÚ a Izraelom. Tento článok stanovuje, že sa vzťahy medzi oboma stranami musia zakladať na rešpektovaní ľudských práv a rešpektovaní demokracie. Je to jednoduché; stačí to len uplatniť.
<P>
Preto, ak sa tak nestane, Európska únia musí jasne vyjadriť odhodlanie postúpiť vec Medzinárodnému trestnému súdu v súlade s odporúčaním Goldstoneovej správy. Nakoniec, náš Parlament musí rozhodnúť o základnej otázke: chceme harmonický svet, v ktorom nakoniec preváži spravodlivosť a mier, alebo zákon džungle, ktorým je mocenská politika? Musíme prevziať zodpovednosť za európske národy a národy celého sveta.
<SPEAKER ID="158" NAME="Morten Messerschmidt" AFFILIATION="EFD">
(DA) Vážený pán predsedajúci, táto záležitosť - táto správa - je nesmierne nepríjemnou kapitolou v dejinách OSN. Kto môže pri všetkej slušnosti diskutovať o problematike vojny v Gaze bez toho, aby do nej zahrnul tisíce rakiet Qassam, ktoré osem rokov dopadali na mierumilovných občanov Izraela? Kto môže pri všetkej slušnosti diskutovať o tejto problematike bez toho, aby spomenul stovky tunelov, ktoré existujú medzi Egyptom a Gazou a inými oblasťami, ktorými sa pašujú zbrane, aby poškodili židovské záujmy v Izraeli? Kto môže pri všetkej slušnosti napísať správu, ako je táto, bez toho, aby do nej zahrnul skutočnosť, že Izrael má dobre fungujúci právny systém, zatiaľ čo žiadny z vrahov v Palestíne a žiadny z teroristov v Palestíne sa nikdy nemusel zodpovedať za svoje zločiny? Odpoveď na všetky tri otázky znie, sudca Goldstone. To je škandál! Je to nepríjemné pre systém OSN a touto rozpravou v tomto Parlamente z toho robíme nepríjemnú vec aj pre EÚ.
<SPEAKER ID="159" NAME="Proinsias De Rossa" AFFILIATION="S&amp;D">
Vážený pán predsedajúci, pri počúvaní tejto rozpravy ťažko povedať, akú správu niektorí z rečníkov čítali. Určite to však nebola tá, ktorú som čítal ja.
<P>
Izrael upiera tomuto Parlamentu jeho demokratické právo stretnúť sa s členmi Palestínskej legislatívnej rady v Gaze a odopiera vstup našim ministrom zahraničných vecí. Militanta z Hamasu zavraždili najpravdepodobnejšie izraelskí agenti, ktorí pritom použili európske pasy, čím narušili írsku, britskú, francúzsku, nemeckú a dubajskú suverenitu. Izrael sa k nám správa pohŕdavo, čo nás vzhľadom na beztrestnosť, s akou porušuje práva miliónov Palestínčanov, neprekvapuje.
<P>
Zaťažkávacou skúškou našich záväzkov voči ľudským právam a právnemu štátu je naša odpoveď na Goldstoneovu správu, ktorá tvrdí, že obliehanie Gazy je kolektívnym trestom obyvateľstva a že operácia Liate olovo bola len pokračovaním tejto politiky. Správa uvádza dôkazy o úmyselnom mučení, neľudskom zaobchádzaní a úmyselnom spôsobovaní veľkého ľudského utrpenia. Správa odporúča obrátiť sa na Medzinárodný trestný súd a tiež to, aby Kvarteto trvalo na právnom štáte.
<P>
Podporujem výzvu pána Goldstonea stranám členských štátov ženevských dohovorov, musím povedať, že aj vrátane Írska, aby na vnútroštátnych súdoch začali trestné stíhanie proti údajným páchateľom vojnových zločinov.
<P>
Pred koncom svojho vystúpenia by som rád urobil jednu opravu tvrdenia, ktoré tu opakovane odznelo o tom, že sa správa nezaoberá ostreľovaním Izraela raketami zo strany Hamasu. Na strane 31 sa však správa zmieňuje o dosahu raketových a mínometných útokov palestínskych ozbrojených skupín na južný Izrael na civilistov.
<SPEAKER ID="160" NAME="Hannu Takkula" AFFILIATION="ALDE">
(FI) Vážený pán predsedajúci, ako členovia Európskej únie si musíme pripomenúť, aké sú európske hodnoty. Sú to demokracia, ľudské práva a sloboda názoru a musíme ich dodržiavať všade.
<P>
Účelom Goldstoneovej správy bolo vypracovať objektívnu štúdiu, no, bohužiaľ, nepodarilo sa to. Uznávajú to všetky strany, ktoré sa so správou oboznámili, a je to tiež zrejmé z materiálov, z ktorých správa vychádza.
<P>
Mali by sme si tiež pamätať, že celú túto vec začali krajiny ako Kuba, Pakistan, Egypt a Saudská Arábia, ktoré neuznávajú rovnaké hodnoty ako Európska únia a Izrael.
<P>
Dosť ma zaskočili poznámky pána De Rossu a pani De Keyserovej, ktoré tu odzneli. Zaujímalo by ma, akú správu ste to čítali. Ak tak ako ja viete čosi o občianskej vojne medzi Hamasom a Fatahom a o tom, koľko ľudských životov zničila, budete súhlasiť, že by sme mali zasiahnuť do procesu, ktorým si Palestínčania nájdu vedúceho predstaviteľa a spoločný hlas a začnú budovať svoju vlastnú krajinu, a nie ju ničiť, rovnako ako izraelskú demokratickú spoločnosť tým, že ju ostreľujú raketami.
<P>
Chcel by som povedať, že táto správa je, bohužiaľ, poškvrnením dejín OSN. My Európania by sme tiež mali pamätať na to, že Gilada Šalita, Európana, Francúza a izraelského vojaka, stále väzní Hamas a musíme sa usilovať o jeho prepustenie. To je prvý krok, ktorý by sme mali urobiť.
<SPEAKER ID="161" NAME="Geoffrey Van Orden" AFFILIATION="ECR">
Vážený pán predsedajúci, tí z nás, ktorí sú priateľmi Izraela, by mohli spochybňovať mnohé aspekty spôsobu, akým Izrael zasiahol v Gaze, nie však právo Izraela na vlastnú obranu a podniknutie účinných krokov proti tým, ktorí proti nemu plánujú a uskutočňujú teroristické útoky.
<P>
Veľmi súcitím s obyčajným palestínskym ľudom, už 60 rokov ho však zrádzajú tí, ktorí sa vydávajú za jeho vodcov, a tí, ktorí sa uchýlili k terorizmu.
<P>
Od začiatku bolo zrejmé, že správa vychádzajúca z pochybnej Rady OSN pre ľudské práva - a práve tú, pán Howitt, kritizoval predseda našej skupiny, nie OSN, obávam sa, že vaša malicherná stranícka poznámka bola dosť nedôstojná - bude jednostranným odsúdením Izraela. Zatiaľ čo má ďalekosiahle požiadavky voči Izraelu, len veľmi málo hovorí o Hamase. Nevyzýva na zastavenie terorizmu a útokov na Izrael, ale iba žiada takzvané palestínske ozbrojené skupiny, aby sa zriekli útokov na izraelských civilistov a pokúsili sa neubližovať palestínskym civilistom.
<P>
V 554-stranovej správe nevidím nič, čo by ponúkalo konštruktívne, pozitívne návrhy na trvalý mier a stabilitu. Namiesto toho zisťujeme, že využíva rétoriku o ľudských právach a nástroje Medzinárodného trestného súdu na útok proti Izraelu, a musím povedať, že takto deformovaná správa nepridáva OSN na dôveryhodnosti.
<SPEAKER ID="162" NAME="Alexandra Thein" AFFILIATION="ALDE">
(DE) Vážený pán predsedajúci, žiadna zo strán konfliktu doteraz nesplnila požiadavky Organizácie Spojených národov na dôveryhodné a nezávislé vyšetrovanie obvinení Goldstoneovej správy. Je to poľutovaniahodné najmä zo strany Izraela, pretože nech už je Goldstoneova správa akokoľvek kontroverzná, každý štát, ktorý sám seba nazýva demokratickým štátom založeným na zásadách právneho štátu, je povinný umožniť, aby boli takéto vážne obvinenia podrobené nezávislému vyšetrovaniu. Vnútorné vojenské vyšetrovanie izraelskej armády, ktoré samo na seba vrhá tieň podozrenia, nestačí.
<P>
Ak EÚ berie svoje vlastné zásady rešpektovania ľudských práv a medzinárodného práva vážne, musí vyvinúť zvýšený tlak na obe strany aj v rámci svojich dvojstranných vzťahov a trvať na tom, aby sa vyšetrovanie možných porušení medzinárodného a humanitárneho práva, na ktoré správa vyzýva, vykonalo podľa zásad právneho štátu. Vojnové zločiny musia byť potrestané podľa medzinárodného práva, ako sa tu už veľakrát spomínalo. V prípade potreby bude musieť prokurátor Medzinárodného trestného súdu vykonať vyšetrovanie na základe článku 12 odseku 3 Rímskeho štatútu. Bez ohľadu na Goldstoneovu správu však v súčasnosti nie je dôvod na pokračovanie obliehania Gazy.
<SPEAKER ID="163" NAME="Miroslav Mikolášik" AFFILIATION="PPE">
(SK) Goldsteonova správa, o ktorej záveroch a odporúčaniach diskutujeme, ignoruje právo Izraela na sebaobranu. Minuloročný zásah Izraela v pásme Gazy bol tvrdý a je mi osobne ľúto obetí a ich rodín. Avšak nesmieme zabúdať, že bol vyvrcholenou reakciou na dlhoročné palestínske útoky na husto osídlené oblasti Izraela.
<P>
Nedávno Hamas prehlásil, že je pripravený na dialóg s medzinárodným spoločenstvom vrátane Európskej únie a Spojených štátov. Dôrazne apelujem, aby sme sa nepohrávali s touto myšlienkou, pokiaľ Hamas jednoznačne neuzná právo Izraela na existenciu a nezriekne sa násilia. S ľútosťou sa pozeráme na obete tohto dlhoročného konfliktu, no pre mierové rokovania je nevyhnutný spoľahlivý palestínsky partner, a teda legitímny, dôveryhodný a zodpovedný zástupca palestínskeho ľudu. Pokiaľ sa tak nestane, ďalšie stovky strán medzinárodných odporúčaní budú márne.
<P>
Chcem podčiarknuť aj úlohu Egypta, ktorý musí razantne konať, aby predchádzal akejkoľvek pomoci teroristom pri pašovaní zbraní cez podzemné tunely do Gazy.
<SPEAKER ID="164" NAME="Antigoni Papadopoulou" AFFILIATION="S&amp;D">
(EL) Vážený pán predsedajúci, Goldstoneova správa vystihla podstatu veci. Politika rokovania s oboma stranami za rovnakých podmienok nepomáha. V Gaze došlo a stále dochádza k celému radu zločinov. Vládne tam chudoba, zúfalstvo a očividná neúcta k ľudským právam palestínskeho ľudu. Sú na to svedkovia. Existujú správy Červeného kríža, Medzinárodnej banky a Rady Európy o zločinoch proti Palestínčanom, o finančnom ochudobňovaní a o neľudských životných podmienkach v Gaze.
<P>
Nesmieme pred tým zatvárať oči. Ľudstvo sleduje násilné činy proti Palestínčanom už niekoľko rokov. Izraelský vojnový stroj nemilosrdne útočí pod zámienkou sebaobrany. Palestínsky ľud trpí.
<P>
Úprimne tiež odmietame vraždenie civilistov v Izraeli. To však neznamená, že Izrael má právo v rámci sebaobrany pokračovať v páchaní veľkého množstva zločinov na Palestínčanoch. Izraelu to nedáva alibi na to, aby sa podieľal na takýchto trestných činoch.
<P>
Samozrejme, nie sme verejnými prokurátormi, nepristane nám však ani úloha Pontského Piláta. Nemôžeme si umývať ruky a dovoliť, aby pokračovalo krviprelievanie a zločiny Izraela ostali nepotrestané. Tým, že chceme byť ohľaduplní a nekonáme, dovoľujeme, aby zavládla nezodpovednosť. Nechávame páchateľa beztrestne odísť a správame sa tak bezohľadne k obeti. Umožňujeme, aby prevládlo právo mocnejšieho.
<SPEAKER ID="165" NAME="Michael Theurer" AFFILIATION="ALDE">
(DE) Vážený pán predsedajúci, Goldstoneova správa opisuje porušenia ľudských práv oboma stranami. Vyše 1 400 obetí v pásme Gazy je, samozrejme, priveľa. Som si však tiež istý, že bez raketových útokov na Izrael by k žiadnej vojenskej odpovedi nedošlo. Počas návštevy krajiny parlamentnou delegáciou sme zistili, že Izrael nerozhodol o vojenskom zásahu ľahko. Hlavné obvinenie Goldstoneovej správy, že Izrael úmyselne a sústavne útočil na civilistov, stojí na hlinených nohách. Otázka, v akom rozsahu Hamas využíval civilistov ako štíty, stále nie je primerane prešetrená. Správa sa však zmieňuje o tom, že izraelská armáda upozorňovala obyvateľov prostredníctvom telefonátov a letákov. Hamas v súvislosti s raketovými útokmi na Izrael nič podobné nerobil.
<P>
Musíme sa však tiež pýtať, či v Gaze urobila dosť samotná OSN, napríklad aby zabránila Hamasu odpaľovať rakety v blízkosti zariadení OSN. Neverím, že Goldstoneova správa tvorí základ pre ďalšie teroristické útoky na Izrael - neospravedlňuje ich. Možno však ani nepomáha postúpiť dopredu. Je však zrejmé, že tu v Európskom parlamente musíme požadovať rešpektovanie ľudských práv a vyzvať obe strany, aby sa vrátili k mierovému procesu.
<SPEAKER ID="166" NAME="Nicole Kiil-Nielsen" AFFILIATION="Verts/ALE">
(FR) Vážený pán predsedajúci, práca sudcu Goldstonea v Izraeli je démonizovaná a úplne diskreditovaná v očiach verejnosti. Súčasne prebieha násilná očierňujúca kampaň proti zástancom ľudských práv, predovšetkým proti nadácii Nový Izrael (New Israel Fund), ktorá podporuje hlavné izraelské organizácie na obranu ľudských práv, a najmä proti jeho predsedníčke Naomi Chazanovej, bývalej poslankyni izraelského parlamentu, akademičke a intelektuálke známej svojím oduševnením pre obranu práv žien a mieru.
<P>
Trinásť pacifistických skupín, ako napríklad Betlehem a Prelomiť ticho (Breaking the Silence), sa stalo obeťou skutočného honu na čarodejnice. Európska únia musí poskytnúť trvalú podporu zástancom ľudských práv vo všetkých krajinách, samozrejme, vrátane Izraela, ktorého beztrestnosť je urážkou demokratických hodnôt. Európska únia musí ochrániť Izrael pred jeho vlastnými démonmi.
<SPEAKER ID="167" NAME="Robert Atkins" AFFILIATION="ECR">
Vážený pán predsedajúci, vina je na oboch stranách, zo strany Izraela však došlo k prehnanej reakcii na túto správu a skutočne aj pokiaľ ide o operáciu Liate olovo. Pán Goldstone je uznávaný sudca s veľmi dobrou povesťou a je to Žid. Táto správa má nepochybne nedostatky, Izrael si však musí uvedomiť, že jadro kritiky sa zakladá na faktoch. Stačí si vypočuť izraelských vojakov, ktorí priznávajú svoje pochybné konanie v súvislosti s organizáciou Prelomiť ticho (Breaking the Silence).
<P>
Izrael bol v dôsledku tohto vyšetrovania nútený priznať použitie bieleho fosforu, prečo teda nedošlo k skutočnému vyšetrovaniu konania niektorých vojakov, ktorí boli zapojení do možných, ak nie skutočných vojnových zločinov? Palestínska legislatívna rada priznala priestupky, Izrael sa však musí v tejto otázke a pokiaľ ide o nedávnu vraždu v Dubaji, prestať správať tak arogantne a uvedomiť si oprávnené obavy rozumných slušných ľudí na celom svete.
<SPEAKER ID="168" NAME="Seán Kelly" AFFILIATION="PPE">
Vážený pán predsedajúci, zdá sa mi, že tri kľúčové slová tejto rozpravy sú "nezávislý", "rovnaký" a "neutrálny". Musí sa uskutočniť nezávislé vyšetrovanie údajných porušení ľudských práv. Páchateľov týchto porušení práva treba odsúdiť rovnako a predovšetkým musí zaznieť silný neutrálny hlas ako sprostredkovateľ v tomto nešťastnom konflikte; takéto čosi nám, žiaľ, v tejto chvíli chýba, pretože pozícia veľkej väčšiny vplyvných krajín je pomerne známa.
<P>
Myslím si, že je to skvelá príležitosť pre vysokú predstaviteľku alebo novovymenovaného predsedu Rady, aby poskytli tento neutrálny hlas podobne, ako to urobil George Mitchell v Severnom Írsku, vďaka čomu máme teraz mier a ľudia, ktorí po sebe roky strieľali a zabíjali jeden druhého, sú teraz spolu vo vláde. Rovnaká príležitosť je tu aj pre vysokú predstaviteľku, aby bola neutrálnym, nezávislým a spravodlivým hlasom, ktorý tu, žiaľ, chýba.
<SPEAKER ID="169" NAME="Diane Dodds" AFFILIATION="NI">
Vážený pán predsedajúci, môžem požiadať pána Kellyho, a som si istá, že to rád urobí, aby to ozrejmil? Hoci strana, ktorú zastupujem, je v Severnom Írsku jednoznačne vo vláde, naša strana bola vždy úplne mierumilovnou stranou a po nikom nestrieľala ani nikoho nezabíjala.
<P>
Taká bola skôr IRA a jej politickí predstavitelia.
<SPEAKER ID="170" NAME="Diego López Garrido" LANGUAGE="ES">
Vážený pán predsedajúci, máme tu rozpravu, ktorá je podľa mňa veľmi rôznorodá, netýka sa len samotnej Goldstoneovej správy, ale aj situácie, ktorá iniciovaniu správy predchádzala.
<P>
Myslím si, že za predsedníctvo môžeme ešte raz povedať, že Goldstoneova správa je referenčným bodom, ako vyhlásila Rada a ako povedala pani Georgievová v mene Komisie, a ďakujem jej za jej prejav. Je to spoľahlivá správa, zdá sa byť objektívna a vyjadruje existenciu alebo možnú existenciu mimoriadne vážnych porušení ľudských práv, ktoré pochádzajú z rôznych fáz konfliktu.
<P>
Európska únia nemôže ostať ľahostajnou, pokiaľ ide o odpoveď na obsah Goldstoneovej správy. Európska únia nemôže ostať ľahostajnou, pokiaľ ide o odpoveď na správu, ktorá objektívne a spoľahlivo popisuje niektoré veľmi vážne možné porušenia ľudských práv.
<P>
Preto veríme, že návrh vyplývajúci z tejto správy - ktorým je vykonanie nezávislého, dôveryhodného vyšetrovania - je tým najprimeranejším spôsobom, ako odpovedať na správu, ktorá je dôležitou správou a mala by ovplyvniť nás všetkých. Mala by vyvolať reakciu v tých z nás, ktorí, ako je to aj v prípade Európskej únie a Parlamentu, veria v existenciu ľudských práv a ich ochranu. Mala by nás preto donútiť reagovať na mimoriadne vážne porušenia ľudských práv, ku ktorým v tomto prípade došlo.
<P>
Uskutoční sa rozprava o tejto správe a myslíme si, že by sme túto rozpravu v Organizácii Spojených národov mali podporiť. Bude tiež prerokovaná v Rade pre ľudské práva. Môžeme vám povedať, že Medzinárodný trestný súd sa tým zaoberá a vyšetruje to, a myslím si, že Európska únia by si preto mala zachovať konštruktívnu, koordinovanú pozíciu v súvislosti s mimoriadne vážnymi vecami, ktoré nastolila Goldstoneova správa, a to urobí aj predsedníctvo Rady.
<SPEAKER ID="171" NAME="Kristalina Georgieva">
členka Komisie. - Vážený pán predsedajúci, dovoľte mi najprv jasne vyjadriť, že Komisia sústavne a energicky vyjadrovala svoje najväčšie obavy o humanitárnu situáciu v Gaze. Môj predchodca, pán Louis Michel, odišiel do Gazy ihneď po operácii Liate olovo. Bol očitým svedkom porušení práva na oboch stranách a vyslovil sa proti nim.
<P>
V Komisii by sme boli veľmi radi, keby boli tieto dve otázky v našom programe vždy na popredných miestach. Po prvé: potreba úplného rešpektovania medzinárodného humanitárneho práva všetkými stranami; po druhé: potreba zaistiť, aby sa humanitárna pomoc skutočne dostala k ľuďom v Gaze.
<P>
Od konfliktu v januári minulého roka EÚ dala jasne najavo, že bude pozorne sledovať vyšetrovanie údajných porušení medzinárodného humanitárneho práva a Komisia zdôraznila a naďalej zdôrazňuje dôležitosť zodpovednosti a boja proti beztrestnosti pri porušovaní medzinárodného práva.
<P>
V súvislosti s mierovým procesom na Blízkom východe je dodržiavanie ľudských práv a medzinárodného humanitárneho práva dôležité rovnako dnes ako kedykoľvek predtým - a možno dokonca ešte dôležitejšie ako kedykoľvek predtým.
<P>
Ak má byť EÚ dôveryhodným aktérom v rámci mierového procesu, je nevyhnutné preukázať, že za všetkých okolností uplatňuje základné hodnoty EÚ a že v každom bode a v každej otázke postupuje v súlade s acquis medzinárodného práva. Dovoľte mi podporiť predsedníctvo a znova zopakovať, že spoločná línia EÚ v otázkach Goldstoneovej správy by v tomto smere bola veľmi dôležitým krokom.
<SPEAKER ID="172" NAME="Predsedajúci">
Rozprava sa skončila.
<P>
Hlasovanie sa uskutoční počas nasledujúcej schôdze.
<P>
Písomné vyhlásenia (článok 149)
<SPEAKER ID="997" NAME="Corina Creţu  " LANGUAGE="RO">
Goldstoneovej správe, ktorá sa týka mimoriadne kontroverznej situácie, ktorá rozdúchava silné vášne, sa nedarí získať súhlas zainteresovaných strán, keďže boje, ktoré sa odohrali v decembri 2008 a januári 2009 medzi izraelskou armádou a palestínskymi militantmi v Gaze, oblasti ovládanej Hamasom, spôsobili utrpenie na oboch stranách. Bez ohľadu na stanovisko strán ku Goldstoneovej správe dúfam, že ju nepoužijú ako zámienku na blokovanie rokovaní zameraných na definitívne vyriešenie palestínskeho problému mierovou cestou. Prioritou v tomto regióne je vlastne obnoviť mierové rozhovory, na ktorých sa podieľajú, tak ako to bolo doteraz, Európska únia a Spojené štáty. Riešenie, ktoré sa podarí dosiahnuť, musí štátu Izrael zaistiť jeho ďalšiu existenciu v regióne a poskytnúť Palestínčanom záruku, že budú môcť žiť dôstojne vo svojom vlastnom životaschopnom, demokratickom a nezávislom štáte. Európska únia musí byť pripravená prevziať väčšiu zodpovednosť v tomto procese s cieľom vytvoriť normále vzťahy medzi Izraelom a Palestínou. Myslím si, že musíme mať na pamäti najdôležitejší bod Goldstoneovej správy: nič nemôže ospravedlniť utrpenie bezbranného ľudu a dialóg je lepší spôsob ukončenia tejto situácie ako konfrontácia a použitie sily.
<SPEAKER ID="173" NAME="Andreas Mölzer  " LANGUAGE="DE">
Dňa 5. novembra 2009 Valné zhromaždenie Organizácie Spojených národov schválilo Goldstoneovu správu a prijalo uznesenie č. 64/10. Tieto dokumenty vyzývali Izrael aj Palestínčanov, aby do troch mesiacov vyšetrili možné porušenia ľudských práv počas konfliktu v Gaze. Bohužiaľ, ani Izrael, ani Palestínčania stále túto požiadavku nesplnili. Je to veľká hanba, pretože Goldstoneova správa obsahuje veľmi obsiahly zoznam prehreškov a zločinov oboch strán. Podľa správy sa Izrael počas tri týždne trvajúcich útokov dopustil závažných porušení medzinárodného práva. Bez rozdielu sa útočilo na civilistov a bombardovali sa domy. Správa uvádza aj použitie bômb s bielym fosforom, ktoré medzinárodné spoločenstvo odsúdilo. Palestínčania zas použili rakety a mínometné granáty, ktorými podľa správy úmyselne zabíjali civilistov. Obvinenia sú také závažné, že sa nevyhnutne musia vyšetriť, a rýchlo. Keďže Bezpečnostná rada OSN Goldstoneovu správu odmietla, možno predpokladať, že odporúčanie, ktoré hovorí o tom, aby sa vecou zaoberal Medzinárodný trestný súd v Haagu, nebude vykonané. Preto v mene EÚ vyzývam novú vysokú predstaviteľku Únie pre zahraničné veci a bezpečnostnú politiku pani barónku Ashtonovú, aby vyvinula veľký tlak na obe strany konfliktu a požiadala ich o preskúmanie zločinov.
<SPEAKER ID="174" NAME="Róża, Gräfin Von Thun Und Hohenstein  " LANGUAGE="PL">
Vážený pán predsedajúci, správa sudcu Goldstonea sa na medzinárodnej úrovni prezentuje ako objektívny dokument o operácii v pásme Gazy v zime roku 2009. Pričom podľa rozličných zdrojov nebola pripravená spôsobom, ktorý by nám umožnil, aby sme sa na ňu s čistým svedomím odvolávali. Rada by som spomenula niekoľko bodov, ktoré predniesol pán veľvyslanec Dore Gold počas diskusie s pánom Goldstoneom na Brandeisovej univerzite a ktoré zdôraznil izraelský minister zahraničných vecí.
<P>
Zdá sa, že členovia misie vyjadrovali obvinenia týkajúce sa konfliktu dokonca ešte pred tým, než sa misia začala, keď boli v pásme Gazy, sprevádzali ich predstavitelia Hamasu a svedkov vypočúvali v ich prítomnosti. Sudca Goldstone nepreukázal dostatočnú pozornosť pri skúmaní dôkazov. Zdá sa tiež, že slová izraelských orgánov, ktoré správa cituje, sa nespravodlivo považujú za nespoľahlivé, zatiaľ čo stanovisko orgánov Gazy, napríklad Hamasu, nevzbudilo v členoch misie žiadne pochybnosti.
<P>
Vzhľadom na vyššie uvedenú kritiku Goldstoneovej správy vyzývam Komisiu a Európsky parlament, aby zaistili, že sa európska verejná mienka bude môcť oboznámiť s argumentmi oboch strán týkajúcimi sa situácie v pásme Gazy. Európskej únii záleží na čo najlepších hospodárskych vzťahoch s Izraelom. Preto je dokonca ešte dôležitejšie, aby sme mohli naše vzťahy budovať na vzájomnej dôvere. Spoliehanie sa iba na správu sudcu Goldstonea k tomu neprispeje.
