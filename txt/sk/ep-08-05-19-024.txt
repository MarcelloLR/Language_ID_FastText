<CHAPTER ID="024">
Fond Spoločenstva pre tabak (rozprava) 
<SPEAKER ID="123" NAME="Predsedajúca">
Ďalším bodom je správa pána Berlata, v mene Výboru pre poľnohospodárstvo a rozvoj vidieka, o návrhu nariadenia Rady, ktorým sa mení nariadenie (ES) č. 1782/2003, pokiaľ ide o presun pomoci na tabak do Fondu Spoločenstva pre tabak na roky 2008 a 2009, a nariadenie (ES) č. 1234/2007, pokiaľ ide o financovanie Fondu Spoločenstva pre tabak - C6-0062/2008 -.
<SPEAKER ID="124" NAME="Sergio Berlato">
spravodajca. - (IT) Vážená pani predsedajúca, pani komisárka, dámy a páni, návrh Európskej komisie v podstate predpokladá, že sa predĺži platnosť zrážky 5 % z poskytovanej tabakovej podpory na kalendárne roky 2008 a 2009 a prevodu týchto prostriedkov do Fondu Spoločenstva pre tabak, ktorého jediným cieľom je financovať informačné iniciatívy na zvyšovanie povedomia európskych občanov o škodlivých účinkoch konzumácie tabaku.
<P>
Najskôr by, myslím si, bolo vhodné zdôrazniť niekoľko objektívnych údajov. Prevod podpory spoločnej poľnohospodárskej politiky do fondu je vzácnym a pozitívnym príkladom prepojenia poľnohospodárskej a zdravotnej politiky Európskej únie a spolupráce medzi nimi. Pretože činnosti fondu sú, ako Komisia zdôraznila, dôležité pre občanov Únie a budú pre nich dôležité aj naďalej, považujeme za nevyhnutné pokračovať v jeho podpore v rokoch 2008 a 2009.
<P>
Zrážky z viazanej podpory poskytovanej poľnohospodárom boli vždy jediným zdrojom financovania Fondu Spoločenstva pre tabak. Finančná základňa týchto zrážok sa značne zmenšila reformou spoločnej organizácie trhu s tabakom a rozhodnutím niektorých členských štátov úplne oddeliť podporu od pestovania tabaku, čím bol fond pripravený o všetok príjem z týchto zrážok. Aby sa fondu poskytli dostatočné prostriedky na financovanie programov bez ďalších požiadaviek na rozpočet EÚ, je nevyhnutné ďalej predĺžiť dobu platnosti zrážok a zvýšiť ich percento, prinajmenšom do konca obdobia súčasných výhľadov, a zároveň hľadať nové cesty financovania fondu.
<P>
Jedným z pozitívnych aspektov mechanizmu financovania fondu je, že najmenej 25 % celkovej sumy schválených projektov musí byť spolufinancované osvedčenými účastníkmi trhu, čo zabezpečuje ďalšie finančné prostriedky. Výbor pre poľnohospodárstvo tieto otázky často posudzuje a udržiava si vlastný kurz, ktorým je sprísňovanie obmedzení fajčenia a zvyšovanie povedomia obyvateľov o jeho škodlivých účinkoch na ľudské zdravie.
<P>
Na druhej strane si plne uvedomujeme, ako uvádza legislatívne uznesenie Parlamentu z 10. marca 2004, európska produkcia surového tabaku, v súčasnej dobe sústredená do niekoľkých zvláštnych oblastí Únie, predstavuje menej než 4 % svetovej produkcie a nemá žiadny vplyv na miestnu spotrebu tabakových výrobkov.
<P>
Hoci táto téma nemá pre dnešnú debatu ústredný význam, stojí za to pripomenúť, že Európska únia je vedúcim svetovým dovozcom surového tabaku a svoju potrebu z viac než 70 % uspokojuje dovozom z tretích krajín, predovšetkým z Brazílie, Malawi, Argentíny, Indonézie, Zimbabwe, Indie a Číny, čo zvýhodňuje tabak často pestovaný za menej prísnych podmienok než tabak európsky. Zároveň to vedie k obchodnému schodku vo výške viac než 1,2 miliardy EUR ročne.
<P>
Na druhej strane zaznamenali členské štáty, v ktorých došlo k úplnému oddeleniu tabakovej podpory od produkcie, popri zrušeniu prevodov do fondu tiež úplné opustenie produkcie, bez toho, aby z hľadiska hospodárstva alebo zamestnanosti existovala udržateľná alternatíva. To malo veľmi vážne nepriaznivé následky pre dotknuté poľnohospodárske oblasti ako celok, a pritom to neviedlo k žiadnej zmene v miestnej spotrebe hotových tabakových výrobkov.
<P>
Čo sa týka návrhu uskutočniť zrážky z podpory na kalendárny rok 2008, Výbor pre poľnohospodárstvo sa s ohľadom na to, že už pred časom boli uzavreté zmluvy na pestovanie tabaku v hospodárskom roku 2008, domnieva, že schválenie návrhu by mohlo viesť k celému radu žalôb alebo v každom prípade k sporu, ktorý by vo svojom dôsledku spôsobil závažné škody samotným poľnohospodárom.
<P>
Záverom konštatujem, že Výbor pre poľnohospodárstvo sa domnieva, že predĺžením platnosti zrážok do roku zberu úrody 2012 a zvýšením ich sadzby na 6 % by sa vyčlenil dostatok prostriedkov na financovanie činností v rámci Fondu Spoločenstva pre tabak do roku 2013, a vyzýva Komisiu, aby pripravila viacročný program, ktorý by - v podobe príslušne upravenej v súlade s tu predloženými pozmeňujúcimi a doplňujúcimi návrhmi - mohol čerpať 81 miliónov EUR bez ďalšieho vplyvu na rozpočet Únie.
<SPEAKER ID="125" NAME="Mariann Fischer Boel">
členka Komisie. - Vážená pani predsedajúca, úvodom sa chcem poďakovať pánovi spravodajcovi Berlatovi. Energia, s ktorou ste dnes predniesli svoj prejav, ma veľmi povzbudila. Ďalej by som chcela za správu o Fonde Spoločenstva pre tabak poďakovať Výboru pre poľnohospodárstvo a rozvoj vidieka.
<P>
V roku 2004 schválila Rada tabakovú reformu, ktorá obmedzuje sčasti viazané a sčasti oddelené platby producentom tabaku v období rokov 2006 až 2009. Táto reforma predpokladá pomerne dlhé prechodné obdobie, pretože táto čiastočne viazaná podpora môže byť poskytovaná až do roku 2009. Ale mali sme, ako ste správne podotkli, členské štáty, ktoré už od roku 2006, kedy reforma vstúpila do platnosti, podporu úplne oddelili.
<P>
Reforma z roku 2004 tiež zahŕňala prevod zrážky z tabakovej podpory na roky 2006 a 2007 od producentov tabaku do Fondu pre tabak. Návrh Komisie predlžuje prevádzanie tejto zrážky z tabakovej podpory do Fondu pre tabak až do roku 2009.
<P>
Podporu prevádzania časti tabakovej podpory do Fondu Spoločenstva pre tabak veľmi vítam. Vaša správa správne zdôrazňuje, aký zásadný význam majú pre európsku verejnosť opatrenia tohto fondu, zamerané na podporu iniciatív osvety o škodách, ktoré tabak môže spôsobovať.
<P>
Avšak vaša žiadosť o predĺženie prechodného obdobia až do roku 2012 predstavuje závažný problém. Takéto predĺženie prechodného režimu čiastočnej viazanosti ide úplne proti filozofii, ktorú Komisia zajtra bude navrhovať vo svojom oznámení o "kontrole stavu", a ktorá sa posúva k viac oddeleným platbám, pretože tie poľnohospodárom poskytujú slobodu produkovať, čo si trh žiada.
<P>
Pokiaľ som dobre informovaná, členské štáty, ktoré sa od samého počiatku rozhodli platby producentom tabaku úplne oddeliť, tak urobili preto, že bolo pre poľnohospodárov výhodnejšie opustiť toto odvetvie - možno pre nízku kvalitu tabaku bolo ťažšie utŕžiť zaň slušnú cenu.
<P>
V roku 2004 bolo tiež dohodnuté, že 50 % podpory Spoločenstva smerujúcej do odvetvia tabaku bude venovaných na opatrenia rozvoja vidieka. Toto začneme realizovať v rozpočtovom roku 2011, a vznikne tak doplnková podpora Spoločenstva pre regióny pestovania tabaku. Je dôležité poznamenať, že táto podpora je vyčlenená pre regióny, kde sa tabak pestuje. Na tomto základe bola už na programy rozvoja vidieka na obdobie 2007 - 2013 vyčlenená suma 484 miliónov EUR ročne pre členské štáty, na ktoré sa tabaková reforma vzťahuje.
<P>
Preto som si istá, že vás nijako neprekvapím, ak nebudem môcť podporiť predĺženie prechodného režimu čiastočnej viazanosti, a to pre dohodu podporenú všetkými členskými štátmi s produkciou tabaku pri schvaľovaní tohto balíčku o stredomorských produktoch v roku 2004. Dnes večer sa však teším na veľmi živú a zaujímavú diskusiu.
<SPEAKER ID="126" NAME="Wiesław Stefan Kuc">
spravodajcaVýboru pre rozpočet požiadaného o stanovisko. - (PL) Vážená pani predsedajúca, pani komisárka, subvencovanie produkcie tabaku je spolu s bojom proti fajčeniu tabakových výrobkov už mnoho rokov predmetom sporov. Fond Spoločenstva pre tabak, ktorý v súčasnej dobe spotrebováva 5 % tabakovej podpory, však slúži k financovaniu výskumu odstraňovania nepriaznivých účinkov fajčenia, osvetových kampaní a odbornej prípravy producentov tabaku s cieľom, aby prešli na produkciu iných plodín.
<P>
Som autorom stanoviska Výboru pre rozpočetk správe pána Berlata. Pokračovanie financovania Fondu Spoločenstva pre tabak v budúcich dvoch rokoch je nanajvýš vhodné, ale je otázkou, či dôvody na jeho existenciu po skončení tohto obdobia pominú, pretože ako vieme, ľudia fajčia a fajčiť neprestanú. Fajčiť budú aj bez ohľadu na to, či v Európe pestujeme tabak alebo nie. Tento problém nezmizne ani so skončením subvencií pre pestovateľov tabaku. Existencia fondu preto musí pokračovať. Môžeme zmeniť jedine spôsob jeho financovania.
<SPEAKER ID="127" NAME="Ioannis Gklavakis">
v mene skupiny PPE-DE. - (EL) Vážená pani predsedajúca, s radosťou konštatujem prítomnosť pani komisárky, pretože verím, že je to veľmi spravodlivá žena. Dovoľte mi vysvetliť.
<P>
Po prvé, zdôrazňujem kolegovi z Výboru pre rozpočet, že sa staviame proti fajčeniu a podporujeme rozsiahlu protitabakovú kampaň. Pokiaľ však ľudia naďalej fajčia a vytvárajú zodpovedajúci dopyt po tabaku, nepotrebujeme túto plodinu dovážať z tretích krajín. Pestujme ju v Európe.
<P>
K tejto správe pánovi Berlatovi blahoželám a plne ju schvaľujem. Žiadam, aby financovanie Fondu Spoločenstva pre tabak pokračovalo. Pani komisárka, my poľnohospodári sme radi prijali jednopercentné zvýšenie sadzby zrážky do osvetového fondu proti fajčeniu, aj keď sú to peniaze, ktoré nám beriete. Toto zvýšenie radi akceptujeme. Žiadame vás však, aby status quo v oblasti tabaku zostal zachovaný až do roku 2013.
<P>
Pani komisárka, považujem vás za veľmi spravodlivú ženu. Prečo by mali byť pestovatelia tabaku diskriminovaní? Žiadame preto stiahnutie tohto opatrenia a zachovanie statusu quo do roku 2013. Navyše, ako viete, pestovatelia tabaku vo všetkých krajinách, a najmä v mojej vlastnej krajine, sa radia medzi našich najchudobnejších poľnohospodárov a často pochádzajú z najchudobnejších, najzanedbanejších regiónov, kde sa v mnohých prípadoch nedajú pestovať iné plodiny. Pokiaľ ukončíme tento režim a zrušíme podporu, potom týmto regiónom hrozí úpadok a zhoršovanie životného prostredia.
<P>
Preto žiadam zachovanie statusu quo v súlade so správou pána Berlata a s jeho a mojimi pozmeňujúcimi a doplňujúcimi návrhmi. Pani komisárka, pretože viem, že ste veľmi spravodlivá, verím, že môžem počítať s vašou podporou nášho návrhu.
<SPEAKER ID="128" NAME="Alejandro Cercas, v">
mene skupiny PSE. - (ES) Vážená pani predsedajúca, pani komisárka, veľmi vám ďakujem za vašu dnešnú prítomnosť. Hovoril som s hajtmanom svojho regiónu, ktorý má o vás vysokú mienku, a ja jeho mienku dnes môžem potvrdiť.
<P>
Hovorím sám za seba a v mene tieňovej spravodajkyne mojej skupiny, pani Rosy Miguélezovej, na podporu pána Berlata, pretože jeho postoj sa mi zdá byť najrozumnejším.
<P>
Správa pána Berlata sa zaoberá výlučne Fondom Spoločenstva pre tabak, fondom Spoločenstva určeným na boj proti fajčeniu. Požaduje na túto kampaň viac času a viac finančných prostriedkov. Z toho dôvodu by za túto správu mali hlasovať aj poslanci, ktorí sú proti prémiám za tabak, pretože jej cieľom je zväčšenie časového fondu a pôsobnosti pre boj proti tabaku.
<P>
Slovo tabak však vzbudzuje u mnohých poslancov veľmi silné pocity, ktoré vedú k zmäteniu. Zamieňajú potom Fond Spoločenstva pre tabak s prémiami Spoločenstva a hovoria, že žiadame o pokračovanie prémií. To nie je pravda. Hovoríme tu o situácii fondu do roku 2013.
<P>
Zamieňajú produkciu za spotrebu. Problémom Európy nie je produkcia. Európa produkuje len veľmi málo tabaku. Problémom Európy je spotreba tabaku dovážaného z mimoeurópskych krajín.
<P>
Zamieňajú tiež tabak s fajčením. To je ako zamieňať alkohol s alkoholizmom. Táto rastlina, ktorá je poľnohospodárskou plodinou, má množstvo využití, vrátane lekárskeho, kým fajčenie je choroba.
<P>
Pokiaľ chcú vyhladiť spotrebu, mali by svoje útoky oveľa viac zamerať na dovoz, výrobu, propagáciu a obrovský tabakový priemysel ako celok, a nie na chudobných poľnohospodárov v mojej krajine, ktorí sú zodpovední za iba 5 % tabaku, ktorý sa v Európe vyfajčí.
<P>
Záverom by som, pani komisárka, povedal, že nefinancujeme tabak pre tabak, ale preto, že vytvára rad pracovných miest, a to nielen medzi bezprostrednými producentmi tabaku, ale v pestovateľských oblastiach ako celku. Mnoho producentov tabaku dokonca chce prestať s jeho pestovaním, pretože si zarobia viac bez práce. Dotyčné oblasti sa však zrútia, ak stratia tisícky pracovných miest pre ženy a prisťahovalcov, ako sa to stalo v iných oblastiach Európy.
<P>
Žiadajú iba čas, čas na reorganizáciu svojich hospodárstiev.
<P>
Pani komisárka, veľmi vám ďakujem za vašu trpezlivosť a dúfam, že podáte ruku nie pánovi Berlatovi, ale pracovníkom, ktorí tento Parlament sledujú v nádeji, že nebude používať dvojaký meter. Dúfam, že tu nik nebude zamieňať to, čo by rád videl, s realitou, a tiež dúfam, že tu nik nebude uprednostňovať svoje vlastné záujmy pred záujmami týchto skromných ľudí.
<SPEAKER ID="129" NAME="Friedrich-Wilhelm Graefe zu Baringdorf, v">
mene skupiny Verts/ALE. - (DE) Vážená pani predsedajúca, pani komisárka, mám dojem, že cieľom tohto návrhu je, ako hovoria vo Vestfálsku, hodiť klobásu mastnou stranou, inými slovami, obetovať niečo malé a dúfať v zisk väčšieho. Inými slovami, tabakový fond sa používa v snahe zaistiť viazanosť tabakovej prémie do roku 2013. Pre silnú opozíciu väčšiny poslancov k fajčeniu a otázky mnohých poslancov, ako môžeme vzhľadom na nebezpečenstvo fajčenia podporovať pestovanie tabaku, bol fond, ktorý, ako všetci vieme, sa tiež používa na financovanie osvety o škodlivých účinkoch fajčenia, tu v Parlamente použiť na presadenie tabakových prémií.
<P>
Vždy som bol priaznivcom tabakových prémií, pretože verím, že tieto dve veci spolu nesúvisia, ale potom by sme nemali pokrytecky predstierať, že robíme niečo pre boj proti fajčeniu, keď v skutočnosti sledujeme iný zámer, totiž zachovanie prémií. V stávke tu nie je zachovanie prémií. Ide v podstate o otázku viazanosti prémií a cieľom je zabrániť ich oddeleniu. Stále robíme, ako by oddelenie malo pestovateľov tabaku o prémiu pripraviť. Vieme ale, že to nie je pravda, a túto celú otázku sme vskutku už prediskutovali v súvislosti s bavlnou. Podniky finančnú podporu uvítajú, jediný rozdiel je, že už nebudú nútení pestovať tabak, a ja verím, že to dáva zmysel.
<P>
Pamätám si na cestu Výboru pre poľnohospodárstvo a rozvoj vidieka do severného Grécka, kde sme navštívili tých najchudobnejších z chudobných. Videli sme chudobné regióny, tie ale neboli chudobné z dôvodu oddelenia podpory, ktoré v tej dobe nebolo ešte ani zavedené, ale preto, že tabakový priemysel neplatil pestovateľom v týchto regiónoch za tabak poctivú cenu a zneužil v tej dobe vyplácané prémie k zrazeniu cien tak nízko, že pestovateľom z ich prémií vôbec nič nezostalo. Vtedy sme to považovali za neuveriteľné a čudovali sme sa, prečo pestovatelia v tomto regióne, ktorí pestovali aromatický tabak, používaný po celom svete ako špeciálny tabak do zmesí, nepoberali platby dostatočné k tomu, aby si pestovaním tabaku zarobili na živobytie, a to bez ohľadu na prémie.
<P>
Ak sa už tabak v dôsledku oddelenia v niektorých regiónoch alebo krajinách s úplným oddelením tabakovej podpory nepestuje, neznamená to, že v týchto regiónoch existujú alternatívy, ale že pestovatelia nie sú schopní kryť náklady na pestovanie tabaku. Preto potrebujeme s tabakovým priemyslom zúčtovať tak, aby konečne začal pestovateľom vyplácať slušnú cenu.
<P>
Pani komisárka, verím, že by bolo lepšie prenechať osvetu o fajčení iným, lebo v Európskej únii už robíme osvety dosť, a namiesto toho previesť tieto prostriedky na rozvoj vidieka a na diverzifikačné opatrenia pre tieto najchudobnejšie regióny. Okrem toho, tieto prostriedky môžu byť doplnené ďalšími prostriedkami na to, aby v týchto regiónoch boli popri zamestnaní vo výrobe tabaku vytvorené ešte iné pracovné miesta.
<SPEAKER ID="130" NAME="Janusz Wojciechowski">
v mene skupiny UEN. - (PL) Vážená pani predsedajúca, rozhodnutia prerokovávané v tejto snemovni majú zriedkakedy tak závažné dôsledky pre tak veľký počet ľudí. Rozhodnutie, pred ktorým dnes stojíme, sa týka existencie či neexistencie producentov tabaku v Európe. Pestovanie tabaku zaisťuje živobytie asi 120 000 poľnohospodárom, a ak zahrnieme do tohto počtu aj sezónnych pracovníkov, zamestnáva v starých i nových členských štátoch spolu 400 000 ľudí. Prípad Grécka už ukázal, že takzvaná reforma odvetvia tabaku v skutočnosti znamená jeho likvidáciu. Ide o rozsudok smrti pre 120 000 poľnohospodárskych podnikov, väčšinou malých rodinných hospodárstiev. Poznám takéto tabakové hospodárstva v Poľsku, ale nachádzajú sa aj tu, v okolí Štrasburgu. Hovoríme tu o veľkej dráme pre ľudí, ktorí produkcii tabaku venovali celý svoj život. V mene čoho majú byť pripravení o živobytie? Likvidácia pestovania tabaku nezabráni ľuďom vo fajčení. Budú fajčiť cigarety vyrábané z dovážaného tabaku. Táto reforma nepomôže nikomu, a uškodí mnohým.
<P>
Preto plne podporujem správu pána Berlata, ktorá sa oprávnene stavia na obranu producentov tabaku, a pripájam svoj hlas k hlasom pána Gklavakisa a pána Cercasa.
<SPEAKER ID="131" NAME="Diamanto Manolakou" LANGUAGE="EL">
Vážená pani predsedajúca, pestovatelia tabaku sú kruto postihovaní, pretože kampaň proti fajčeniu sa v podstate rovná politike proti tabaku. V dôsledku toho je tabak pestovaný v EÚ považovaný za nezdravý, kým dovážaný tabak nie. To je nelogické, nevedecké a nespravodlivé. Výsledky tejto politiky sú dobre známe: napriek všetkým kampaniam je fajčenie na vzostupe, kým produkcia v EÚ prudko klesá. Dochádza k stratám pracovných miest, desiatky tisíc malých a stredných pestovateľov tabaku sú ruinovaní, a pritom dovozy tabaku vzrástli na viac než 1,2 miliardy EUR ročne.
<P>
Objem pestovania tabaku v Grécku poklesol o 73 %. Neustále rastie počet nezamestnaných pestovateľov tabaku. Celé oblasti sú opúšťané, pretože sa tam nepestujú žiadne alternatívne plodiny.
<P>
Považujeme za nevyhnutné zrušiť nariadenie, ktoré počínajúc rokom 2010 prevádza 50 % priamej podpory do druhého piliera. Všetky zrážky zo subvencií by mali byť okamžite zrušené, aby mohlo pokračovať pestovanie tabaku, pretože 70 % dopytu uspokojuje dovoz. Subvencie by mali byť viazané na produkciu a mali by byť nedeliteľnou súčasťou zaručených minimálnych cien, zodpovedajúcich výrobným nákladom jednotlivých odrôd.
<P>
Keďže má správa pána Berlata pozitívne prvky, ktoré toto všetko podporujú, budeme za ňu my, poslanci Európskeho parlamentu za Komunistickú stranu Grécka (KKE), hlasovať.
<SPEAKER ID="132" NAME="Hélène Goudin, v" LANGUAGE="SV">
Vážená pani predsedajúca, subvencie pre pestovanie tabaku sú jasným príkladom dvojakých štandardov, ktorými sa EÚ a Európsky parlament vyznačujú. EÚ hrdo vyhlásila prioritu boja proti chorobám a každoročne vynakladá niekoľko miliónov švédskych korún na informačné kampane, kým mimo javiska subvencuje stratových pestovateľov tabaku sumami rádovo niekoľko miliárd korún ročne.
<P>
Podľa správy bude platnosť systému postupného znižovania tejto podpory predĺžená až do roku 2013. Spravodajca si chce umyť ruky nad negatívnymi účinkami spotreby tabaku. Podľa zjednodušujúceho argumentu je vplyv na konečnú spotrebu zanedbateľný, pretože produkcia tabaku v EÚ je tak malá, predstavuje iba 4 %. Čo to je za odôvodnenie? To má azda ospravedlniť pokračovanie subvencií? Domnievam sa, že produkcia tabaku v EÚ je o 4 % vyššia, než by mala byť. Okrem toho je európsky tabak taký zlý, že sa ho na európskom trhu predá iba zlomok. Tretina sa spáli. Zvláštne záujmy tabakového priemyslu nám už diktujú príliš dlho. Naši ľudia potrebujú, aby sme čelili svojej politickej zodpovednosti.
<P>
Dámy a páni, posledné potiahnutie máva zlú chuť. Je načase zbaviť sa dvojakých štandardov. Preto vás naliehavo vyzývam, aby ste zajtra hlasovali proti správe.
<SPEAKER ID="133" NAME="Esther Herranz García" AFFILIATION="PPE-DE">
(ES) Vážená pani predsedajúca, v dôsledku najnovšej reformy bude podpora odvetviu tabaku v roku 2010 znížená o 50 %. Domnievam sa, že ide o bezprecedentné opatrenie, ktoré producentov tabaku v porovnaní so zvyškom poľnohospodárov Únie jasne znevýhodňuje. Žiadne iné poľnohospodárske odvetvie neutrpelo tak drastický škrt a ten, navyše, sa pridá ku škrtom v dôsledku zmien priamej podpory, o ktorej bude Rada ministrov rozhodovať zajtra.
<P>
Myslím si, že je namieste citovať niektoré čísla o tomto odvetví. Najmenej 80 % európskeho tabaku sa pestuje v znevýhodnených regiónoch. V španielskej oblasti Extremadura, do ktorej sa sústreďuje väčšina národnej produkcie, sa reforma týka 20 000 rodín s ročným obratom rovnajúcim sa 26 % celkovej hodnoty poľnohospodárskej produkcie regiónu.
<P>
Tabak sa navyše v Španielsku sústreďuje do malých jednotiek s vysokým podielom žien na pracovnej sile, a to na farmách, ako aj v odvetví ako celku. Ďalej by sme nemali zabúdať, že Európska únia produkuje iba 5 % svetového tabaku a 70 % tabaku, ktorý spotrebováva, dováža. Zmiznutie produkcie tabaku v Spoločenstve preto nijak nezaistí zníženie jeho spotreby.
<P>
Takzvaná kontrola stavu Spoločnej poľnohospodárskej politiky predstavuje ideálny okamih na reflexiu dôsledkov, ktoré by toto rozhodnutie mohlo mať pre regióny ako Extremadura, kde sa okolo tejto plodiny vytvorila významná sociálna a hospodárska komunita a kde sa ako jediné riešenie doposiaľ ponúka zmena plodiny.
<P>
Reforma tohto odvetvia je navyše v rozpore s očakávaniami poľnohospodárskeho sektora Spoločenstva ako celku, pretože Spoločenstvo zaručilo jeho stabilitu až do konca obdobia súčasného finančného plánovania, t. j. do roku 2013.
<P>
Správa prijatá Výborom pre poľnohospodárstvo, ktorá podporuje predĺženie platnosti Fondu Spoločenstva pre tabak, zohľadňuje záujmy spotrebiteľov a zároveň spochybňuje správnosť rozhodnutia o škrtoch podpory poľnohospodárom, pretože fond je sám financovaný zrážkami z priamej podpory poľnohospodárom.
<SPEAKER ID="135" NAME="Lily Jacobs" AFFILIATION="PSE">
Tabak každoročne zabije okolo pol milióna Európanov. Dokonca aj medzi nefajčiarmi zomrie ročne 19 tisíc osôb na následky pasívneho fajčenia.
<P>
Ako to všetko viem? Toto posolstvo totiž vysiela sama Európska únia v televíznych šotoch, ktoré bežia vo všetkých 27 členských štátoch v rámci rozsiahlej kampane proti fajčeniu. Vyčlenili sme na ňu celkom 18 miliónov EUR, ale táto suma je len kvapkou v mori v porovnaní so subvenciami, ktoré Európska únia každoročne vypláca pestovateľom tabaku. Ešte v tomto roku na nich Brusel utratí 320 miliónov EUR. Pred tromi rokmi to bola prakticky 1 miliarda EUR.
<P>
Nie je veľmi zvláštne, že sa snažíme bojovať proti fajčeniu a zároveň európskymi daňovými výnosmi financujeme produkciu tabaku? Okrem toho sa pokračovanie tohto financovania obracia proti celej koncepcii našich reforiem poľnohospodárskej politiky, podľa ktorej máme rušiť poľnohospodárske subvencie. Vážený pán predsedajúci, návrh Európskej komisie na predĺženie podpory tabakovému fondu do rokov 2008 a 2009 má moju plnú podporu, ale fond nesmie byť používaný ako zámienka k pokračovaniu tabakových subvencií do roku 2013. Aj napriek obrovskej úcte k argumentom kolegov poslancov verím, že v tomto prípade musí mať verejné zdravie prednosť.
<SPEAKER ID="136" NAME="Roberta Angelilli" AFFILIATION="UEN">
(IT) Vážený pán predsedajúci, dámy a páni, najprv by som chcela pánovi spravodajcovi pogratulovať ku skvelej práci. Jeho správa plní dvojaký cieľ: predĺžením financovania Európskeho tabakového fondu posilňuje opatrenia na boj proti fajčeniu a zároveň zlaďuje odvetvie tabaku s ostatnými spoločnými organizáciami trhu, ktoré sa automaticky skončia finančným rokom 2012.
<P>
Boj proti fajčeniu však nesmie znamenať koniec pestovania tabaku v Európe, pretože Európa je najväčším svetovým dovozcom surového tabaku a svoje potreby zo 75 % uspokojuje dovozom z tretích krajín, z čoho má často prospech tabak pestovaný bez záruky hygienických kontrol. Akékoľvek zrušenie podpory by viedlo iba k zániku produkcie a zvýšeniu dovozu, a na fajčenie by nemalo vplyv.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Ťažko povedať, čo je absurdnejšie, či subvencie Európskej únie pre pestovanie tabaku, alebo skutočnosť, že potom Európa časť týchto subvencií prevádza do fondu, ktorý odrádza od fajčenia tabaku. Podobné úplne pokrytecké opatrenia sú presne dôvodom, prečo má verejnosť takú malú dôveru v EÚ. Argument, že EÚ produkuje pomerne málo tabaku, neobstojí. Stále ešte je v každej škatuľke jedna cigareta subvencovaná EÚ. Kvalita tejto cigarety je potom v každom prípade taká nízka, že ju v Európe nechceme vyfajčiť, a radšej ju vyvezieme niekam inam.
<P>
V súlade so želaním tohto Parlamentu musí skončiť subvencovanie tabaku. Časť týchto subvencií sa tiež nesmie používať ako kamufláž v kampaniach proti fajčeniu, ako si praje Komisia. Týchto subvencií už mám dosť. Musia byť jednoducho s okamžitou platnosťou zrušené.
<SPEAKER ID="138" NAME="Bogdan Golik" AFFILIATION="PSE">
(PL) Vážený pán predsedajúci, Berlatova správa sa zaoberá spojením zdravotnej a poľnohospodárskej problematiky. Navýšenie finančného príspevku z 5 % na 6 % spolu s navrhovaným predĺžením platnosti systému do obdobia rokov 2009 - 2012 vedie k značnému nárastu objemu prostriedkov vyčlenených na fond, a to o celých 81 miliónov EUR. Mnoho poľnohospodárov a organizácií tento návrh nariadenia plne podporuje. Poľskí aj európski producenti tabaku očakávajú, že prijatie správy povedie k rozšíreniu činnosti Fondu Spoločenstva pre tabak, ktorý má prvoradý význam pre verejné zdravie, a k zachovaniu odvetvia produkujúceho tabak pre 100 000 pestovateľov tabaku v Európe.
<P>
Navrhované nariadenie umožňuje bez dodatočných rozpočtových výdavkov udržať systém subvencií, ktorý sčasti napomáha produkcii tabaku, čím zabraňuje diskriminácii pestovateľov tabaku v porovnaní s inými poľnohospodárskymi odvetviami.
<P>
Pani komisárka, je nevyhnutné, aby sme hneď zajtra v súvislosti s predstavením kontroly stavu obnovili veľmi dôležitú debatu o budúcnosti produkcie tabaku v Európe.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Vážený pán predsedajúci, v dnešnej rozprave sa argumenty poľnohospodárskych producentov stretávajú s argumentmi skupín agitujúcich za zdravie európskeho obyvateľstva. Bude ale európske obyvateľstvo zdravšie, keď bude fajčiť tabak jednoznačne nízkej kvality dovážaný z tretích krajín? Ak zničíme našu vlastnú produkciu, budeme dovážať nie 70 %, ale celých 100 %. Rovnako musíme zvážiť, či diskriminácia poľnohospodárov pestujúcich tabak namiesto pomoci pri rozvoji vidieckych oblastí nepovedie v niektorých regiónoch Európskej únie k ďalšiemu prehĺbeniu hospodárskeho kolapsu a rastu nezamestnanosti. Samozrejme, potom do nich môžeme napumpovať finančnú pomoc pre nezamestnaných, pretože sme tak bohatí, že si môžeme dovoliť zničiť naše vlastné poľnohospodárstvo v prospech poľnohospodárstva na Ďaleko východe, ktoré sme nútení podporovať, aby sme bojovali s ich vlastnou nezamestnanosťou.
<P>
Správu pána Berlata plne podporujem.
<SPEAKER ID="140" NAME="Thijs Berman" AFFILIATION="PSE">
(NL) Európski poľnohospodári pestujúci tabak by zaň od EÚ nemali dostať ani cent. Tabakové subvencie sú úplne zjavne už mnoho rokov obrovským zdrojom príjmov poľnohospodárov, sú pre nich akousi politikou sociálneho zabezpečenia, ktorá nebola hodná tohto mena. Daňové výnosy by však zásadne nemali byť vynakladané na nezdravé produkty. Ohľadom subvencií máme teda len jedinú voľbu: zrušiť ich.
<P>
Návrh v správe pána Berlata je smiešnym pokusom dosiahnuť predĺženie platnosti tabakových subvencií najmenej do roku 2012. To sa nesmie stať a existuje pre to ešte ďalší dôvod. Rozvojové krajiny považujú subvencovanie európskeho tabaku za celkom nespravodlivé. Ide o nekalú súťaž s týmito chudobnými poľnohospodármi, ktorá je v priamom rozpore s rozvojovou politikou Európskej únie, a tak vytvára klasický príklad, akým spôsobom môže jedna verejná politika podkopávať druhú.
<P>
Povzbuďme európskych poľnohospodárov, aby pestovali plodiny, ktoré sú teraz finančne rentabilné, napríklad v súčasnej dobe také chýbajúce obilniny. Ukážme však tiež solidaritu a v záujme verejného zdravia a v záujme súladu európskej politiky s rozvojom najchudobnejších krajín sveta nechajme, aby sa tabakové subvencie vykúrili raz navždy. Tak vyzerá solidarita.
<SPEAKER ID="141" NAME="Armando Veneto" AFFILIATION="PPE-DE">
(IT) Pán predsedajúci, dámy a páni, niektoré skutočnosti sú nesporné. Po prvé, je isté, že úplné oddelenie vedie k zníženiu produkcie. Po druhé, aj keď v Európe prestaneme pestovať tabak, neznamená to, že zníženie európskej produkcie zníži populáciu fajčiarov. Po tretie, bez dosiahnutia konkrétneho výsledku tu potenciálne odsudzujeme stovky a tisícky ľudí k hladovaniu.
<P>
Preto verím, že na jednej strane by podpora pre pestovateľov tabaku mala byť využívaná na vysvetľovanie škodlivých účinkov fajčenia spotrebiteľom - a z tohto hľadiska by peniaze na osvetu mali, samozrejme, pochádzať z tejto podpory - ale zároveň verím, že by sme mali pestovateľom tabaku s pomocou časového vankúša umožniť pomalé ukončenie produkcie a odchod z tohto odvetvia. Domnievam sa preto, že by sme mali hlasovať za Berlatovu správu.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Rád by som v tejto diskusii uviedol tri body. Po prvé, Európska komisia často opakuje myšlienku oddelenia platieb od produkcie. Ide o prístup, ktorý zjavne vedie k obmedzovaniu poľnohospodárskej produkcie v Európe. Pani komisárka Fischerová Boelová dnes túto myšlienku znovu zopakovala, tentoraz s odkazom na produkciu tabaku.
<P>
Po druhé, musíme mať na pamäti, že k produkcii tabaku dochádza v starých i nových členských štátoch na malých rodinných farmách v tých najhoršie rozvinutých regiónoch. Likvidácia tejto produkcie obmedzí príležitosti pre rozvoj týchto regiónov a ohrozí existenciu malých poľnohospodárskych podnikov.
<P>
Po tretie a záverom, je pravda, že pestovanie tabaku vzbudzuje spory, ale jeho obmedzenie v Európe znamená rast vývozu tabaku z tretích krajín. Pán Berlato nám povedal, že objem dovozu tabaku dosiahol v minulom roku 1,2 miliardy EUR.
<P>
Dúfam, že pri formulovaní svojho stanoviska vezme Európska komisia tieto varovania do úvahy.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Vážený pán predsedajúci, tlieskam kolegom poslancom, ktorí prejavili takú citlivosť v otázke fajčenia. Verím, že všetci z nás bez výnimky stojíme proti fajčeniu, ale priatelia, rád by som zdôraznil jeden zásadný rozdiel: fajčenie a pestovanie tabaku sú dve úplne odlišné veci. Poskytnime toľko prostriedkov, koľko len máme k dispozícii, hovorme na túto tému, ako len môžeme, a urobme všetky kroky v našich silách, aby sme presvedčili kolegov poslancov a našich spoluobčanov, aby nefajčili. Vzhľadom na to, že ľudia budú fajčiť tak či tak, nemôžem pochopiť, prečo máme tabak dovážať, miesto toho, aby sme ho pestovali sami. Teraz by som na vás rád apeloval ako na ochrancov životného prostredia. Tabak je plodina vyžadujúca málo vody, málo hnojív a málo pesticídov a pestujú ho chudobní poľnohospodári na neúrodných pôdach. Som si istý, že aj medzi vami, ktorí vystupujete proti fajčeniu a spájate fajčenie s pestovaním tabaku, sa prejaví túžba po ochrane životného prostredia a ľudskosť, a tie vás povedú k zmene názoru. Spájať fajčenie s pestovaním tabaku je ako zamieňať naše svetoznáme vinárstvo s alkoholizmom. Mali by sme z dôvodu alkoholizmu prestať s pestovaním viniča?
<SPEAKER ID="144" NAME="Mariann Fischer Boel">
členka Komisie. - Vážený pán predsedajúci, ďakujem vám všetkým, ktorí ste prispeli do tejto rozpravy, a ďakujem vám ešte raz za podporu predĺženia platnosti prevodu do tabakového fondu.
<P>
Som si, samozrejme, vedomá toho, že diskusie o tabakovej politike sú veľmi citlivou témou, a môžem vám povedať, že sem ich zažila nedávno, pri svojej aprílovej návšteve Grécka. Musím tiež jasne povedať, že predĺženie platnosti tabakového fondu nie je pozvaním na opätovné otvorenie tabakovej reformy z roku 2004, a podľa mňa si musíte uvedomiť, že dohoda o tejto reforme je uzavretá záležitosť. A myslím si tiež, že musíte vziať do úvahy fakt, že túto reformu podporili všetky členské štáty s produkciou tabaku. Preto by bolo trochu zložité celú diskusiu znovu otvárať.
<P>
Myslím si, že je tiež dôležité mať na pamäti, že subvencie producentom tabaku nezastavujeme. Naopak, aj naďalej im vyplácame najvyššiu priamu platbu, čiže najvyššie subvencie, viac než komukoľvek inému v odvetví poľnohospodárstva. Skutočne, žiadna iná plodina nedostáva takú vysokú priamu platbu.
<P>
Budeme sa preto držať rozhodnutia oddeliť podporu v roku 2009 a presunúť ju od roku 2011 do politiky rozvoje vidieka.
<P>
Preto si myslím, že namiesto plytvania alebo využívania veľkého množstva času a značného úsilia na boj proti tomu, čo bolo v Rade dohodnuté v roku 2004, by členské štáty a producenti tabaku, celé odvetvie tabaku, mali preskúmať možnosti v rámci politiky rozvoja vidieka, pretože tam budú k dispozícii značné prostriedky na reštrukturalizáciu, na snahy o zmenu predmetu podnikania v poľnohospodárstve.
<P>
S trochou predstavivosti - hoci viem, že nemôžeme vo všetkých oblastiach pestovať všetko - som si istá, že sa dá nájsť riešenie, ak budú členské štáty, odvetvie tabaku a producenti tabaku spolupracovať na hľadaní životaschopných riešení pre tieto oblasti, a to aj v období po roku 2011.
<SPEAKER ID="145" NAME="Sergio Berlato">
spravodajca. - (IT) Vážený pán predsedajúci, rád by som sa poďakoval pani komisárke a poslancom, ktorí tu hovorili. Zdôraznil by som, že ak ide o budúcnosť odvetvia tabaku v Európe, bola Komisia nedávno odovzdaná formálna žiadosť, podpísaná ministrami prakticky všetkých členských štátov, ktoré tabak produkujú, a to vrátane krajín, ktoré sa rozhodli pre úplné oddelenie, a nových členských štátov, aby Komisia predložila návrh nariadenia o predĺžení doterajšieho systému podpory tabakovej produkcie až do roku 2013. Táto vec sa musí riešiť v rámci teraz prebiehajúcich rokovaní o "kontrole stavu" Spoločnej poľnohospodárskej politiky.
<P>
Pán predsedajúci, na záver by som rád vyzval kolegov poslancov - ktorí by na prvý pohľad mohli o opatrenie zahŕňajúce iba zrážku z podpory pestovateľom v piatich členských štátoch, ktoré zachovali čiastočnú viazanosť podpory, javiť menší záujem - aby si uvedomili skutočnosť, že využívanie týchto prostriedkov a informačné iniciatívy fondu budú aj naďalej zamerané v prospech zdravia všetkých občanov Únie.
<P>
Rád by som tiež zdôraznil, že sa tu možno dopúšťame zásadného nedorozumenia: táto správa nehovorí a nerozhoduje o predĺžení podporných platieb producentom tabaku. Naopak, hlasujeme iba o správe, ktorá obhajuje predĺženie financovania Fondu Spoločenstva pre tabak. Pokiaľ ide o predĺženie podporných platieb, bude sa o ňom rozhodovať neskôr, a nie je predmetom tejto správy, ktorá, ako sem už povedal, sa týka predĺženia financovania Fondu Spoločenstva pre tabak, a nie predĺženia podporných platieb producentom tabaku v blízkej a dohľadnej budúcnosti.
<SPEAKER ID="146" NAME="Predsedajúci">
Rozprava je ukončená.
<P>
Hlasovanie sa bude konať v utorok 20. mája 2008.
