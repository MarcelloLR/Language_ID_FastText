<CHAPTER ID="018">
Vplyv bezpečnostných opatrení v letectve a telesných skenerov na ľudské práva, súkromie, ochranu údajov a dôstojnosť jednotlivca (rozprava)
<SPEAKER ID="507" NAME="Predsedajúci">
Ďalším bodom programu je rozprava o otázke na ústne zodpovedanie o vplyve bezpečnostných opatrení v letectve a telesných skenerov na ľudské práva, súkromie, ochranu údajov a dôstojnosť jednotlivca, ktorú Komisii predložili páni Philip Bradbourn a Marco Cappato v mene Výboru pre občianske slobody, spravodlivosť a vnútorné veci - B6-0478/2008).
<SPEAKER ID="508" NAME="Philip Bradbourn">
autor. - Vážený pán predsedajúci, chcel by som upriamiť pozornosť Parlamentu na nedávne oznámenie Komisie o zavedení technológie skenovania celého tela na európskych letiskách do roku 2010.
<P>
Bol by som rád, keby tu Komisia vysvetlila a objasnila mnohé body, ktoré sa riešili vo Výbore pre občianske slobody, spravodlivosť a vnútorné veci. Najdôležitejší z nich je, prečo sa na tento krok pozerá len ako na technickú zmenu už existujúceho bezpečnostného nariadenia v letectve a následne, prečo sa obišla parlamentná kontrola základných otázok o súkromí a dôstojnosti jednotlivca.
<P>
Táto technológia má potenciál, a zdôrazňujem slovo potenciál, nútiť cestujúcich v leteckej doprave podstúpiť čosi, čo možno považovať za ponižujúce zaobchádzanie a čo určite nie je len drobný technický krok.
<P>
Ak to máme pred našimi občanmi odôvodniť, najprv musíme vedieť, prečo to vlastne potrebujeme. Smerujeme k tomu, že budeme používať viac technológie len preto, že je táto technológia dostupná? Ďalšou otázkou je aj to, do akej miery budeme túto technológiu používať. Chápem, že v niektorých prípadoch by to mohlo byť náhradné opatrenie, keď si jednotlivec vyberie nepodstúpiť, ako hovoríme, obchytávanie bezpečnostnou službou. Ako primárne kontrolné opatrenie je to však vážne porušenie našich základných práv na súkromie a je bezočivé.
<P>
Už sme mali možnosť vidieť v prípade pravidiel o tekutinách, že z dôvodu mimoriadnych bezpečnostných opatrení sa na letiskách z precedensu stalo pravidlo. No akokoľvek tieto pravidlá o tekutinách cestujúcim nevyhovujú, určite nezasahujú do ich súkromia.
<P>
Ďalšou vážnou obavou, ktorú mám, je uchovávanie údajov. Chápem, že uchovávanie obrázkov nie je prvotný zámer, no nikde nie je napísané, že to nie je možné. Mohla by preto Komisia načrtnúť, aké udalosti môžu viesť k uchovávaniu údajov, ako to bude ochránené a či (a ako) to dnes možno upraviť, aby sa táto možnosť nevyužívala a aby sa mohla celkom vylúčiť, čo by do veľkej miery zmiernilo mnohé obavy slušných občanov?
<P>
Rád by som bol tiež svedkom toho, že so skupinami používateľov budú prebiehať riadne konzultácie. Na niektorých letiskách sa naozaj uskutočnili testovania týchto zariadení, vrátane letiska Heathrow v Londýne v mojej vlasti. No rozumiem tomu tak, že výsledky týchto testov neboli doteraz dôkladne posúdené žiadnymi odborníkmi ani relevantnými parlamentnými výbormi.
<P>
Napokon by som chcel naliehavo požiadať Komisiu, aby nezvolila cestu, ktorá bude nútiť jednotlivcov podstúpiť možný ponižujúci proces bez toho, že by porozumela oprávneným obavám nevinných cestujúcich.
<P>
Bezpečnosť musíme, samozrejme, brať vážne, no tento druh paušálneho prístupu k technológiám môže ľahko zmeniť legitímny záujem o bezpečnosť na neprijateľné nazeranie do súkromia zo strany výrobcov bezpečnostných technológií.
<SPEAKER ID="509" NAME="Antonio Tajani">
podpredseda Komisie. - (IT) Vážený pán predsedajúci, chcem poďakovať Parlamentu, že predložil túto otázku na ústne zodpovedanie, pretože mi to umožní vysvetliť udalosť a otázku, ktoré považujem za dôležité. Čo sa týka práv cestujúcich, to znamená ich práva na bezpečnosť a ochranu a ich práva nemusieť vyčkávať vo veľmi dlhých radoch, ako aj čo sa týka systému kontroly, ktorý je zastaraný a nie veľmi účinný, všetko sme to kritizovali. Robil som to, aj keď som bol poslancom Európskeho parlamentu. Musíme sa namiesto toho zamerať na to, aby sme mali systém kontroly, ktorý umožní občanom cestovať čo najjednoduchšie a najpríjemnejšie. Pred niekoľkými týždňami sme preto oznámili, ktoré predmety možno a ktoré nemožno brať so sebou ako príručnú batožinu.
<P>
Cieľom tohto opatrenia, ktoré zaviedli Komisia a Generálne riaditeľstvo pre energetiku a dopravu, je snaha vydať sa smerom, ktorý pomôže občanom. Neustála ochrana občianskych práv za každých okolností je záväzok, ktorý som si dal pred týmto Parlamentom a ktorý aj naďalej budem plniť.
<P>
Cieľom tohto návrhu, a chcem to vyhlásiť veľmi jasne a som šťastný, že tu o tom dnes môžeme diskutovať, nie je rozhodnutie Komisie začať používať telesné skenery od roku 2010. Zrejme došlo k nedorozumeniu. Komisia položila Parlamentu otázku: Domnievate sa, že by bolo užitočné diskutovať o zavedení a používaní telesných skenerov na letiskách ako dobrovoľného systému kontroly? To je cieľom návrhu a je to aj obsahom článku 4, ods. 2. nariadenia Európskeho parlamentu a Rady o spoločných pravidlách v oblasti bezpečnosti v civilnom letectve. Opatrenie, ktoré práve zvažuje Európsky parlament v súlade s komitologickým postupom s kontrolou, sa obmedzuje len na opatrenie pre možnosť použitia telesných skenerov na zabezpečenie ochrany v leteckej doprave.
<P>
Pokiaľ ide o časový rozvrh, len ak sa Parlament súhlasne vyjadrí a len ak si dostatočne overíme, že tieto nástroje sú užitočné a neškodné najmä vo vzťahu k zdraviu občanov, budeme môcť posúdiť, či následne začať s rozhodovaním o podmienkach, za akých sa môžu tieto technológie používať.
<P>
Pokiaľ ide o daný postup, v súlade s komitologickým postupom s kontrolou som 4. septembra informoval predsedu príslušného parlamentného výboru, ktorým je Výbor pre dopravu a cestovný ruch. Pán Costa mi odpovedal 26. septembra listom, v ktorom žiadal ďalšie informácie, zvlášť informácie týkajúce sa používania telesných skenerov, konkrétne, ak by bolo vyjadrenie pozitívne, ako Komisia plánuje telesné skenery používať.
<P>
V liste, ktorý som ako odpoveď poslal pánovi Costovi 7. októbra, som zdôraznil niekoľko bodov. Prvý bod sa týkal toho, že na posudzované opatrenie sa malo pozerať ako na možnosť používať telesné skenery pre dodatočnú kontrolu cestujúcich, nie však ako na povinnú požiadavku. V krátkosti, cestujúci by si mohli vybrať, či prejdú cez telesný skener, ak sa im to bude zdať vhodné, alebo sa podrobia ručnému prehľadávaniu, ako je to v súčasnosti.
<P>
Už som spomenul, že kým sa prijme akékoľvek nariadenie týkajúce sa telesných skenerov, niektoré aspekty, najmä vplyv na zdravie cestujúcich a zvlášť na ich súkromie, sa budú musieť analyzovať oveľa detailnejšie. Okrem toho by sa mal vyjadriť aj úrad Európskeho dozorného úradníka pre ochranu údajov, a to ešte stále hovorím, čo som zahrnul do listu, ktorý som poslal pánovi Costovi 7. októbra. Medzi iným sme prizvali dozorného úradníka spolu s odborníkmi z jednotlivých krajín, odborníkmi z daného sektora a poslankyne a poslancov z Výboru pre občianske slobody, spravodlivosť a vnútorné veci a Výboru pre dopravu a cestovný ruch, aby sa zúčastnili na seminári, ktorý sa má konať 6. novembra, s cieľom garantovať transparentnosť, samozrejme ešte predtým, než sa prijme akékoľvek rozhodnutie. Na tomto stretnutí, ktoré sa môže aj zopakovať, sa má určiť, či sú tu nejaké zdravotné riziká, keďže táto otázka ma najviac zaujíma. Potrebujeme vedieť, či tieto telesné skenery poškodzujú zdravie tých, ktorí si dobrovoľne zvolia, že cez ne prejdú. Potom so všetkou vážnosťou posúdime ich efektívnosť, čo znamená aj pozorne načúvať všetkému, čo súvisí s právom občanov na súkromie. Pokiaľ ide o tento bod, opakujem, vypočujeme si európskeho dozorného úradníka pre ochranu údajov a plánujem, že si vypočujeme aj názor Agentúry Európskej únie pre základné práva.
<P>
Ako možno telesné skenery použiť, ak by sa Parlament rozhodol dať zelenú na overenie myšlienky o ich používaní? Podľa môjho názoru by sa používali len ako nezáväzný nástroj a za každých okolností by, samozrejme, musela byť dostupná aj alternatíva. Na letiskách by preto takáto alternatíva musela byť. Nebola by to teda jediná možnosť, ale len jedna z možností.
<P>
Druhý bod sa týka toho, že obrázky by sa nemali uchovávať, ale mali by byť okamžite vymazané. To znamená, že musí byť vytvorený technický mechanizmus, ktorý zabráni, aby sa zaznamenal obrázok osoby, ktorá sa rozhodne prejsť cez telesný skener. A tak by sa okamžite vymazal a v žiadnom prípade by sa nezaznamenal, čiže k zaznamenaniu by vôbec nemohlo dôjsť.
<P>
Ďalšia otázka sa týka zdravia a ja ju považujem za prioritnú. Na seminári, ktorý sa má konať 6. novembra, sa všetkých zodpovedných za bezpečnosť leteckej dopravy opýtame na najnovšie informácie z rôznych krajín EÚ, týkajúce sa správ o škodách, ktoré môžu telesné skenery napáchať na ľudskom zdraví. Na to, aby sme zistili, či takéto riziko hrozí, môžeme použiť štúdie z univerzít, výskumy robené rôznymi ministerstvami zdravotníctva alebo podobnými inštitúciami, alebo štatistiky z krajín, ktoré telesné skenery už používajú, počnúc Spojeným kráľovstvom.
<P>
To, že som to povedal, neznamená, že som už rozhodnutý, ani nemám v úmysle tlačiť otázku týmto smerom. Len predkladám Parlamentu problém na zváženie. Chceme alebo nechceme preskúmať túto alternatívu, túto nezáväznú formu vykonávania kontrol na letiskách? Takto stojí otázka. Ak chceme preskúmať tento návrh, potom musíme preveriť, či je realizovateľný, alebo inými slovami, či je v prvom rade možný z hľadiska zdravia. Následne budeme musieť skúmať ďalšie kritériá a môžeme začať s právami jednotlivca.
<P>
V regulačnom ustanovení, ktoré z toho môže vyplynúť, bude okrem toho dôležité stanoviť, že prevádzkovatelia musia byť dostatočne vzdialení od zariadenia a nesmú naň pozerať z bezprostrednej vzdialenosti, ale musia byť v špeciálnom, uzavretom priestore. Inak povedané, na to, aby sme sa ubezpečili, že to nie je invazívny nástroj, sa musí poskytnúť každá jedna garancia, pretože má to byť len nástroj, ktorý občanom veci uľahčí a dá im pocit väčšej istoty. Z údajov, ktoré máme k dispozícii, vyplýva, že na letiskách, kde sa už telesné skenery používajú, väčšina ľudí radšej prejde cez telesný skener, než by mali podstúpiť alternatívnu formu kontroly.
<P>
To sú niektoré zo záležitostí, ktoré treba zvažovať. Ak sa Parlament rozhodne dať súhlas na preskúmanie myšlienky telesných skenerov, stále máme možnosť regulovať ich používanie. Parlament má nakoniec tiež možnosť ďalších kontrol. Mojím zámerom je, ako som už povedal, sčasti z dôvodu mojej dlhoročnej skúsenosti v tejto inštitúcii, zapájať do procesu Parlament. Bol som preto veľmi rád a šťastný, že som mohol dnes prísť do tohto Parlamentu, aby sme spolu diskutovali o otázke telesných skenerov. Mojím cieľom je zapájať do procesu Parlament a spoločne dospieť k rozhodnutiu.
<P>
Ak sa vykonajú všetky stupne skúmania telesných skenerov, chceme, aby sme tu pre nich mali jeden právny predpis Spoločenstva, alebo chceme nechať používanie tohto nástroja na jednotlivé členské štáty? Som presvedčený, že ak sa rozhodneme preveriť možnosť telesných skenerov a ak bude táto možnosť perspektívna, pre európskych občanov bude spravodlivejšie a výhodnejšie mať právny predpis Spoločenstva. Som presvedčený, že by to poskytlo lepšie garancie všetkým občanom, ktorí slobodne prejdú pri bezpečnostnej kontrole cez systém skenera. Bola vy to alternatíva k ďalšiemu systému, ktorý by ostal dostupný na všetkých letiskách, konkrétne, k ručnému prehľadávaniu.
<P>
Samozrejme, že si uvedomujem, že každý druh kontroly je zásahom do súkromia. Pre mňa osobne je ručné prehľadávanie väčším zásahom do súkromia, ako keď ma kontrolujú v telesnom skeneri. Každý sa môže slobodne rozhodnúť. Nežijeme v dokonalom svete. Nanešťastie, musíme čeliť mnohým nepríjemným situáciám. Nanešťastie, musíme zápasiť s problémom terorizmu, s problémom kriminality, rovnako musíme zápasiť aj s problémom obchodovania s drogami, s mafiou a organizovaným zločinom, všetko v krajine, ktorú poznám ako vlastnú dlaň, preto sú kontroly, nanešťastie, nevyhnutné. Má to určité dôsledky, aj na jednotlivcov, a my musíme zabezpečiť, aby tieto dosahy na jednotlivcov boli čo najmiernejšie, napríklad tým, že nebudú žiadne nahrávky, žiadne záznamy a žiadne porušenia súkromia ani základných ľudských práv.
<P>
Som preto presvedčený, že je správne diskutovať o tejto otázke. Po mojej snahe vysvetliť dôvody, prečo som túto možnosť dal Parlamentu do pozornosti, som prirodzene želania Parlamentu odložil. Dúfam, že touto možnosťou sa budeme zaoberať a diskutovať o nej výhradne s ohľadom na záujmy občanov.
<SPEAKER ID="510" NAME="Luis de Grandes Pascual" LANGUAGE="ES">
Vážený pán predsedajúci, pán podpredseda Komisie a pán komisár pre dopravu, teraz už vieme o vašej snahe informovať Výbor pre dopravu a cestovný ruch prostredníctvom jeho predsedu, pána Costu, a o obsahu listov, ktoré ste si vymenili. Musím vám teraz srdečne poďakovať za informácie, ktoré ste poskytli Parlamentu ako celok.
<P>
Musím však kritizovať skutočnosť, že toto uznesenie sa predkladá až teraz, keď lehota na jeho prijatie končí dnes ráno o 10.00 hod. To nie je správne. Inými slovami a s plnou vážnosťou to nie je ani jedno, ani druhé. Rovnako musím povedať, že napriek konsenzu je komitologický postup, aj v prípade, že je pod dohľadom, úplne nedostačujúci v tak citlivej otázke, akou sú telesné skenery.
<P>
Podľa môjho názoru musíme posúdiť vplyv na základné práva. Musíme vopred posúdiť aj účinky na zdravie. Musíme uplatniť princíp proporcionality medzi tým, čo sa navrhuje, a úžitkom, ktorý to prinesie.
<P>
Tento parlament je frustrovaný otázkou tekutín, čo tvrdí ten, kto poradil poslancom zastupujúcim Španielsko nehlasovať za odmietnutie. Zdá sa nám, že v boji proti terorizmu robiť ústupky, keď ide o užitočnosť opatrenia, prekračuje únosnú mieru. Pravdou je, že sme svojím hlasovaním vyjadrili dôveru, a je tiež pravda, čo vo svojom liste hovoríte o tom, že dokonca ani nové vyskúšané kontroly na tekutiny nebudú celkom schopné zastaviť všetky možné tekuté výbušniny.
<P>
Tento zámer týkajúci sa telesných skenerov, i keď na báze dobrovoľnosti, sa mi však zdá žalostne nedostačujúci.
<P>
Pravdou je, že to môže byť dobrovoľné a že to možno použiť ako dodatočný nástroj, ako sa to v súčasnosti aj používa napríklad v podozrivých prípadoch pašovania drog, keď sa niečo ukryje v tele. No nemožno to použiť ako náhradu celkom rozumnej kontroly, ktorá môže byť veľmi užitočná a každý ju akceptuje.
<P>
Vážený pán podpredseda, rozhodne sa to musí predložiť Parlamentu a Výboru pre občianske slobody, spravodlivosť a vnútorné veci. Musíme zachovať základné práva a dôstojnosť jednotlivca. Radi podporíme akékoľvek opatrenia prijímané v boji proti terorizmu, ale nemožno ich predkladať zastaraným spôsobom. Mám pocit, že pri oznamovaní týchto opatrení by ste mali byť veľmi opatrní a taktní.
<SPEAKER ID="511" NAME="Claudio Fava" LANGUAGE="IT">
Vážený pán predsedajúci, dámy a páni, tiež by som rád poďakoval pánovi podpredsedovi Tajanimu za niektoré vysvetlenia, ktoré nám poskytol, a rád by som hneď reagoval na jeho otázku. Pýta sa tohto Parlamentu, či chceme tento návrh spolu dôkladne preskúmať. Odpoveď znie "áno". Otázka na ústne zodpovedanie pramení z našej požiadavky. Radi by sme tento návrh podrobne preskúmali na základe všetkých potrebných dostupných informácií. Radi by sme z nich vyvodili, čo aj vás oprávnene zaujíma, či je tento nástroj potrebný a predovšetkým, či je bezpečný a či rešpektuje súkromie občanov, čo je aj našou prioritou.
<P>
Vítame list, ktorý ste poslali pánovi Deprezovi, predsedovi Výboru pre občianske slobody, spravodlivosť a vnútorné veci, v ktorom ste sa zaviazali, že chceme prijať oficiálny záväzok. Ide o záväzok poradiť sa s európskym dozorným úradníkom pre ochranu údajov. Naša skupina ešte stále nemá oficiálne stanovisko týkajúce sa telesných skenerov. Potrebujeme dostať viac informácií a preskúmať túto otázku do hĺbky. Medzičasom by sme radi pochopili, čo v skutočnosti z pohľadu zdravia hrozí pri nadmernej dávke, zvlášť pre ľudí, ktorí často cestujú lietadlom. A v tomto bode si musíme byť istí, že informácie sú spoľahlivé, pretože mnoho rokov nás nútili nebrať so sebou tekutiny a teraz zisťujeme, že to možno bolo prehnané opatrenie a informácie a posúdenia boli zrejme nepodložené. Potrebujeme posúdenie princípu proporcionality a plnú angažovanosť Európskeho parlamentu.
<P>
Nie sme presvedčení o tom, že tieto opatrenia možno považovať výlučne za technické. Sú to opatrenia, ktoré priamo ovplyvňujú práva a súkromie ľudí. Veľmi zložité je kombinovať bezpečnosť, súkromie a ochranu zdravia cestujúcich, no to je zodpovednosť, pod ktorú sa Parlament podpisuje a ktorá vám bola zverená. Dúfame, že tieto informácie budeme mať a že nám ich spolu s európskym dozorným úradníkom pre ochranu údajov poskytnete. Potrebujeme viac údajov, aby sme boli schopní urobiť zodpovedné rozhodnutie o užitočnosti týchto telesných skenerov.
<SPEAKER ID="512" NAME="Marco Cappato">
v mene skupiny ALDE. - (IT) Vážený pán predsedajúci, pán Tajani, dámy a páni, zdá sa mi, že je to v prvom rade skôr procedurálny problém, na ktorom nie je ťažké sa spoločne dohodnúť, ako problém o podstate veci. Inými slovami, je jasné, že pokiaľ ide o tvrdenie, že akýkoľvek bezpečnostný nástroj sa musí dôkladne preskúmať z hľadiska bezpečnosti a súkromia ľudí, ako aj účinnosti samotného opatrenia, pomer nákladov a výhod, čiže koľko tieto zariadenia stoja, keďže aj to je problém, bude podľa mňa najcitlivejší aspekt.
<P>
V skutočnosti podobným technológiám sa organizované skupiny teroristov ľahko vyhnú, no na občanov majú svoj vplyv. Platí to o odtlačkoch prstov, platí to o záznamoch telefónnych hovorov a odpočúvaní telefónov. Dobre organizované skupiny sa neobávajú týchto kontrol, ale na druhej strane sa vykonávajú masové kontroly desiatok miliónov jednotlivcov. Verím preto, že všetci súhlasíme, že takýto nástroj môže dostať v Európskej únii zelenú len po dôkladnej analýze všetkých aspektov a len po takej analýze dosiahneme pozitívne stanovisko v týchto aspektoch.
<P>
Čo sa týka daného postupu, dostali sme dokument, ktorý v časti A prílohy dokumentu 1258 má názov "Povolený skríning". Tento názov v nás v súvislosti s týmto postupom pre slovo "povolený" možno spustil poplach, ktorý je možno prehnaný. Žiadame len to, aby tieto skenery boli povolené len po dôkladnom technickom posúdení a aby sa na to urobilo výhradne politické rozhodnutie. To je správa stojaca za zajtrajším uznesením.
<P>
V súlade s politickým záväzkom, ktorý ste urobili, bude v tomto bode na vás nájsť technický postup, pomocou ktorého sa tento cieľ dosiahne, a v Parlamente nájdete potom čestného partnera.
<SPEAKER ID="513" NAME="Eva Lichtenberger">
v mene skupiny Verts/ALE. - (DE) Vážený pán predsedajúci, pán komisár, dámy a páni, vo Výbore pre dopravu a cestovný ruch sme diskutovali o možnosti pozrieť sa na tieto zariadenia a následne sme dostali prvé fotografie, z ktorých bolo vidieť, ako tie obrázky vlastne vyzerajú. Neskôr bolo jasné, že tento návrh skrachuje na technickom argumente. Ako hovorím, nechcem v tejto veci teraz zachádzať do väčších detailov, ale nenašli sme žiadne vyhodnotenie vplyvu, ako napríklad v prípade spätných zrkadiel pre nákladné automobily, kedy sa takmer každý dodávateľ v Európe mohol vyjadriť, či súhlasí s používaním iného typu spätných zrkadiel. A k tak dôležitej otázke, ako je táto, sa nepovedalo nič. Nepovažovalo sa to za dôležité.
<P>
Obrázky, čo sme videli, sa trocha podobali na čiernobiele fotografie nahých tiel. O tom niet žiadnych pochýb. Z mojej strany určite nejde o prepiatosť. Ani v prípade, ak vám dnes poviem, že voči tomuto aspektu mám výhrady, keďže snímka nahého tela je veľmi súkromná vec. Chcem preto, aby ľudia mali možnosť rozhodnúť sa, či ich ostatní ľudia majú alebo nemajú vidieť nahých. Bolo nám povedané, že všetko je, samozrejme, na dobrovoľnej báze. Áno, nie je to prvýkrát, čo nám tvrdia takéto veci. Každý, kto odmieta súhlasiť s týmto systémom, by bol od samého začiatku podozrivý. Ďalší krok bude jeho povinné zavedenie. Ani nechcem myslieť na to, aký by bol ďalší krok.
<P>
Som presvedčená, že je to naozaj prístup, ktorý sa v súčasnej podobe nemôže ďalej používať. Za pár rokov to bude povinné, pretože ľudia, ktorí sa zaoberajú bezpečnosťou, vždy dokázali prísť s dôkazmi v prospech postupov, ako je tento. Ďalším krokom bude však určite uchovávanie údajov, aj keď sa v súčasnosti odmieta. My ale vieme, že čokoľvek ľudia dokážu v oblasti bezpečnosti urobiť, aj to nakoniec urobia.
<P>
Vážený pán komisár, Európska únia je v tomto smere úspešná len v tom, že sa stáva nepopulárnou a že jej popularita neprestáva klesať. Deje sa to preto, že členské štáty budú obviňovať EÚ, no zodpovednosť za zavedenie tohto systému samy na seba nevezmú.
<SPEAKER ID="514" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, aj ja by som chcel poďakovať pánovi Tajanimu a rád by som reagoval v niekoľkých bodoch. Po prvé, v posledných rokoch sa letiská stali miestom, kde posadnutosť "bezpečnosťou" prekvitala. Medzi týmto návrhom a návrhom o systéme osobných záznamov o cestujúcich (PNR) vidíme isté prepojenie v necitlivom spracovaní údajov o cestujúcich v leteckej doprave, rovnako ako aj medzi nariadením o tekutinách, ktoré sa začalo uplatňovať po údajnom útoku pred dvoma rokmi. Neskôr, keď nariadenie vstúpilo do platnosti, sa zistilo, že všetci tí, čo boli podozriví z terorizmu, boli prepustení.
<P>
Telesné skenery, ako ich opísal Stefano Rodotà, sú poslednou líniou na tomto novovekom fronte. Mánia získať stále viac informácií, ktoré by mohli poslúžiť v boji proti terorizmu, povzbudzuje autoritársku interpretáciu princípov právneho štátu. Ide o jasné porušenie súkromia, ľudských práv a dôstojnosti jednotlivca. Nové požiadavky na neustály dohľad rozmnožujú aparát sociálnej kontroly. V spoločnosti sa vytvoril kontrolný mechanizmus "väzenia masového dohľadu", aby sa všetci občania postupne stali podozriví, ktorých treba monitorovať.
<P>
Vytvorenie týchto nástrojov potvrdzuje Foucaultove teórie a telesné skenery sú vytrhnuté stránky z knihy Dozerať a trestať. To nie je náhoda, že kolískou tejto stratégie je telo. Foucault hovorí, že z ovládacích techník tela dokážeme vyčítať spoločnú históriu mocenských vzťahov. Z toho dôvodu a v tomto kontexte je tak despotický charakter telesných skenerov zjavný. Z týchto politických a filozofických dôvodov je podľa mňa potom neprijateľné, aby naše telá boli objektom tohto nástroja, ktorý je len ďalšou ukážkou despotickej moci technológií.
<SPEAKER ID="515" NAME="Saïd El Khadraoui" AFFILIATION="PSE">
(DE) Vážený pán predsedajúci, pán komisár, dámy a páni, my sme za európsky prístup. Nech o tom nikto nepochybuje. No malo by byť tiež jasné, že pretože rozhodovacia moc sa preniesla z členských štátov na Európu, Európsky parlament by mal mať oveľa viac právomocí pri rozhodovaní a pri kontrole oblastí, o ktorých rozhoduje. V skutočnosti sme sa dohodli na tom istom aj pred pár mesiacmi, kedy toto nariadenie bolo pozmenené a doplnené.
<P>
Dnes tu máme prvý súbor opatrení, na ktorý sa musíme pozrieť. V tomto ohľade tu máme dva dôležité aspekty. Po prvé, je tu zrušenie zákazu tekutín do apríla 2010, čo je veľmi pozitívne, i keď by sme privítali vykonanie tohto zrušenia aj skôr.
<P>
Ako druhé je zaradenie notoricky známeho telesného skenera do zoznamu možných monitorovacích metód. V tomto ohľade ste spomenuli, že testovacie projekty už začali na niekoľkých letiskách vrátane letiska Heathrow a Schiphol a že sú potrebné európske dohody.
<P>
Ja to chápem tak, že členské štáty, ktorých sa to týka, nemôžu pokračovať v začatých projektoch, ak nebudeme riadiť túto záležitosť na európskej úrovni. Zdôvodnenie je tak postavené na hlavu. Myslím, že my ako Európsky parlament by sme sa mali prepracovať k podstate veci. Než to odsúhlasíme, potrebujeme podrobné odpovede na celý rad otázok, ktoré tu alebo kdekoľvek inde boli nastolené.
<P>
Už ste do určitej miery odpovedali, čo ma veľmi teší, no v otázkach súkromia, na ktoré sa mnohí odvolávali, a vplyvu musíme pokračovať systematickejšie. Aké sú výhody nového systému v porovnaní so súčasnými monitorovacími metódami? Očakávame, že nám na túto otázku, ako aj na tie ďalšie, odpoviete štruktúrovane, a ak budú odpovede uspokojivé, potom v neskoršej fáze jej budeme môcť dať zelenú.
<SPEAKER ID="516" NAME="Ignasi Guardans Cambó" AFFILIATION="ALDE">
(ES) Vážený pán predsedajúci, pán komisár, nie sme tu dnes večer na to, aby sme hovorili o technických opatreniach týkajúcich sa dopravy, ani o tom, či je jedno zariadenie účinnejšie alebo lacnejšie ako iné z hľadiska bezpečnostných kontrol.
<P>
Otvorili sme túto rozpravu, pretože to, o čom tu dnes hovoríme, je otázka základných ľudských práv, práva na súkromie. Vytvára sa tak možnosť, že nezodpovedné, byrokratické a nekontrolované inštalovanie takého zariadenia môže predstavovať vážne porušenie práv cestujúcich.
<P>
Požadujeme preto, aby sa neurobili žiadne rozhodnutia týkajúce sa tejto otázky, kým sa riadne nepreskúma jeho vplyv, neprediskutuje s európskym dozorným úradníkom pre ochranu údajov, nevytvorí sa právny rámec vymedzujúci, kto je oprávnený nás všetkých vidieť nahých a za akých okolností. Žiadne rozhodnutie sa nesmie urobiť ani predtým, než sa potvrdí, ako možno v praxi na každom letisku zaručiť, že použitie telesného skenera bude na slobodnom rozhodnutí a dobrovoľné a že nebude nariadené úradníkmi, ktorí budú mať práve službu. Povedzte nám, prosím, kto bude mať na starosti tieto súkromné obrázky našich tiel.
<P>
Sám som sa podieľal na tvorbe španielskeho zákona o kamerách uzavretých kamerových systémov na verejných miestach. V prípade Španielska sa vydal tento zákon. Obhajoval som užitočnosť tohto systému, ale len pod podmienkou dostatočných záruk. V tomto prípade však záruky neboli poskytnuté. A kým tieto záruky nebudú poskytnuté, je prijatie tohto návrhu komitologickým postupom, vážený pán komisár, jednoducho vzorovým cvičením, ako zneužívať moc.
<SPEAKER ID="517" NAME="Willy Meyer Pleite" AFFILIATION="GUE/NGL">
. - (ES) Vážený pán predsedajúci, pán komisár, ako hovoríme v Španielsku, "llueve sobre mojado", čo znamená "keď neprší, aspoň kvapká". Až donedávna bola časť bezpečnostných predpisov utajená. Toto utajenie, nedostatok transparentnosti, vyvolalo mnohé predsudky v našich občanoch, ktorí nevedeli, čo očakávať. Teraz zachádzame ešte ďalej, týmto úplne nevhodným postupom, pretože vôbec neberie na vedomie názory tohto Parlamentu. No nie je to len o účasti tohto Parlamentu na plenárnom zasadnutí, ale aj o otvorení verejnej diskusie s našimi občanmi, aby raz a navždy vyjadrili svoj názor. Dosiahli sme jednoducho hranicu, za ktorou môžu byť súkromie, ochrana údajov a dôstojnosť jednotlivca spochybnené.
<P>
Tento Parlament preto žiada, aby sme prevzali hlavnú úlohu ako splnomocnenci našich občanov a viedli túto rozpravu, pretože raz a navždy sa musia vyriešiť všetky otázky okolo tejto hranice, ktorá sa nesmie prekročiť, inými slovami právo na súkromie, ochranu údajov a dôstojnosť jednotlivca.
<P>
Máme výhrady proti efektívnosti, nevyhnutnosti a primeranosti tohto opatrenia. Sme teda presvedčení, že sa to musí formálne prediskutovať na plenárnom zasadnutí tohto Parlamentu, a nie komitologickým postupom, a musí sa samozrejme otvoriť verejná diskusia s európskymi občanmi, ktorí budú nakoniec musieť tieto kontroly znášať, ako to už aj na všetkých letiskách Európskej únie robia.
<SPEAKER ID="518" NAME="Javier Moreno Sánchez" AFFILIATION="PSE">
(ES) Vážený pán predsedajúci, používanie telesných skenerov na letiskách je veľmi citlivá otázka, ktorá má priamy vplyv na bezpečnosť a súkromie občanov.
<P>
Naši občania vyžadujú, aby sa taká citlivá otázka riešila transparentne, a my zase vyžadujeme transparentnosť od Komisie.
<P>
Nie je to jednoducho technická otázka, ktorú možno vyriešiť komitologickým postupom. Ak budeme takto postupovať, nebudeme tu mať ani legitimitu, ani kontrolu. Ľudí musíme dôkladne informovať o tých opatreniach, ktoré sa ich priamo týkajú. Nemôžeme dovoliť, aby sa netransparentnosť, ktorá zasiahla väčšinu z nedávnych bezpečnostných opatrení na letiskách, znovu objavila.
<P>
Zrejmé je, že sme v tomto Parlamente zástancami opatrení, ktoré zaručujú väčšiu bezpečnosť počas cestovania a urýchľujú kontroly na letiskách. Predovšetkým sme však zástancami toho, aby sme mali istotu, že naše zdravie a súkromie sú chránené.
<P>
Chceme takú technológiu, ktorá rešpektuje zdravie a súkromie a ktorá nespôsobí viac problémov, ako sama rieši.
<P>
Z toho dôvodu, ako už bolo povedané, sa musia vykonať lekárske a vedecké štúdie o priamych dosahoch milimetrových vĺn na zdravie cestujúcich, zvlášť v prípade najviac ohrozených skupín, napríklad tehotných žien, detí, chorých, dôchodcov a ľudí so zdravotným postihnutím.
<P>
Pokiaľ ide o získavanie a spracovanie týchto obrázkov, čo navrhuje Komisia, aby sa zaručilo utajenie a súkromie? Ako ste spomenuli, je rozhodujúce, aby sa tieto obrázky okamžite vymazali a aby nebola žiadna možnosť ich vytlačiť, uložiť na pamäťové média alebo prenášať.
<P>
Pán Tajani, budú mať cestujúci možnosť vybrať si, alebo budú musieť odmietnuť prejsť cez telesné skenery? Určite to nie je to isté. Plánuje sa špeciálne školenie pre pracovníkov a zamestnancov bezpečnostných služieb na letiskách, ktorí budú obsluhovať túto novú technológiu? Posúdili ste pomer nákladov a výhod, ako aj primeranosť technológie, ktorá by sa použila ako alternatíva?
<P>
Vážený pán komisár, dámy a páni, náš cieľ je jasný. Musíme zabezpečiť, aby sme ľuďom poskytli informácie a aby všetky bezpečnostné nariadenia v leteckej doprave rešpektovali základné práva a uplatňovali sa rovnocenne na všetkých letiskách.
<P>
Použitie tejto novej technológie nemôže znamenať ďalšie sprísňovanie bezpečnostných predpisov tým, a už budem končiť, že sa budú porušovať základné práva. Ide o otázku rovnováhy.
<SPEAKER ID="519" NAME="Adina-Ioana Vălean" AFFILIATION="ALDE">
Vážený pán predsedajúci, prejdem rovno k veci. Som odhodlaná bojovať proti terorizmu a zabezpečiť bezpečnosť všetkým občanov, no nechystám sa vysvetľovať svojim voličom, ako 11 poslancov Európskeho parlamentu rozhodlo nejasným byrokratickým postupom, že sa na európskych letiskách môžu používať telesné skenery, ktoré ich zobrazia nahých.
<P>
Celý ten komitologický postup je len ďalší príklad, ako tlačiť európskych občanov k euroskepticizmu. Komisia, ale aj ľudia zaoberajúci sa vývojom tejto technológie argumentujú, že telesné skenery majú byť alternatívou telesných prehliadok. No len čo povolíme túto technológiu, nebudeme mať žiadnu záruku, že sa nebude používať na primárnu kontrolu. Všetci z vlastnej skúsenosti z letísk vieme, že na niektorých z nich vykonávajú povinné telesné prehliadky. Otázkou je preto, či povolíme alebo nepovolíme telesné skenery. Možno by sme ich mali zakázať.
<P>
Preto naliehavo žiadam Komisiu, aby pozastavila tento postup, ktorý nás dostal do zložitej situácie. Musíme mať veľkú demokratickú rozpravu, na ktorej sa zúčastnia aj Parlament a Európsky dozorný úradník pre ochranu údajov. Ide o invazívnu technológiu, preto sa otázky ako súkromie, primeranosť a efektivita musia podrobne preskúmať.
<SPEAKER ID="520" NAME="Inés Ayala Sender" AFFILIATION="PSE">
(ES) Vážený pán predsedajúci, ako sa viackrát potvrdilo, Výbor pre dopravu a cestovný ruch je zástancom maximálnej bezpečnosti s čo najmenšími obmedzeniami pre cestujúcich. V princípe preto súhlasíme so znížením týchto obmedzení pre cestujúcich, no sme zároveň za zachovanie vysokej úrovne kontrol a bezpečnosti.
<P>
V prípade tekutín Parlament už navrhol alternatívu skenerov, zvlášť preto, aby sa predišlo všetkým tým ťažkostiam. Pravdou je, že technologický rozvoj by mal celý ten proces zjednodušovať.
<P>
V prípade súčasných telesných skenerov by sa mohlo zdať, že je potreba zvýšiť obozretnosť pri telesných prehliadkach a že azda zariadenie vykoná túto prácu ľahšie a zabráni mimoriadnym situáciám, v ktorých samotná povrchová telesná kontrola nepostačuje.
<P>
Celkom však súhlasím, ako navrhuje Výbor pre dopravu, s potrebou urobiť všetky opatrenia, aby sa cestujúcim a európskym občanom zaručila úplná bezpečnosť vo vzťahu k uplatneniu tejto technológie v prípade, že sa začne uplatňovať. Súhlasím aj s potrebou vykonať súčasné štúdie a testy, hoci sú to len štúdie a testy, aby podporili pozitívne závery. Tieto skenery nesmú v žiadnom prípade poškodzovať zdravie, nesmú narúšať súkromie jednotlivca, nesmú ľudí ponižovať a údaje, ktoré zozbierajú, musia podliehať ochrane údajov.
<SPEAKER ID="521" NAME="Colm Burke" AFFILIATION="PPE-DE">
Vážený pán predsedajúci, budem veľmi stručný. - Chcel by som sa vyjadriť k dvom témam. Nemyslím si, že by sme v tejto veci mali zabuchnúť všetky dvere. Počas skúšobnej prevádzky napríklad na londýnskom letisku Heathrow za posledné štyri roky si 98 % cestujúcich vybralo možnosť telesných skenerov namiesto bežnej telesnej prehliadky. To jasne vyjadruje dôveru v tento typ zariadenia. A zvyšuje to aj bezpečnosť. Viem, že ostatní s tým tu dnes večer nesúhlasia, no zvyšuje to bezpečnosť, pretože to dokáže rozlíšiť keramické a plastické zbrane, ktoré sa pri štandardných detektoroch kovov nedajú zistiť.
<P>
Druhá téma, o ktorej chcem hovoriť, sa týka ľudí, ktorí majú v tele kovové implantáty ako následok poranenia alebo telesného postihnutia. Musia znášať neustále ponižovanie, keď sa na nich na letiskách neprestajne upriamuje pozornosť pre dodatočné kontroly. Navrhujem systém, v ktorom by sa predkladali pasy používateľov, aby neboli pravidelne vystavovaní tomuto ponižovaniu. Žiadam, aby sa Komisia pozrela na tento problém, pretože pre ľudí, čo majú nejaké zranenie alebo implantát, je to v súčasnosti veľký problém. Žiadam, aby sa to preskúmalo.
<SPEAKER ID="522" NAME="Silvia-Adriana Ţicău" AFFILIATION="PSE">
(RO) Pokračujem v predpoklade, že bezpečnosť cestujúcich v leteckej doprave je mimoriadne dôležitá. Telesné skenovanie si však vyžaduje podrobné obrázky ľudského tela. Tieto obrázky predstavujú zásah do súkromia jednotlivca. Chcela by som sa vrátiť k podmienkam, za akých sa majú tieto obrázky používať.
<P>
Vážený pán komisár, rozumieme, že sa obrázky nebudú nikde ukladať. Majú sa však používať v súlade so všetkými podmienkami, ktoré stanovuje legislatíva na ochranu údajov? Aké opatrenia plánujete prijať, aby sa zabezpečilo, že obsluha týchto skenerov je oboznámená s predpismi legislatívy na ochranu údajov a riadi sa nimi? Vážený pán komisár, aj v prípadoch, keď cestujúci dajú súhlas na používanie týchto skenerov, chcem, aby sme dostali záruky, že vytvorené obrázky sa vymažú. Žiaľ, až za niekoľko rokov budeme schopní posúdiť účinky používania týchto skenerov na ľudské zdravie.
<SPEAKER ID="523" NAME="Erik Meijer" AFFILIATION="GUE/NGL">
(NL) Vážený pán predsedajúci, opatrenie, ktoré sa zdá byť oprávnené z pohľadu bezpečnosti v doprave a ochrany proti terorizmu, nie je také jasné z iných pohľadov. Novinové správy o telesných skeneroch v holandských novinách vyvolali vlnu rozhorčenia. Ak je telesný skener zdraviu neškodné zariadenie, potom sa prezentuje zlým spôsobom. Kým nie sú známe dosahy týchto skenerov na zdravie a súkromie, určite ich nemôžeme používať. Práve preto, že ľudia sa cítia ohrození všetkými tými novými technológiami, musíme v tomto prípade zachovať mimoriadnu ostražitosť.
<SPEAKER ID="524" NAME="Predsedajúci">
Vážený pán komisár, v tejto rozprave máte teraz za úlohu vysvetliť a preskúmať otázku používania telesných skenerov.
<SPEAKER ID="525" NAME="Antonio Tajani">
podpredseda Komisie. - (IT) Vážený pán predsedajúci, verím, že sme dnes dosiahli dôležitý cieľ. Tento cieľ je otvorenie rozpravy o telesných skeneroch, aby sme zistili, či to je alebo nie je téma, ktorú je potrebné riešiť. Zdá sa mi, že rozprava ukázala, že je tu jasná vôľa diskutovať o tejto téme.
<P>
Čo sa týka tejto metódy a sčasti pre to, na čom sme sa dohodli prijatím Lisabonskej zmluvy, a ja dúfam, že ju v budúcnosti prijmú všetky krajiny EÚ, uvedomujem si, že Parlament chce, aby sa jasne povedalo, a chce mať aj ten pocit, že je plnoprávnym zákonodarcom. Ja som len dodržal súčasné pravidlá. Nie som oprávnený meniť komitologický postup. Nie je to v mojej kompetencii. Môžem len predniesť správu a zabezpečiť, aby sa Parlament zúčastnil prípadov, keď sa uskutočňuje rozprava o dôležitých témach, a tiež keď má povedať, či by sa o danej téme mala uskutočniť rozprava.
<P>
Seminár, ktorý sme zorganizovali na 6. novembra, ktorého za zúčastnia predstavitelia členských štátov a poslanci Európskeho parlamentu, bude príležitosťou, čo však neznamená, že bude jedinou príležitosťou, ale môže byť prvou z celého radu špeciálnych stretnutí, posúdiť všetky aspekty používania telesných skenerov. Začneme tým, čo považujem za najdôležitejšie, a to je ľudské zdravie. Neskôr sa popasujeme so všetkými ostatnými problémami, ktoré súvisia s možnosťou nezáväzného používania tohto nástroja a v danom čase sa budeme snažiť dosiahnuť konsenzus s Parlamentom. Nechcem nikomu nič nasilu vnucovať. Chcem len vyhodnotiť možnosti.
<P>
Opakujem, že som presvedčený, že je správne spolu s Parlamentom a spolu so záväzkom, ktorý som si dal, a zopakujem to teraz aj na konci rozpravy, oficiálne diskutovať s európskym dozorným úradníkom pre ochranu údajov a vypočuť si názory Agentúry Európskej únie pre základné práva. Čo sa týka mňa, ak po všetkých tých vyhodnoteniach, o ktorých budem Parlament informovať, padne rozhodnutie pokračovať v možnosti používať telesné skenery, čo sa týka Európskej komisie je môj záväzok v súvislosti s telesnými skenermi taký, a to môžem zaručiť a ešte raz to opakujem, že nikdy nebudú povinné a že k týmto zariadeniam vždy musí byť poskytnutá alternatíva.
<P>
Ak máme mať európske nariadenie, potom ho musíme pripraviť na základe týchto podmienok. Ak sa potom, samozrejme, zákon poruší, bude to mať svoje následky. Ak sa prijme právne ustanovenie za predpokladu, že máme európske nariadenie, potom pokiaľ ide o Komisiu jeden môže súhlasiť, iný nie. Ale tak veci fungujú. Zaväzujem sa, že čosi urobím v prípade, že niekto neverí tomu, čo hovorím, a myslí si, že sa to nedá urobiť. Inak nespravíme nič.
<P>
Čo sa týka obrázkov, nebudú sa ukladať na žiadne pamäťové médium ani sa nebudú uchovávať. Bude to však len istý druh prechodu cez zariadenie za podmienok, ktoré sa musia vopred splniť. Ak by sme sa rozhodli v prospech používania telesných skenerov ako dobrovoľného nástroja, obrázky sa nikdy nebudú ukladať na žiadne pamäťové médium ani sa nebudú uchovávať. Tento bod bude aj súčasťou textu nariadenia Európskej komisie. Ak niekto následne poruší pravidlá, potom Európska komisia prijme potrebné opatrenia. Rovnako je to s každým právnym opatrením a trestným zákonom. Ak niekto poruší zákon, použijú sa trestné postihy podľa trestného zákona.
<P>
Dnes máme manuálne telesné prehliadky. Každý pracovník bezpečnostnej služby, ktorý sa dotýka občana nevhodným spôsobom, narúša jeho súkromie a porušuje pravidlá, a tak porušuje zákon. Tento pracovník bude určite obvinený a po riadnom súdnom procese uznaný vinným. Predovšetkým v otázke zdravia urobím všetko, čo bude v mojich silách. Verím, že všetky tieto záruky musí a môže následne posúdiť Parlament, s ktorým sa plánujem opäť radiť pri krokoch, ktoré budú nasledovať, počnúc seminárom, ktorý sa koná 6. novembra. Bude to stretnutie, na ktorom budú môcť poslanci Európskeho parlamentu klásť otázky, povedať svoj názor a predkladať otázky aj technického rázu. Ja môžem dať len politické, nie však technické záruky. O odpovede musíme požiadať technických špecialistov. Po technickom posúdení budeme schopní poskytnúť odpovede aj v tomto bode. Poslanci Európskeho parlamentu, ktorí boli na seminár pozvaní, sa zúčastnia aj posudzovania.
<P>
Verím preto, že sa zhodujem s tým, čo o tomto bode povedali hlavne pán Fava a pán Cappato. Môžeme dosiahnuť spoločný konsenzus, ktorý bude zároveň spoločným posúdením toho, či je alebo nie je vhodné v budúcnosti používať tento technologický nástroj. Ak sa potvrdí, že ho nemožno použiť, pretože nesplnil príslušné kritériá, potom ani nebude zaradený do zoznamu nástrojov, ktoré možno používať. Ak po všetkých tých krokoch, ktoré som sľúbil vykonať, dospejeme k pozitívnemu záveru, potom bude text nariadenia obsahovať všetky záruky, ktoré som sa zaviazal do neho zapracovať, ako som už povedal jednak v úvodnej poznámke ako odpoveď na otázku, jednak v záverečnej odpovedi. Toto je záväzok a ja si svoje záväzky plním, najmä záväzky voči Parlamentu, ktorého som bol 15 rokov členom.
<SPEAKER ID="526" NAME="Predsedajúci">
Vážená pani Lichtenbergerová, musím prerušiť proces snímania, ktorý momentálne prebieha a ktorý je mimoriadne nebezpečný obzvlášť pre zdravie našich tlmočníkov, ktorým ďakujeme za spoluprácu.
<P>
Dostal som návrh uznesenia, ktorý predložilo šesť politických skupín.
<P>
Rozprava sa skončila.
<P>
Hlasovanie sa uskutoční vo štvrtok 23. októbra.
