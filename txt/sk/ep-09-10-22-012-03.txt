<CHAPTER ID="012-03">
3. Srí Lanka
<SPEAKER ID="248" NAME="Predsedajúci">
Ďalším bodom programu je rozprava o šiestich návrhoch uznesení o Srí Lanke.
<SPEAKER ID="249" NAME="Geoffrey Van Orden">
autor. - Vážený pán predsedajúci, ľud Srí Lanky - Sinhalci a najmä Tamili - prešiel v uplynulých 30 rokoch obrovským utrpením v dôsledku bezohľadnej teroristickej kampane vedenej hnutím LTTE. Teraz, keď bolo hnutie LTTE vojensky porazené, vláda a ľud Srí Lanky potrebujú našu sympatiu a pochopenie a predovšetkým našu pomoc pri snahe o opätovné nasmerovanie krajiny na cestu obnovy a prosperity a zabránenie akémukoľvek oživeniu terorizmu.
<P>
Sú takí, vrátane obhajcov hnutia LTTE, ktorí chcú ľudu Srí Lanky zasadiť ďalšiu ranu podkopávaním všeobecného systému preferencií GSP+ dohodnutého s EÚ. Dúfam, že Komisia chápe, že najlepšou cestou k obnove hospodárstva je obchod a nie pomoc. Je potrebné, aby sa srílanské orgány zamerali na znepokojenie vyjadrené priateľmi z medzinárodného spoločenstva, takže spochybnenie statusu GSP+ nemožno nijak ospravedlniť.
<P>
Samozrejme, bezprostrednou prioritou je presídliť tisíce tamilských civilistov, ktorých konflikt postihol a ktorých teraz držia v nevyhovujúcich podmienkach v táboroch. Ich situáciu treba riešiť bezodkladne a na pomoc by sa malo vyzvať aj medzinárodné spoločenstvo.
<SPEAKER ID="250" NAME="Proinsias De Rossa">
autor. - Vážený pán predsedajúci, podporujem toto uznesenie, aj keď si myslím, že nie je k srílanskej vláde dostatočne kritické. Na začiatku roka sme boli svedkami strašného vojenského útoku na oblasť ovládanú Tamilskými tigrami bez akéhokoľvek ohľadu na životy a blaho občanov, ktorých podľa mňa všetky strany využívajú ako figúrky, v dôsledku čoho už prišlo o život 90 000 ľudí. Svet sa len zhrozene a bezmocne pozeral a ešte dnes je viac než štvrť milióna srílanských občanov internovaných bez zodpovedajúcej lekárskej starostlivosti, bez čistej vody, hygienických zariadení a životného priestoru.
<P>
Dnešné uznesenie je relatívne miernou výzvou srílanským orgánom, aby rešpektovali práva svojich občanov. Som toho názoru, že ak čoskoro nenastane badateľný pokrok v plnení požiadaviek tohto uznesenia, Európska únia bude musieť na srílanský režim vyvinúť hospodársky a politický tlak.
<P>
Obnova hospodárstva na Srí Lanke závisí od priamych zahraničných investícií a od hospodárskej podpory EÚ. Musíme tento vplyv využiť v záujme srílanského ľudu vrátane Tamilov.
<SPEAKER ID="251" NAME="Thomas Mann">
autor. - Vážený pán predsedajúci, mám dve minúty. Zdá sa, že 25-ročná občianska vojna na Srí Lanke sa skončila. V máji vládne vojská obsadili oblasti na severe ovládané hnutím LTTE. Dúfajme, že nový začiatok prinesie mier a že s ním príde aj sloboda.
<P>
Ľudia trpia nielen následkami občianskej vojny, ale aj dôsledkami tsunami a ďalších prírodných katastrof. EÚ zintenzívnila zahraničný obchod a poskytuje vyššie colné preferencie než ktorákoľvek iná krajina juhovýchodnej Ázie. Medzinárodná pomoc prináša pre politické sily na Srí Lanke povinnosť uplatňovať ľudské práva. Dvestopäťdesiat tisíc ľudí je držaných v preplnených táboroch s nedostatkom pitnej vody a zdravotníckeho materiálu. Organizácie poskytujúce pomoc do nich nemajú prístup. Malo by byť v záujme samotnej vlády čo najrýchlejšie zorganizovať návrat ľudí do svojich dedín. Európska ľudová strana (kresťanskí demokrati) lobuje za to, aby kľúčovú rolu dostal Medzinárodný Červený kríž.
<P>
Ďalším sektorom, v ktorom je potrebná zmena, je sloboda tlače a sloboda prejavu. Únosy a zatýkanie novinárov musia skončiť. Kritické články sa už nesmú trestať väzením. Ako člen delegácie Juhoázijského združenia pre regionálnu spoluprácu (SAARC) som veľakrát navštívil Srí Lanku. Verím, že nový začiatok bude pre túto krajinu bohatý na príležitosti, ak sa doň vhodným spôsobom zapoja aj vodcovia Tamilov. To však znamená odmietnuť všetky formy terorizmu a násilia a znamená to spoluprácu na stratégii uplatňovania ľudských práv. Prajem si kvôli občanom Srí Lanky, aby výraz, ktorý som tak často počul - "vojna je inštitúcia" - konečne patril minulosti.
<P>
(potlesk)
<SPEAKER ID="252" NAME="Joe Higgins">
autor. - Vážený pán predsedajúci, politika vlády prezidenta Rajapaksu voči Tamilom vyústila na Srí Lanke do nočnej mory tak pre Sinhalcov, ako aj Tamilov a do masívnych represií zo strany srílanského štátu proti jednotlivcom a skupinám, ktoré sa postavili proti jeho šovinistickej politike.
<P>
Po porážke Tamilských tigrov táto nočná mora pre Tamilov pokračuje, najmä na severe Srí Lanky, kde je 300 000 ľudí - vrátane 31 000 detí - násilne držaných v táboroch sužovaných chorobami a podvýživou.
<P>
Teraz hrozí nová pohroma, lebo Rajapaksova vláda sa podľa správ chystá usadiť Sinhalcov na východe a severe Srí Lanky - inými slovami kolonizovať oblasti, kde sú po tamilsky hovoriaci ľudia vo väčšine. To by bol návod na nepokoje medzi etnickými komunitami v budúcnosti.
<P>
Rajapaksova vláda je vlastne diktatúrou s veľmi tenkou pozlátkou demokracie. Vítam príležitosť odsúdiť ju prostredníctvom tohto uznesenia. Mám však výhradu proti odseku 4, pretože terorizmu sa dopúšťala najmä Rajapaksova vláda proti svojmu ľudu. Hoci ako socialista verím, že partizánska vojna v podmienkach Srí Lanky nič nevyrieši, Tamili majú právo chrániť sa proti vojenskému útlaku.
<P>
Najlepší spôsob, ako ochrániť Tamilov, je spoločný boj tamilských a sinhalských pracujúcich proti súčasnej vláde a jej novej liberálnej politike a socialistická transformácia srílanskej spoločnosti, ktorá by umožnila využitie úžasných zdrojov tejto krajiny v prospech všetkých obyvateľov. Som hrdý na to, že som spojený so Zjednotenou socialistickou stranou Srí Lanky, ktorá je sesterskou stranou Socialistickej strany Írska a ktorá sa hrdinsky postavila proti šovinizmu vlády, za práva Tamilov a Sinhalcov a za právo tamilského ľudu na sebaurčenie.
<SPEAKER ID="253" NAME="Heidi Hautala" LANGUAGE="FI">
Vážený pán predsedajúci, všetko, čo tu moji kolegovia dosvedčili, pokiaľ ide o situáciu na Srí Lanke, sa potvrdilo, keď Podvýbor pre ľudské práva nedávno zorganizoval vypočutie vo veci tejto situácie pripomínajúcej nočnú moru.
<P>
Môžeme skutočne potvrdiť, že v rozpore so všetkými medzinárodnými zákonmi je pohyb týchto 260 000 Tamilov ešte stále obmedzený, a to aj napriek tomu, že od konca vojny už uplynuli mesiace. Môžeme potvrdiť, že je závažným spôsobom obmedzovaná sloboda tlače. Reportéri bez hraníc včera zaradili Srí Lanku na 162. miesto medzi 175 krajinami v Indexe slobody tlače.
<P>
Musíme teraz požadovať, aby predstaviteľom všetkých delegovaných orgánov OSN umožnili vstup do týchto táborov. V uznesení sa hovorí o zorganizovaní miestnych volieb a my ako Skupina zelených/Európska slobodná aliancia zďaleka nie sme tak dôrazní a dúfam, že to ľudia podporia. Boli by sme radi, keby sme už zaznamenali, že sa tieto voľby pripravujú.
<P>
Pokiaľ ide o otázku obchodnej politiky, som veľmi rada, že Komisia teraz skúma, ako Srí Lanka uplatňuje požiadavky rôznych dohôd o ľudských právach. Očakávam, že Komisia bude pracovať veľmi objektívne a nestranne a že časom vyvodí závery, pokiaľ ide o to, či si Srí Lanka skutočne zasluhuje preferenčné zaobchádzanie v rámci systému GSP+.
<SPEAKER ID="254" NAME="Bernd Posselt" LANGUAGE="DE">
Vážený pán predsedajúci, víťazi by mali byť veľkorysí a ja si myslím, že na Srí Lanke to ešte veľa ľudí nepochopilo. Ide tu o vyriešenie etnického konfliktu, ktorý sa hrozivo vyhrotil. Musíme si jednoducho uvedomiť, že neexistuje žiadny plán, ktorý by Tamilom zaručil ich legitímne práva. Obe strany musia urobiť ústretový krok, aby našli politické riešenie.
<P>
Násilie bolo právom potlačené, páchatelia násilia boli porazení a pokiaľ ide o násilie, nemožno privierať oči nad ničím. Skutočnou úlohou však je odstrániť príčiny násilia. Je ľahšie ukončiť vojnu než vybudovať mier. Vidíme to teraz v Bosne, kde sa ani dlho po ukončení vojny nedarí nájsť udržateľné mierové riešenie.
<P>
Obávam sa o stabilitu Srí Lanky, pretože problém menšiny, ktorý sa vyhrotil v období kolonializmu, tam je už po stáročia, preto musíme urobiť všetko pre to, aby sme sprostredkovali rokovanie medzi oboma stranami a aby obe strany zmenili názor.
<SPEAKER ID="255" NAME="Lidia Joanna Geringer de Oedenberg" LANGUAGE="PL">
Vážený pán predsedajúci, v máji tohto roku po víťazstve vlády nad Tamilskými tigrami sa zdalo, že občianska vojna na Srí Lanke po mnohých rokoch konečne skončila. V skutočnosti je však, bohužiaľ, stále veľa problémov, ktoré treba v tejto krajine vyriešiť.
<P>
Vláda drží viac než 250 000 ľudí v táboroch z politických dôvodov a dokonca tam nepustí ani humanitárne organizácie. Potláča médiá. V septembri tohto roku najvyšší súd v Kolombe odsúdil novinára na 20 rokov väzenia, čo predsedníctvo EÚ považovalo za hrozbu pre slobodu prejavu a jednoznačne odsúdilo.
<P>
Veľkou prekážkou ďalšieho rozvoja krajiny sú protipechotné míny, ktoré ohrozujú životy a zdravie ľudí. Srí Lanka sa stále nepripojila k Ottawskému dohovoru o zákaze protipechotných mín. Podpísanie tohto dokumentu by určite pomohlo tento problém vyriešiť a zároveň by krajine umožnilo požiadať o pomoc pre obete nášľapných mín a urýchliť kampaň na odstránenie mín, ktorá bez väčšieho účinku prebieha už od roku 2003.
<P>
Občania Srí Lanky si zasluhujú skutočnú demokraciu a dôstojný život.
<SPEAKER ID="256" NAME="Karima Delli" LANGUAGE="FR">
Vážený pán predsedajúci, dámy a páni, je to už niekoľko mesiacov, čo sa srílanská vláda skrýva za múrom mlčania, pokiaľ ide o situáciu tamilského civilného obyvateľstva, a bráni zahraničným médiám a humanitárnym organizáciám v prístupe k týmto ľuďom. Od marca 2009 Kolombo zadržiava takmer všetkých civilistov, ktorí ušli pred bojmi medzi armádou a Tamilskými tigrami, a absolútne tak porušuje medzinárodné právo a ľudské práva.
<P>
V júli zadržiavala srílanská vláda viac než 280 000 ľudí v 30 táboroch strážených armádou na severovýchode ostrova. Utečenci sa z táborov môžu vzdialiť, len ak potrebujú bezodkladné lekárske ošetrenie, vo väčšine prípadov v sprievode vojenskej eskorty. V niektorých táboroch zomrie každý týždeň viac než 1000 ľudí, najmä v dôsledku úplavice. Životné podmienky sú hrozné. Prezident Rajapaksa minulý týždeň vyhlásil, že prepustia len 100 000 tamilských utečencov.
<P>
Vzhľadom na rozsah tejto tragédie musí Európska únia zvýšiť tlak na srílanskú vládu, aby dosiahla okamžité a bezpodmienečné prepustenie všetkých civilistov, prístup do táborov pre novinárov a rýchly prísun humanitárnej pomoci.
<SPEAKER ID="257" NAME="Charles Tannock" AFFILIATION="ECR">
Vážený pán predsedajúci, ako zástupca Londýna, mesta, ktoré bolo v uplynulých 40 rokoch opakovane cieľom teroristov, cítim veľkú sympatiu k Srílančanom zo všetkých etnických skupín. Neprestajná teroristická kampaň vedená Tamilskými tigrami výrazne uškodila rozvoju tejto prekrásnej krajiny.
<P>
Prezident Rajapaksa sa dostal k moci demokraticky, s odhodlaním poraziť hnutie LTTE, a všetci, ktorí terorizmus odsudzujeme, by sme mu k tomuto úspechu mali zablahoželať. Zodpovednosťou vlády je teraz vybudovať pre všetkých Srílančanov povojnovú spoločnosť na princípoch slobody, spravodlivosti a rovnosti. Prioritou vlády teraz musí byť návrat vnútorne vysídlených osôb domov a odsúdenie vojnových zločincov.
<P>
Hoci pripúšťam, že priazeň medzinárodného spoločenstva voči prezidentovi Rajapaksovi do istej miery poškodili niektoré z jeho núdzových zásahov bezprostredne po konflikte, verím, že najlepším spôsobom, ako sa posunúť dopredu, je zaistiť rozvoj bezpečnej a prosperujúcej Srí Lanky a podporiť jej demokraticky zvoleného vodcu a vládu. EÚ musí udržať obchodné dohody GSP+, pretože ich zrušenie by priamo zlikvidovalo jeden milión pracovných miest a nepriamo by ekonomicky zasiahlo 2,5 milióna nevinných srílanských občanov.
<SPEAKER ID="258" NAME="Seán Kelly" AFFILIATION="PPE">
Vážený pán predsedajúci, ako írsky poslanec Európskeho parlamentu som veľmi rád, že moji kolegovia z Írska Joe Higgins a Proinsias De Rossa načrtli problémy na Srí Lanke a v Iráne, a som s nimi zajedno. Je namieste, aby sa Írsko zaoberalo týmito otázkami, pretože po mnoho rokov bolo svedkom diskriminácie a zmarených životov v Severnom Írsku. Nakoniec je však jediným riešením diplomacia a diskusia. Preto dúfam, že keď nadobudne platnosť Lisabonská zmluva, nové právomoci a postavenie, ktoré má prezident a vysoký predstaviteľ, sa, dúfam, využijú na to, aby v týchto krajinách zavládol zdravý rozum a vzájomné porozumenie a aby sa začali chovať štandardne a osvojili si diplomatický a demokratický spôsob života.
<SPEAKER ID="259" NAME="Eija-Riitta Korhola" AFFILIATION="PPE">
(FI) Vážený pán predsedajúci, sledovali sme a komentovali situáciu na Srí Lanke pri rôznych príležitostiach a boli chvíle, keď sme už prestávali veriť, že sa ju podarí vyriešiť. Konflikt, ktorý trval 25 rokov, sa však tento rok nakoniec skončil porážkou Tamilských tigrov. Dlhý konflikt si príznačne vyžiadal veľa obetí, viedol k tomu, že z ľudí sa stali utečenci vo vlastnej krajine, a spôsobil problémy hospodárstvu a rozvoju právneho štátu. Srí Lanka teraz vstúpila do nádejnej, hoci kritickej fázy.
<P>
Hovorilo sa tu o obavách z ťažkej situácie tých, ktorí žijú v táboroch. Ako konštatujeme v uznesení, dúfame, že orgány čoskoro prijmú medzinárodnú pomoc a otvoria tábory humanitárnej pomoci pracovníkom so špeciálnou prípravou pre prácu v konfliktných oblastiach. Zároveň potrebujeme odhodlanie medzinárodného spoločenstva pustiť sa do práce a vybudovať na tomto krásnom ostrove trvalý mier. Pomoc by určite mala zahŕňať ďalšie sumy vyčlenené Komisiou na odstránenie mín.
<SPEAKER ID="260" NAME="Raül Romeva i Rueda" AFFILIATION="Verts/ALE">
(ES) Vážený pán predsedajúci, v prvom rade by som sa chcel ujať slova, aby som zdôraznil to, čo povedala moja kolegyňa pani Hautalová. Nesmieme zabúdať na rolu, ktorú v tomto procese zohráva - a mal by zohrávať - nielen Červený kríž, ale aj Organizácia Spojených národov.
<P>
Chcel som však reagovať aj na to, čo povedal pán Van Orden, pretože sa mi zdá úplne nevhodné označovať tých z nás, ktorí sa snažia používať priamočiary nástroj ako obchodné dohody GSP+, za sympatizantov alebo zástancov hnutia LTTE. To jednoducho nie je pravda.
<P>
Vieme, že prebieha vyšetrovanie s cieľom zistiť, či srílanské úrady robia, čo majú, aby začlenili právne predpisy o ľudských právach do vnútroštátnych právnych predpisov.
<P>
Ak sa toto nerobí riadne, je od nás celkom normálne a potrebné požadovať, aby sa systém GSP+ nerozširoval. Preto sa mi zdá, že spájanie tohto rozšírenia, tejto žiadosti či požiadavky s podporou hnutia LTTE je veľmi nesprávne.
<SPEAKER ID="261" NAME="Leonard Orban" LANGUAGE="RO">
Európska komisia naďalej pozorne sleduje situáciu na Srí Lanke a iniciovala príslušný dialóg s vládou tejto krajiny s cieľom vytvoriť základ pre nové vzťahy, založené na snahe oboch strán spolupracovať na riešení hlavných otázok, ktoré spôsobujú problémy.
<P>
Veľmi nás znepokojuje kritická humanitárna situácia v táboroch, kde sú vnútorne vysídlené osoby internované. Neselektívne zadržiavanie týchto ľudí na Srí Lanke predstavuje neslýchané porušovanie noriem medzinárodného práva. Bezodkladne musíme hneď teraz zabezpečiť, aby všetci ľudia, ktorí ostali v táboroch, mali slobodu pohybu a aby do týchto táborov mali plný prístup humanitárne organizácie a mohli v nich zbierať informácie potrebné na zabezpečenie humanitárnej pomoci a ochrany.
<P>
Na základe správ o zabíjaní bez súdu, o únosoch a o závažnom zastrašovaní médií je tiež Komisia naďalej znepokojená zo stavu, v akom sa nachádzajú ľudské práva na Srí Lanke. Kým sa bude ignorovať nespokojnosť Tamilov a kým bude pokračovať atmosféra beztrestnosti, bude zmierenie na ostrove narážať na prekážky. Európska komisia pevne verí, že kľúčom k procesu zmierenia znepriatelených strán je, že tieto strany prevezmú zodpovednosť za svoje činy.
<P>
Európska komisia nedávno dokončila podrobný prieskum dodržiavania ľudských práv na Srí Lanke. Poslaním misie bolo zistiť, či krajina plní alebo neplní záväzky, ktoré prijala, keď ju začlenili do špeciálneho systému na podporu udržateľného rozvoja a dobrej správy GSP+ dohodnutého s Európskou úniou, a záväzky dodržiavať najmä medzinárodné predpisy o ľudských právach.
<P>
Prieskum ukázal významné nedostatky, pokiaľ ide o tri dohovory Organizácie Spojených národov týkajúce sa ľudských práv: Medzinárodný dohovor o občianskych a politických právach, Dohovor proti mučeniu a Dohovor o právach dieťaťa. Poukazuje to na to, že Srí Lanka v súčasnosti tieto dohovory nedodržiava.
<P>
Je pravdepodobné, že táto situácia bude nevyhnutne ďalej ohrozovať poskytovanie ďalších obchodných výhod v rámci systému GSP+, keďže podmienkou, ktorú musí splniť každý, kto zo systému čerpá, je ratifikácia a účinné presadzovanie týchto troch dohovorov.
<P>
Ďakujem vám.
<SPEAKER ID="262" NAME="Predsedajúci">
Rozprava sa skončila.
<P>
Ďalším bodom programu je hlasovanie.
