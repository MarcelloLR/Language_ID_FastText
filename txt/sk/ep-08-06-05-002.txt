<CHAPTER ID="002">
Barcelonský proces: Stredomorská únia (rozprava)
<SPEAKER ID="008" NAME="Predsedajúca">
Ďalším bodom je vyhlásenie Komisie o Barcelonskom procese: Stredomorskej únii.
<SPEAKER ID="009" NAME="Benita Ferrero-Waldner">
členka Komisie. - (FR)Vážená pani predsedajúca, dámy a páni, myslím, že by som dnes mala hovoriť po francúzsky, a tak to urobím.
<P>
Rada by som začala poďakovaním Európskemu parlamentu, že zaradil do programu tohto zasadnutia bod týkajúci sa našich vzťahov s partnermi zo Stredozemia. To podnietilo diskusiu na tému, ktorá je pre Európu zásadne dôležitá, a ja by som rada zablahoželala Európskemu parlamentu k jeho roli v ostatných rokoch, pretože jeho záujem o Stredozemie nikdy neustal. Barcelonský proces nám umožnil vyriešiť mnohé regionálne otázky strategického významu a prirodzene tiež mnohé politické otázky. Domnievam sa, že sme dosiahli mnohé, hoci veľa spoločných výziev zostáva, napríklad bezpečnosť, ochrana životného prostredia, zabezpečenie dodávok udržateľnej energie, boj s organizovaným zločinom, kontrola migračných tokov a medzikultúrny dialóg. Okrem tejto spolupráce s našimi stredozemnými susedmi by sme taktiež mali posilniť vzájomné porozumenie a pochopenie našich záujmov, rešpekt a vzájomnú dôveru.
<P>
Európska rada v marci vyzvala Komisiu, aby znovu vymedzila podmienky Barcelonského procesu: Stredomorskej únie, a Komisia 20. mája prijala oznámenie zdôrazňujúce ústredné postavenie Stredozemia, jeho historický a súčasný význam a veľké výzvy našej spoločnej budúcnosti. Mala by som však poznamenať, že samozrejme stále máme európsku susedskú politiku, čo je dvojstranná politika, zatiaľ čo barcelonský proces je regionálna politika. Taktiež je potrebné zohľadniť skutočnosť, že existujúce akčné plány účinne uplatňujú rozhodnutia prijaté na rôznych odvetvových ministerských schôdzkach. Keď premýšľame o Stredozemí, premýšľame o kolíske troch monoteistických náboženstiev, o kotloch, v ktorých sa mieša civilizácia a kultúra, migrácia a obchod. Premýšľame o histórii Stredozemia, histórií, ktorá je neoddeliteľná od histórie Európy. Oblasť Stredozemia je v podstate mostom medzi Severom a Juhom, Východom a Západom a vzhľadom na polohu na rozmedzí troch kontinentov je pre Európsku únii viac než len hranicou. Stabilita v tomto regióne je kľúčová pre našu bezpečnosť a prosperitu, nehovoriac o bezpečnosti a prosperite našich stredozemných susedov a priateľov. Tieto výzvy môžeme spoločne zvládnuť len prostredníctvom rozhodného a realistického politického konania v kombinácii so silným a vytrvalým úsilím a konštruktívnym dialógom.
<P>
Komisia vždy volala po pevnejšom, otvorenejšom a konštruktívnejšom vzťahu s našimi stredomorskými partnermi a my predkladáme konkrétne návrhy, ako tento vzťah dosiahnuť.
<P>
Dámy a páni, dovoľte mi, aby som vám dnes načrtla hlavné postrehy a návrhy zahrnuté v oznámení, ktoré som predložila Komisii. Bohužiaľ barcelonský proces utrpel následkom pokračujúcich konfliktov v južnom Stredozemí a niekedy tiež vinou nedostatočnej spolupráce medzi jednotlivými partnermi. Dochádza však k pozitívnym zmenám, o čom som sa presvedčila počas svojich nedávnych návštev v tomto regióne. Nastal čas využiť prebudenú politickú vôľu vdýchnuť našej spolupráci nový život a zabezpečiť tak, aby bola vyrovnanejšia a viac v súlade s našimi spoluobčanmi. Podľa nášho názoru sú tu tri hlavné ciele.
<P>
Prvým cieľom je zlepšiť politickú úroveň vzťahu Európskej únie so stredozemnými partnermi; druhým cieľom je zabezpečiť v našich mnohostranných vzťahoch väčšiu vzájomnú zodpovednosť; a tretím cieľom je pomocou nadväzujúcich regionálnych a subregionálnych projektov s prínosom pre ľudí v regióne zabezpečiť, aby tieto vzťahy boli konkrétnejšie a viditeľnejšie. Tieto opatrenia by priniesli veľkú pridanú hodnotu. Prirodzene, do hry vstúpia súkromné financie: doteraz sa podieľal len sektor Spoločenstva, takže teraz bude hrať rolu súkromný sektor. Samozrejme sa budeme musieť presvedčiť, či to skutočne funguje, ale na to je potrebné myslieť v každom prípade. Je teda nevyhnutne potrebné zlepšiť úroveň našich vzťahov. Komisia navrhuje usporiadať každé dva roky vrcholné schôdzky hláv štátov alebo vlád. Bolo by len sotva pochopiteľné, prečo usporadúvame pravidelné vrcholné stretnutia s našimi hlavnými partnermi po celom svete, a nemáme fórum pre rozhovory medzi predstaviteľmi štátov EÚ a našimi stredozemnými susedmi a priateľmi. Európsko-stredomorské parlamentné zhromaždenie navyše znovu potvrdilo, že je schopné fungovať ako parlamentný rozmer barcelonského procesu. Poskytuje rámec pre diskusiu, otvorený dialóg a slobodnú výmenu názorov. Dáva impulz partnerstvu prijímaním rozhodnutí a odporúčaní a bude legitímnym parlamentným zastúpením Európskej únie pre Stredozemie. Komisia bezvýhradne podporuje posilnenie role parlamentného zhromaždenia vo vzťahoch so stredozemnými partnermi. Rovnako je nevyhnutne potrebné rozdelenie a zdieľanie povinností. V ostatných rokoch prevládal spoločný názor, že program barcelonského procesu bol ovplyvnený tým, že predsedníctvo EÚ zároveň predsedalo európsko-stredozemskému partnerstvu. Partneri všeobecne podporili tri návrhy: založenie spoločného predsedníctva s jedným predsedom z južného štátu a jedným zo severného štátu; zriadenie stáleho zmiešaného výboru so sídlom v Bruseli a zodpovednosťou za vedenie a zriadenie sekretariátu zodpovedného za podporu projektov. Napokon, ako povedal Robert Schuman, musíme pripraviť konkrétne projekty, "ktoré až vytvárajú skutočnú solidaritu". Kvalita projektov, ktoré spoločne uskutočňujeme, to je to, čo zaručí úspech iniciatívy. To je to, čo umožní obyvateľom pocítiť silu pút, ktoré spájajú oba brehy Stredozemia. Projekty musia podporiť štruktúru regiónu a zabezpečiť účasť neštátnych činiteľov, občianskej spoločnosti a podnikov. Európa sa musí správať ako páka pre súkromný kapitál, ako prostredník. Komisia zatiaľ navrhuje podporu pobrežných diaľnic, vzájomné spojenie diaľnic v krajinách arabského Magrebu, podporu solárnej energie a zníženie znečistenia v oblasti Stredozemia. Tento zoznam samozrejme nie je úplný a budú nasledovať ďalšie projekty.
<P>
Na zaver by som, vážená pani predsedajúca, chcela zdôrazniť jeden bod, ktorý je podľa môjho názoru kľúčový. Táto obnovená spolupráca s našimi južnými partnermi nesmie v žiadnom smere oslabovať pevné vzťahy s východnými susedmi. Naopak, okrem našich snáh posilniť jednotlivé spojenia s našimi východnými priateľmi Komisia rozširuje regionálnu spoluprácu s iniciatívou čiernomorskej synergie. Onedlho zverejníme výročnú správu pri príležitosti osláv prvého výročia jej spustenia a v tejto fáze budeme môcť diskutovať o nedávnej poľskej a švédskej iniciatíve. Prostredníctvom týchto snáh budeme môcť na východe a na juhu splniť stanovený cieľ: posilnenie našich vzťahov pomocou nástrojov flexibilnej spolupráce zameraných na priority našich partnerov.
<P>
Vážené dámy a páni, parížska schôdzka na najvyššej úrovni je skutočnou príležitosťou na vnesenie nového rozmeru do našich vzťahov so stredozemnými partnermi. Hoci nemôžeme zanedbať lekcie minulosti, nesmieme sa stať ich väzňami. Iniciatíva Barcelonský proces: Stredomorská únia začne novú etapu našich vzťahov s južnými susedmi, nové partnerstvo založené na úspešných prvkoch barcelonského procesu, s cieľom postupovať spoločne pri dosahovaní spoločných cieľov mieru, demokracie a prosperity.
<P>
Ospravedlňujem sa, pani predsedajúca, ak som hovorila príliš dlho, ale som presvedčená, že toto je kľúčová téma pre mňa i pre vás všetkých.
<SPEAKER ID="010" NAME="Vito Bonsignore">
v mene skupiny PPE-DE. - (IT) Vážená pani predsedajúca, pani komisárka, dámy a páni, moja skupina očakávala dnešné prehlásenie pani komisárky Ferrerovej-Waldnerovej s veľkým záujmom. Rád by som jej znovu poďakoval a povedal, že oznámenie Komisie, prijaté 20. mája, bolo veľmi zaujímavé.
<P>
Pán prezident Sarkozy má naše uznanie za to, že uviedol veci do pohybu, že vzbudil záujem Európskej rady a že podnietil obnovenie našej stredozemnej politiky, ktorú moja skupina podporuje a dúfa, že prinesie aj rýchle a hmatateľné výsledky.
<P>
Vieme, ako náročné je dostáť ambicióznym cieľom barcelonského procesu. Na jednej strane je tu nevyriešený konflikt na Blízkom východe a napätie na Západnej Sahare. Existujú tiež rozdiely, ktoré nás niekedy delia od demokratických, hospodárskych a sociálnych modelov našich partnerských krajín a ktoré bránia dosiahnutiu vytýčených cieľov. To všetko sú závažné problémy, ktoré sú zdrojom ťažkostí, ale nemali by slúžiť ako zámienka na ospravedlňovanie odkladu či zmien vo vlastných postojoch. Domnievame sa, že politická iniciatíva prezidenta Sarkozyho a podpora zo strany Európskej komisie vedú správnym smerom, pretože našim politickým ašpiráciám dávajú skutočný a reálny obsah.
<P>
Okrem naplánovaných činností určila Komisia štyri projekty, ktoré mieria týmto smerom a ktoré dnes pripomenula pani komisárka: námorná diaľnica, zníženie znečistenia v oblasti Stredozemia, správa životného prostredia, spolupráca pri ochrane občanov pred dôsledkami prírodných katastrof a konečne program pre solárnu energiu v oblasti Stredozemia. Každý z týchto projektov je dôležitý, ale zaoberať by sme sa nimi mali až potom, ako Komisia poskytne bližšie údaje.
<P>
Sú to projekty, ktoré (v prípade, že sa uskutočnia) poslúžia ako veľmi dôležitá hybná sila schopná vliať novú krv do žíl barcelonskému procesu a zároveň vhodne doplniť doteraz uplatňované opatrenia, ktoré však ešte nie sú dokončené. Pripomeniem oblasť voľného obchodu plánovanú na rok 2010: radi by sme sa o tejto téme dozvedeli viac, vážená pani komisárka, podobne ako o stave plnenia cieľov stanovených v dohodách o pridružení a o ďalších otvorených projektoch.
<P>
Čo sa týka konkrétnych projektov, ktoré by mali byť dokončené v dohľadnom časovom rámci, rád by som pripomenul, že rovnako ako námorná infraštruktúra a spojenie medzi Severom a Juhom potrebuje čerstvý podnet aj južný diaľničný koridor spájajúci štáty na južnom pobreží Stredozemia; tento systém navyše musí byť prepojený s Európou. Napokon je potrebné vypracovať plán pôžičiek na pomoc v takých prípadoch, ako sú problémy s vodou a infraštruktúrou na Blízkom východe.
<P>
Na záver by som Radu a Komisiu chcel upozorniť na dva problémy. Prvý sa týka administratívy a fungovania Európsko-stredomorského parlamentného zhromaždenia. Európska únia prijala na Blízkom východe významné záväzky a my očakávame, že tieto záväzky budú sprevádzať politické kroky. Môže nám Rada povedať, aké sú reálne, praktické vyhliadky, že sa takéto kroky uskutočnia?
<SPEAKER ID="011" NAME="Martin Schulz">
v mene skupiny PSE. - (DE) Vážená pani predsedajúca, dámy a páni, nesúhlasím s pani komisárkou Ferrerovou-Waldnerovou, že dnes dopoludnia je vhodné hovoriť po francúzsky.
<P>
(FR) Popri mojej materčine je to, vážená pani komisárka, môj najobľúbenejší jazyk, ale domnievam sa, že hovoriť po francúzsky je prinajmenšom dnes nevhodné, pretože prezident Sarkozy robil od začiatku tú chybu, že sa snažil vytvárať dojem, ako keby Stredomorská únia bola výlučne francúzsky nápad. Pretože sa však v ostatnom čase správa o niečo rozumnejšie, musíme mu, vážený pán Bonsigniore, pogratulovať.
<P>
(DE) Rád by som vám tiež pripomenul, že keď pán Sarkozy prišiel do Parlamentu, úplne na začiatku, keď mal prvýkrát predstaviť myšlienku Stredomorskej únie konferencii predsedov, spýtal som sa ho: "Môžete mi povedať, akú úlohu by mala vo vašej Stredomorskej únii hrať Spolková republika Nemecko?" A on odpovedal: "Le statut d'un observateur." Medzitým sme sa dostali o niečo ďalej a tieto otázky sme si vyjasnili. Preto je prístup, ktorý ste, vážená pani komisárka, popísali, správny.
<P>
Som pevne presvedčený, že existujú tri hlavné výzvy, ktoré musíme v rámci Stredomorskej únie riešiť. Po prvé sa domnievam, že nevyhnutným predpokladom mieru je sociálna stabilita, ale nikde - ani na Severe ani na Juhu - nie je sociálna stabilita viac ohrozená ako v oblasti Stredozemia. Nikde inde nie je priamy rozpor medzi ohromným bohatstvom na jednej strane a nesmiernou chudobou na druhej strane väčší a viditeľnejší, ba hmatateľnejší ako v oblasti Stredozemia, a nikde inde nie sú otvorené konflikty a z nich vyplývajúce napätie pre Európanov horšie ako v Stredozemí.
<P>
Vzhľadom na to je Stredomorská únia projekt, ktorý by mohol viesť k prehĺbeniu mieru a stability prostredníctvom hospodárskej integrácie našich dvoch regiónov, a je to teda myšlienka veľmi dobrá, ktorú my, socialisti, úplne podporujeme.
<P>
Po druhé je táto predstava ešte príťažlivejšia vďaka tomu, že za základ spolupráce berie multilateralizmus, a to nielen v rámci Stredomorskej únie, ale taktiež ako projekt regionálnej spolupráce, ktorý síce nemôže slúžiť ako modelový príklad pre svet, ale mohol by podporiť vznik spoločných iniciatív, ktoré by mohli prispieť k väčšej stabilite aj na globálnej úrovni.
<P>
Tretí bod, ktorý je veľmi dôležitý pre nás socialistov, je skutočnosť, že sme sa dokázali vyhnúť vytváraniu paralelných procesov. Barcelonský proces - pre ktorý je mimochodom vo finančnom výhľade do roku 2013 uvoľnených 15,5 miliardy EUR - napokon začal aj z dôvodov, ktoré som práve načrtol a ktoré vytvorili politický základ Stredomorskej únie. Prostredníctvom Stredomorskej únie sa teraz barcelonský proces dostáva na ďalšiu úroveň. Posilňuje sa a zintenzívňuje, pričom nevytvára nové inštitúcie mimo súčasných inštitúcií EÚ. Úloha Komisie a nás ako Parlamentu (a napokon aj úloha Európsko-stredomorského zhromaždenia) je preto mimoriadna. Je to úloha, ktorá už bola vymedzená a ktorá nepotrebuje a nevyžaduje žiadne nové inštitúcie ani viac byrokracie.
<P>
Z politického, inštitucionálneho a hospodárskeho hľadiska, ako aj z hľadiska vytýčených praktických cieľov sme teraz so Stredomorskou úniou na správnej ceste. Domnievam sa, že to je dobrým dôvodom pre oslavy v Paríži 14. júla.
<SPEAKER ID="014" NAME="Graham Watson">
v mene skupiny ALDE. - Vážená pani predsedajúca, svojimi návrhmi týkajúcimi sa Stredomorskej únie uznal prezident Sarkozy to, čo mnohí vedeli, ale nechceli priznať: že barcelonský proces riadený zhora a ovládaný európskymi záujmami je mŕtvy, čo viedlo k tomu, že od neho naši južní partneri odstúpili a že rozdiely v prosperite na oboch stranách Stredozemného mora sa ešte viac prehĺbili.
<P>
Ak to Európa s nápravou neúspechov uplynulého desaťročia a so zabezpečením rozvoja a bezpečnosti na svojich južných brehoch myslí naozaj vážne, musíme sa naučiť nielen brať, ale aj dávať. Musíme budovať na zvyškoch barcelonského procesu - skutočné partnerstvo založené na dôvere, vzájomnosti a predovšetkým na vzájomnom rešpekte.
<P>
Stredozemie nesmie byť kultúrnou hranicou, ale miestom stretávania. Spoločné investície do infraštruktúry - ako sú prístavy, námorné spojenie a energetické rozvodné siete - zblíži obyvateľov našich štátov oveľa účinnejšie ako veľkolepé prehlásenia, ktoré charakterizovali barcelonský proces.
<P>
Potrebujeme taktiež investovať do ľudí. Energia, ktorá spojila Francúzov a Nemcov po poslednej veľkej vojne, sa musí vložiť do spojenia Európanov a Severoafričanov, aby sa zabránilo ďalšej vojne.
<P>
Najhoršia možná chyba, ktorú by francúzske predsedníctvo mohlo urobiť, je zaviazať Európsku úniu (a teda jej občanov) ku grandióznemu projektu bez poskytnutia financií na takúto spoluprácu na veľa rokov. A ako tu už povedal pán Schulz, vytváranie prebujnenej byrokratickej štruktúry, zvyčajné delegácie a Európsky útvar pre vonkajšiu činnosť zrejme nebudú tou správnou cestou; je potrebné sústrediť sa na hodnoty.
<P>
Napriek zhoršujúcej sa situácii, najmä v Egypte a Izraeli, a skutočnosti, že takéto hodnoty pokladáme za základ zahraničnej politiky EÚ, v návrhoch Komisie sa záhadne málo vyskytujú zmienky o ľudských právach. Dúfam, že sa Komisia na tento problém zameria.
<P>
Okrem týchto výhrad liberáli a demokrati s radosťou vyjadrujú Stredomorskej únii podporu s jedným dôležitým upozornením: pragmatická spolupráca v hospodárskych otázkach nesmie byť náhradou za podporu mieru na Blízkom východe pomocou spoločnej zahraničnej a bezpečnostnej politiky, ktorú načrtáva Lisabonská zmluva.
<P>
Vzhľadom na to, že pani komisárka si je vedomá tesnej súvislosti medzi hospodárskym rozvojom a mierom, čo by mohlo byť lepšou známkou mieru a dobrej vôle voči našim arabským susedom než zrušenie poľnohospodárskych ciel? Naše dohody o voľnom obchode, ktorými sa toľko chválime, nedokázali pozdvihnúť životnú úroveň, pretože vynechali poľnohospodárstvo a služby, ktoré na Blízkom východe a v severnej Afrike tvoria dve tretiny HDP. Ak od týchto štátov nebudeme prijímať ich výrobky, budeme musieť nakoniec prijímať ich ľudí. Reforma SPP poskytujúca rovné podmienky pre tovar z južného Stredozemia by znamenala veľký krok na dlhej ceste, ktorá nás delí od zvládnutia príčin rekordného prisťahovalectva do Európy.
<P>
Ako kedysi povedal nenapodobiteľný doktor Johnson, "Život môže trvať... len za cenu vzájomných ústupkov." V záujme úspechu tejto únie musí Európa urobiť prvý krok.
<SPEAKER ID="015" NAME="Hélène Flautre">
v mene skupiny Verts/ALE. - (FR) Vážená pani predsedajúca, Európska komisia predložila dobrý návrh. Tento návrh premenil pomerne nemotornú politickú iniciatívu, Stredomorskú úniu, na energickú politickú ambíciu na posilnenie barcelonského procesu. To je skvelá vec a v tejto súvislosti plní Komisia svoju úlohu do písmena.
<P>
Podporujeme jej návrhy, najmä pokiaľ ide začleňovanie inštitúcií budúceho projektu vo vzťahu k Lisabonskej zmluve a k súdržnejšej a jednotnejšej zahraničnej politike Únie, ktorú si táto zmluva kladie za cieľ. Komisia týmto postupom rozptyľuje oprávnené obavy z politických machinácií ad hoc, diktovaných dohodami, ktoré boli uzatvorené na samite alebo na výberovom alebo nepriamom základe, obavy z veľkej miery živené niektorými nemiestnymi snahami prezidenta Sarkozyho presadzovať napríklad rozširovanie jadrovej energie v regióne.
<P>
Priemerné výsledky v oblasti demokracie a ľudských práv boli v roku 2005 jednomyseľne označené ako prekážka dosiahnutia barcelonských cieľov. Európsky parlament preto trvá na tom, aby všetky mechanizmy, ktoré majú za cieľ posilniť demokracii a právny poriadok rovnako ako parlamentný rozmer procesu a účasť občianskej spoločnosti, boli v rámci tejto novej myšlienky európsko-stredozemného regiónu riadne zaručené.
<P>
Bol predložený pozmeňovací návrh týkajúci sa konfliktu na Blízkom východe. Dámy a páni, domnievam sa, že by bolo múdre, aby ho Európsky parlament prijal. Je správne zabezpečiť, aby nové iniciatívy v regióne nezáviseli od riešenia konfliktu, ale klamali by sme sami seba, keby sme ignorovali jeho negatívny vplyv na konkrétne schopnosti pripraviť v Stredozemí projekty, ktoré majú reálny prínos pre jeho obyvateľov.
<P>
Navyše, ad hoc delegácia, ktorá nedávno navštívila Palestínu, zaznamenala vážne porušenia humanitárneho práva a ľudských práv, zjavné porušenie záväzkov z Osla a Annapolisu. Bolo by mylné domnievať sa, že trvanie tejto situácie hlboko nepodkopáva vzájomnú dôveru medzi partnermi a občianskymi spoločnosťami v regióne, dôveru, ktorá je nevyhnutná pre úspech našich európsko-stredozemských plánov.
<SPEAKER ID="016" NAME="Konrad Szymański">
v mene skupiny UEN. - (PL) Vážená pani predsedajúca, Európska únia má veľa takzvaných starých susedov na juhu a veľa takzvaných nových na východe. Pokiaľ ide o tých prvých, existuje tu nástroj pre zahraničnú spoluprácu, ktorý sa práve posilňuje. Tento proces posilňovania by mal pokračovať, ale nepovedie k tomu, že by sa niektorá z príslušných krajín pripojila k Únii. V prípade našich východných susedov zapojených v susedskej politike, je členstvo v Únii veľmi pravdepodobnou možnosťou. Členstvo nie je cieľom účinnej spolupráce, ale úspešná susedská politika k nemu musí smerovať.
<P>
Barcelonský proces potrebuje politický impulz, pretože susedská politika "jednej univerzálnej veľkosti" nie je vhodná ani pre Východ, ani pre Západ. Je preto úplne na mieste, aby sa na programe európskeho rokovania objavili dva súbežné projekty, a to takmer v rovnakom čase: jeden by sa mal zaoberať Stredomorskou úniou a druhý partnerstvom s Východom.
<P>
Ako sused Ukrajiny, Bieloruska, Moldavska a Gruzínska pevne dúfam, že medzi južnými a východnými susedskými politikami nevznikne žiadna škodlivá konkurencia. Tieto dve strany by sa naopak mali vzájomne dopĺňať. Ak máme uspieť napríklad v rozpočtových rokovaniach, musíme stáť pri sebe. Vzájomná politická solidarita je nevyhnutne potrebná pri navrhovaní východných a južných aspektov susedskej politiky. Na inštitucionálnej, politickej, podpornej a hospodárskej úrovni je taktiež nutné zabezpečiť rovné podmienky pokiaľ ide o našu politiku k Juhu a Východu.
<P>
Preto dnes výrazne podporujem posilnenie a obnovu politického rámca pre susedstvo v súvislosti so stredozemskými krajinami. Podporujeme projekty súvisiace s úvermi, komunikáciami a energiou. Taktiež podporujeme inštitucionálne reformy vzťahujúce sa na južné štáty. Veríme, že v budúcnosti sa bude podobná podpora poskytovať posilňovaniu politiky smerom k Východu.
<SPEAKER ID="017" NAME="Francis Wurtz">
v mene skupiny GUE/NGL. - (FR) Vážená pani predsedajúca, pani komisárka, výzvy, ktoré prináša vzťah Európy k ľuďom žijúcim na južnom pobreží Stredozemného mora, ďaleko presahujú výzvy jednoduchých susedských vzťahov.
<P>
V tomto hlboko rozdelenom regióne je azda najviac ohrozená mierová budúcnosť. Dôvody vedúce k tejto situácii sú zjavné. Prvým je hospodárska nerovnováha. Trinásť rokov po začatí barcelonského procesu nielenže že sa nezhmotnil sľubovaný zdieľaný blahobyt, ale rozdiely sa ešte prehĺbili. V skutočnosti získala prevahu posadnutosť voľným obchodom pred pôvodným cieľom, ktorým bol rozvoj. Aby sme v budúcnosti uspeli tam, kde sme v minulosti zlyhali, je potrebné zmeniť smer. Túto zmenu však nevidím.
<P>
Druhým problémom je ponižujúce zaobchádzanie s prisťahovalcami. Populácia týchto krajín je veľmi mladá. Títo ľudia chcú žiť, ale nevidia žiadnu budúcnosť. Hoci sú hlboko oddaní svojej vlasti, kultúre, histórii svojej civilizácii a jej pôsobivým príspevkom (pri všetkej úcte k pánovi Berlusconimu), mnohí z nich hľadia k Európe a vidia, ako ich bratia a sestry trpia v emigrácii potupami, o ktorých všetci vieme: od profilovania po diskrimináciu, od detenčných centier po vyhostenie.
<P>
Aj v tomto smere sa priepasť dramaticky prehĺbila. Hovoriť o dialógu kultúr a vzájomnom zbližovaní ľudí bez ukončenia týchto praktík je absolútne nedôveryhodné.
<P>
Napokon je tu ľahostajnosť Európy k problémom Palestíny. Odpoviete, že Únia a jej členské štáty sú najväčšími podporovateľmi Palestíny; to je pravda a je to dobre. Každý pozorovateľ však potvrdí rovnako ako delegácia EP, ktorá sa práve vrátila z Blízkeho východu, že bez pevného európskeho záväzku na politickej úrovni táto pomoc žiadny skutočný problém nevyrieši.
<P>
Inými slovami, od Európy sa v tomto ohľade očakáva, že vo vzťahu k južnému Stredozemiu konečne prekoná to, čo bývalý zástupca generálneho tajomníka Organizácie spojených národov, pán de Soto, výstižne nazval autocenzúrou vo vzťahu k Izraelu a neustálemu porušovaniu medzinárodného práva a jeho vlastných záväzkov.
<P>
Izrael musí pochopiť (a je povinnosťou Únie mu s tým pomôcť), že náprava jeho vzťahov s regiónom ako celkom niečo stojí a že táto cena nie je o nič vyššia ani nižšia, než ako ju stanovila arabská mierová iniciatíva, plán kvarteta alebo prehlásenia z Annapolisu, najmä koniec okupácie a barbarstva, ktoré ju sprevádza, a uznanie palestínskeho štátu s hranicami ako v roku 1967.
<P>
Európsky postoj k tejto záležitosti je možno rozhodujúcim kritériom úspechu alebo neúspechu akéhokoľvek pokusu znovu začať európsko-stredozemské partnerstvo.
<P>
Preto odporúčame, aby Asociačná rada EÚ-Izrael na svojom zasadnutí 16. júna tento problém dôkladne zvážila, až bude riešiť požiadavku Izraela na získanie vyššieho štatútu partnerstva s Úniou.
<SPEAKER ID="018" NAME="Graham Booth">
v mene skupiny IND/DEM. - Vážená pani predsedajúca, bol som požiadaný, aby som vystúpil na zhromaždení Euromed. Toto je bláznivý pokus vytvoriť celostredozemský blok a spojiť pri tom Európu so severnou Afrikou. Architektom tohto plánu to pripadalo ako skvelý nápad: Európa presunie svoje bohatstvo a technológie do severnej Afriky a severná Afrika presunie lacnú pracovnú silu, ropu a plyn do Európy.
<P>
V skutočnosti ide o úplne katastrofálny nápad. Už sme videli, čo sa stane, keď povolíte ľuďom z chudobných krajín voľný pohyb a vstup do bohatších štátov. Dokážete si predstaviť, o čo pravdivejšie sa toto tvrdenie ukáže, keď rovnaké právo dostane aj severná Afrika? Je dobrý nápad umožniť v čase rastúceho medzinárodného terorizmu voľný pohyb z krajín, v ktorých sa, ako je známe, vyskytujú príslušníci al-Káidy? Po teroristických zverstvách v Madride a Londýne by človek čakal, že sa Európa poučí. Zjavne sa nepoučila ani trochu!
<P>
Zmieňme sa tiež o rope a plyne. Severoafrické štáty vedia, že môžu Európu zastrašovať. Je naozaj dobrý nápad vložiť našu energetickú bezpečnosť do rúk vojenskej diktatúry v Alžírsku alebo plukovníka Kadáfiho v Líbyi, ktorí poznajú naše citlivé miesto? Jedno imperiálne mare nostrum už máme. Ďalšie nepotrebujeme.
<SPEAKER ID="019" NAME="Jean-Claude Martinez" AFFILIATION="NI">
(FR) Vážená pani predsedajúca, pani komisárka, Stredozemie je región s mnohými rozdielmi: zemepisnými, historickými - pri Salamíne, Actii, Lepante - demografickými a filozofickými rozdielmi, medzi magickým a logickým myslením, inými slovami medzi Orientom a Okcidentom, ale tiež Východom a Západom, od Mojžišovho Egypta po Ježiša a Mohameda, od Omara Chajjáma po Baudelaira, od sýrskych rovín po planiny Languedocu. Stredozemie je nádejou troch monoteistických náboženstiev a civilizácie pšenice a vína, nie kyslej kapusty a piva či slávok v Chez Leon.
<P>
Stredomorská únia sa týka nielen znižovania znečistenia či občianskej bezpečnosti. Tu je potrebný hasičský zbor! Stredozemie nespravuje 44 vysokých úradníkov z Bruselu, z hlavného mesta Stredozemia. Prečo by sme tiež nepridelili grant Erazmus, aby Platón a Aristoteles mohli študovať právo Spoločenstva na univerzite v Bruggách?
<P>
Stredozemie spravuje záležitosti žien a mužov zo Stredozemia: inými slovami napríklad prosperitu rybárov, ktorí vás o ňu práve teraz žiadajú; inými slovami mier na západe, v saharských oblastiach Maroka, a na východe, v Palestíne.
<P>
Vážená pani komisárka Ferrerová-Waldnerová, naše sny musia byť dostatočne veľké, aby sme ich nestratili z dohľadu, keď za nimi ideme, a preto neexistuje obmedzená únia ľudí zo Stredozemia.
<SPEAKER ID="020" NAME="Rodi Kratsa-Tsagaropoulou" AFFILIATION="PPE-DE">
(EL) Vážená pani predsedajúca, dámy a páni, Stredozemie hrá rolu v zahraničných vzťahoch Európy od začiatku ich zjednocovania. Aj Rímska zmluva predpokladala prednostné vzťahy s niektorými stredozemskými krajinami. Politika Stredozemia a medzinárodná situácia pomohli rozvinúť náš inštitucionálny rámec, pretože tento región bol vždy priestorom pre medzinárodné výzvy a problémy.
<P>
Všeobecne sa uznáva, že sme nedosiahli ambiciózne ciele, ktoré sme si predsavzali v Barcelone v roku 1995, preto sme si v roku 2005 vytýčili nové. Naše európsko-stredozemské vzťahy nám nepochybne poskytli mnoho príležitostí pre dvojstranné a medzinárodné stretnutia v záujme zlepšenia kontaktov s verejnosťou a s parlamentmi.
<P>
Stredomorská únia, ktorú navrhol prezident Sarkozy, a jej vývoj pod záštitou EÚ a jej inštitúcií upozornil na to, ako naliehavo je potrebné realizovať európsko-stredozemský sen, ktorý sa stal reálnejším a pokročilejším na oboch stranách. Tento sen má veľký význam. Stredozemie sa stále objavuje v našich otázkach, zmenách a plánoch; má kľúčovú úlohu v rovnováhe síl a vzťahov EÚ. Pokrok, ktorý tento návrh predstavuje, je taktiež dôkazom pripravenosti, novátorstva a oddanosti, ktorých je Únia schopná so zreteľom na hlavné výzvy.
<P>
Blahoželám a ďakujem Európskej komisii, najmä pani komisárke Ferrerovej-Waldnerovej za jej prácu a za jej návrh, ktorý je podľa nášho názoru vyvážený a jednotný. Jej návrh najlepšie zhodnocuje naše záväzky a neodňateľné záujmy; stavia na nových francúzskych návrhoch a razí cestu vpred.
<P>
Európsky parlament tieto snahy vo svojom spoločnom uznesení víta a podporuje. Vysloví svoju podporu tomuto zaujímavému a ambicióznemu projektu, ktorý sa rozbehol. Výzvy v regióne rastú a sú stále naliehavejšie. Existujú tu hlboké hospodárske a politické rozdiely, závažné bezpečnostné problémy a hospodárske nerovnosti. Hospodárske a politické prostredie Stredozemia je navyše stále spletitejšie. Je potrebné zobrať do úvahy USA rovnako ako Čínu a Rusko, takže musíme byť obozretnejší a efektívnejší.
<SPEAKER ID="021" NAME="Pasqualina Napoletano" AFFILIATION="PSE">
(IT) Vážená pani predsedajúca, pani komisárka, dámy a páni, Európsky parlament chcel na oznámenie Komisie reagovať ihneď, pretože, ako povedala sama pani komisárka, veľmi radi vidíme oživenie, obnovu a rozvoj európsko-stredozemského partnerstva.
<P>
Podporujeme názor Komisie, že Európska únia by mala byť kľúčovým inštitucionálnym a politickým hráčom - na európskej strane - v budovaní Únie pre Stredomorie. To môže taktiež povzbudiť našich partnerov na Juhu, aby bližšie spolupracovali medzi sebou, čo bolo doteraz príliš náročné.
<P>
Súhlasíme s tým, že úlohou Únie pre Stredozemie by mala byť hospodárska a územná integrácia štátov stredozemskej oblasti, dosiahnutá pomocou hlavných projektov tykajúcich sa infraštruktúry, a taktiež sa domnievame, že príklady, ktoré predložila Komisia, sú vhodné.
<P>
Na tento účel je však nutné jasné vymedzenie zodpovednosti. Najmä je potrebné predísť akémukoľvek prekrývaniu rolí Komisie a prípadného sekretariátu. Pokiaľ ide o oživovanie partnerstva, samozrejme radi podporíme jeho politický rozmer: nezaujíma nás len dialóg medzi vládami, ale aj úloha parlamentov, postavenie európsko-stredomorského parlamentu a jeho činnosť a činnosť občianskej spoločnosti, kde by som rada zdôraznila, že zásadnú rolu hrajú sociálni partneri.
<P>
Napokon musí byť jasné, že uskutočňovanie projektov navrhnutých v oznámení Komisie by nemalo ohrozovať už prebiehajúce regionálne programy v oblasti kultúry, dedičstva, vzdelávania a audiovizuálneho priemyslu. V tomto ohľade by sme žiadali o lepšie zabezpečenie programu Erasmus Mundus a o zmenu vo financovaní programu Euromed Audiovisual.
<SPEAKER ID="022" NAME="Thierry Cornillet" AFFILIATION="ALDE">
(FR) Vážená pani predsedajúca, dovoľte mi, aby som vás po 13 rokoch privítal na opakovanom začiatku procesu riadenia mnohostranných vzťahov medzi Európskou úniou a stredomorskými štátmi.
<P>
Naše uznesenie nie je žiadny omyl. Nešlo o žiadnu pochybenú iniciatívu. Šlo naopak o iniciatívu, ktorá prišla vítaná a v pravej chvíli: nová iniciatíva, nový impulz, nová rýchlosť. To dokazuje, že barcelonský proces bolo prinajmenšom možné zdokonaliť, a týmto smerom musíme teraz všetci sústrediť svoje sily.
<P>
Dovoľte mi teda, aby som vás privítal v tomto Barcelonskom procese: Stredomorskej únii. Je to však prvýkrát, kedy nástroj dostal prednosť pred cieľom. Nepochybujem, že Stredomorská únia zostane všeobecným názvom, ale nechcem sa s nikým hádať. Nie je snáď Stredomorská únia Kolumbovo vajce? Stredozemné more je jazero. My všetci žijeme na jeho brehoch; niektorí z nás sú organizovaní, iní menej alebo vôbec (ako južné štáty) ale musíme spolupracovať. V tomto smere musíme začať (a to Komisia dokonale zdôraznila) s konkrétnymi projektmi vzťahujúcimi sa na znečistenie, výrobu energie a zamestnanosť mladých ľudí, ktoré sú pre stredozemské štáty najpodstatnejšie.
<P>
Dovoľte mi tiež, aby som vás privítal v novom kole parlamentných diskusií o menej hmatateľných oblastiach: o ľudských právach, o otázkach rovnosti mužov a žien. Na záver však musím poznamenať, že tretí pokus už nebude v žiadnom prípade potrebný.
<P>
Tento raz musíme rozhodne uspieť, pretože ak neuspejeme, ukáže sa, že sme nepriatelia svojich vlastných záujmov.
<SPEAKER ID="023" NAME="Rebecca Harms" AFFILIATION="Verts/ALE">
(DE) Vážená pani predsedajúca, dámy a páni, veľa sa hovorilo o myšlienke francúzskeho prezidenta vybaviť a vyzbrojiť štáty severnej Afriky a Blízkeho východu jadrovým potenciálom na civilné, ale aj vojenské použitie v rámci Stredomorskej únie. Dovoľte mi tu citovať z Asterixa a Galov: "Títo Francúzi musia byť blázni!". Tento vývoj ma ešte viac znepokojuje vzhľadom na to, že o týchto plánoch rokuje a nadšene ich podporuje aj Európska komisia.
<P>
Asi pred dvoma týždňami sa uskutočnilo stretnutie medzi dr. Mohamedom El Baradejom, generálnym riaditeľom Medzinárodnej agentúry pre atómovú energiu (IAEA), a Komisiou. Prítomný bol pán Barroso. Bola podpísaná dohoda medzi agentúrou IAEA a Euratomom, teda Komisiou, ktorá má za cieľ pomôcť rozširovať jadrovú energiu. Je to zjavná snaha vybaviť rovnaké rozvojové štáty, na ktoré sa zameral pán Sarkozy, a najrôznejšími spôsobmi ich podporovať, aby mohli rozvíjať jadrovú energiu.
<P>
Tento postup podľa môjho názoru vyvoláva veľa otázok. Po prvé, vážená pani komisárka, vy ste pôvodne mali túto dohodu taktiež podpísať. Mám k dispozícii príslušný návrh dohody. Prečo ste sa od nej dištancovali? Môže to byť preto, že v skutočnosti pre túto dohodu neexistuje žiadny základ v zmluvách? Po druhé, aký postoj má k podpisu takejto dohody pán Solana? Nedokážem si predstaviť, že z hľadiska bezpečnosti, a najmä so zreteľom na zložitú situáciu v Iráne, by táto dohoda mohla nájsť v Európe podporu.
<P>
Vzhľadom na to, že sa to všetko zrejme odohráva v tajnosti, veľmi by ma potešilo vysvetlenie od pani komisárky, najmä keď pochádza z krajiny, konkrétne z Rakúska, ktoré má k jadrovej energii veľmi kritický postoj.
<SPEAKER ID="024" NAME="Salvatore Tatarella" AFFILIATION="UEN">
(IT) Vážená pani predsedajúca, paní komisárka, dámy a páni, pán Schulz bude rád počuť, že nemám v úmysle hovoriť po francúzsky. To mi však nezabráni bezvýhradne podporiť iniciatívu prezidenta Sarkozyho, ktorá posunula - či dokonca popohnala - Európu do pozície, v ktorej môže hrať v oblasti Stredozemia podstatnú úlohu.
<P>
Význam Sarkozyho iniciatívy spočíva v tom, že veľmi zaujímavo odpovedá na otázku výsledkov barcelonského procesu. Vždy, keď sa pýtame, čo Stredozemie získalo z barcelonského procesu, naša objektívna, vážna a pravdivá odpoveď je nevyhnutne neuspokojivá. Samozrejme je tu vojna a na Blízkom východe pretrváva konflikt. Keď sa v Barcelone v roku 1995 rozhodlo o začatí novej európskej politiky, išlo o zabezpečenie mieru po konflikte. To sa však vtedy nestalo a nedeje sa to ani dnes. Európa stále chodí okolo horúcej kaše a iniciatíva francúzskeho prezidenta prichádza v pravej chvíli.
<P>
Súhlasíme s iniciatívou Komisie a s kompromisom, ktorý z nej vyplýva. Podporujeme ju, hoci sa nazdávame, že je stále nedostačujúca so zreteľom na úlohu, ktorú Európa môže a musí hrať v Stredozemí. Niektorí sa obávali, a stále obávajú, že by francúzska iniciatíva mohla ohroziť európsku súdržnosť; nemyslím si, že niečo také hrozí. Žiadne podobné nebezpečenstvo neexistuje, ak sa od Európy žiada, aby sa zamerala viac na politiku a menej na trh.
<SPEAKER ID="025" NAME="Patrick Louis" AFFILIATION="IND/DEM">
(FR) Vážená pani predsedajúca, dámy a páni, dnešná rozprava je rozhodujúca. Jeden z kľúčov k budúcnosti nášho kontinentu spočíva v našej schopnosti predchádzať vzniku hlbokej priepasti následkom kultúrneho a hospodárskeho rozdelenia oblasti Stredozemia na dve nepriateľské strany. Napriek všetkým rozdielom medzi dvoma brehmi mare nostrum je to, čo nás spája silnejšie ako to, čo nás rozdeľuje.
<P>
Preto je iniciatíva Nicolasa Sarkozyho v podstate vynikajúca: vdychuje stagnujúcemu barcelonskému procesu nový život. Mám však určité výhrady týkajúce sa metódy.
<P>
Keď Francúzsko podpísalo európske záväzky v rôznych zmluvách, od Maastrichtskej po Lisabonskú, súhlasilo s prenesením (a to je mi ľúto) mnohých výsad, najmä v oblasti zahraničných záležitostí, na Spoločenstvo. Pri všetkej úcte k pánovi Guénotovi je práve toto bohužiaľ svet, v ktorom nás uvedené zmluvy nútia žiť. Preto je podľa môjho názoru trochu rozporuplné začínať (s veľkým mediálnym rozruchom) takýto projekt. V skutočnosti Francúzsko už nemá moc spôsobovať rozruch a tým na niekoho naliehať. Jediný spôsob, ako s tým niečo urobiť, je využiť všetky diplomatické a ľudské zdroje, ktoré má Francúzsko k dispozícii, a presvedčiť partnerov, aby uskutočnili reformy barcelonského procesu, pričom sa nebude zdať, že sa ruší to, čo už bolo dosiahnuté, aj keby to, čo už existuje, zďaleka nebolo uspokojivé.
<P>
Výsledok týchto rozporov dnes vidíme, pretože rozhodne nie je náhoda, že táto rozprava bola preložená zo včerajška, keď sa jej mohla zúčastniť aj Rada, na dnešné ráno, keď je prítomná len Komisia. To je viac než jasný signál: Komisia nemá v úmysle túto záležitosť opustiť.
<SPEAKER ID="026" NAME="Tokia Saïfi" AFFILIATION="PPE-DE">
(FR) Vážená pani predsedajúca, pani komisárka, teší ma, že barcelonský proces: Stredomorská únia je dnes v popredí záujmu európskej agendy.
<P>
Zdá sa, že analýza Komisie je výstižná. Zakladá sa na acquis európsko-stredozemskej spolupráce od roku 1995 a vdychuje nový život procesu s úmyslom prekonať súčasné medzery a nedostatky.
<P>
V tomto ohľade ma teší, že stanovené ciele sa zakladajú na zásadách parity a rovnosti, ktoré sú podstatou Stredomorskej únie. Regionálne projekty, ktoré sa majú uskutočniť, európsko-stredozemské partnerstvo zviditeľnia a najmä ho priblížia obyvateľom. Silné partnerstvo a lepšia regionálna spolupráca v južnom Stredozemí v skutočnosti zabezpečí len to, že ju ľudia budú považovať za vlastnú.
<P>
Preto bude pri plnení tohto predsavzatia hrať hlavnú úlohu Európsko-stredomorské parlamentné zhromaždenie. Toto zhromaždenie bude konečne uznané ako forma parlamentnej podpory európsko-stredozemského partnerstva.
<P>
Na záver by som sa rada zmienila o riadení projektu. Naším cieľom musí byť naďalej posilňovanie politických vzťahov, rozdelenie zodpovednosti, podpora rovnosti a zvýšenie počtu stretnutí medzi európsko-stredozemnými partnermi. Nesmieme rozdrobiť politický obsah tohto projektu ťarchou inštitucionálneho mechanizmu, čo by bezpochyby viedlo k jeho ochabnutiu. Taktiež by sme mali zabezpečiť, aby bol projekt skutočne účinný, a to tak, že zriadime spoločné predsedníctvo, ktoré zabezpečí rovnosť a podiel na zodpovednosti, a sekretariát, ktorý bude zodpovedať za správu Stredomorskej únie a za kontrolu realizácie jednotlivých projektov.
<P>
Stredomorská únia je veľkým krokom vpred, a ako ste, vážená pani komisárka, povedali, začne (dúfam) novú etapu s našimi partnermi, pretože máme spoločný cieľ.
<SPEAKER ID="027" NAME="Carlos Carnero González" AFFILIATION="PSE">
(ES) Vážená pani predsedajúca, vzhľadom na to, že existuje život mimo Európskeho parlamentu, predpokladám, že niektorí z nás majú občas príležitosť zájsť si cez víkend do kina.
<P>
Ja som to urobil minulú nedeľu a videl som film, ktorý vrelo odporúčam, a nemám žiadne finančné záujmy na jeho produkcii ani distribúcii: Volá sa Príbehy z domu Yacoubian a zameriava sa na politické, ekonomické, sociálne a kultúrne problémy, ktorým čelí veľká stredozemská krajina - Egypt.
<P>
Po celý čas trvania tohto filmu, ktorý má dve a pol hodiny, v ňom nepadne ani zmienka o Európskej únii, o našej prítomnosti, o barcelonskom procese. Znamená to, že barcelonský proces neexistuje, že nebol úspešný? Nie, nesmieme veci miešať. Nie je to dostatočne vidieť, ale barcelonský proces obsahuje prvky, ktoré prinášajú ľuďom prospech a ktoré sa dnes stali záchytným bodom pre iný typ zahraničnej politiky založený na spolupráci a rovnosti.
<P>
Barcelonský proces je pravým opakom historického vzťahu medzi Európou a južným Stredozemím. Nie je to neokolonizačný proces, nie je to nárokovanie; je to proces partnerstva, proces pridruženia, a na to nesmieme zabúdať.
<P>
Tento proces nedokázal zmeniť prevládajúcu dynamiku Stredozemia, ale ako by sme mohli očakávať, že sa za 10 rokov zmení dynamika, ktorá existuje celé storočia? Proces však dokázal dať nový smer niektorým aspektom tejto dynamiky. Preto ho potrebujeme posilniť na politickej a inštitucionálnej úrovni pomocou programov, pomocou financií. To je Stredomorská únia.
<P>
Európska komisia to jasne vyjadruje vo svojom oznámení, a preto Parlament dnes toto oznámenie podporí a podporí to, čo chce prevažná väčšina európskych vlád: rozšírenie barcelonského procesu, rozšírenie barcelonského procesu, rozšírenie barcelonského procesu. To je Stredomorská únia: nie ďalšie zložité štruktúry, ale možnosť, aby ľudia žili lepší život vďaka spolupráci medzi seberovnými.
<P>
Chcem povedať, že v tomto prípade musí byť Európsko-stredomorské parlamentné zhromaždenie legislatívnym orgánom, ktorý tomuto procesu dáva demokratickú zákonnosť. Nie je náhodou, že dnešnému zasadnutiu predsedáte práve vy, pani Rotheová, členka euro-stredomorského parlamentného zhromaždenia.
<SPEAKER ID="028" NAME="Barónka Nicholson of Winterbourne" AFFILIATION="ALDE">
Vážená pani predsedajúca, ďakujem všetkým kolegom, ktorí tu hovorili a ktorí dlhodobo podporujú barcelonský proces. Je to skvelá myšlienka, ktorá si zaslúži úspech. Vítam najmä iniciatívu pána predsedu Pötteringa týkajúcu sa vybudovania tu, v Parlamente, štruktúry pre ďalšie presadzovanie barcelonského procesu a taktiež odhodlania prezidenta Sarkozyho tento proces posilňovať.
<P>
Tento pondelok, 9. júna, je dňom otvorenia Stredomorskej univerzity Európskej únie. Vážení kolegovia, chcem, aby ste si tento dátum poznamenali. Hovoríme, že náš úspech závisí od dialógu a európsko-stredozemského procesu by mal byť doložený úspešnou univerzitou. Blahoželám slovinskému predsedníctvu k poskytnutiu sídla univerzite, ale pýtam sa kolegov vo všetkých výboroch - a v Komisii a Konferencii predsedov - prečo pre univerzitu neboli vyčlenené žiadne financie? Rozhodne by sme sa pri podpore univerzity nemali spoliehať na jediný predsednícky štát - v tomto prípade na Slovinsko. Ak chceme, aby univerzita bola úspešná, musíme pre ňu do budúcnosti nájsť financie.
<SPEAKER ID="029" NAME="José Ignacio Salafranca Sánchez-Neyra" AFFILIATION="PPE-DE">
(ES)Vážená pani predsedajúca, história Stredozemia je oveľa hlbšia ako jeho geografia. Nemusíte z tohto regiónu pochádzať, aby ste chápali, ako správne podotkla pani komisárka, hlavné problémy, ktorým čelí: migrácia, mafia obchodníkov s ľuďmi, čo žiaľbohu nie je v návrhu uznesenia uvedené, drogy, hospodárska priepasť medzi dvoma stranami Stredozemného mora a samozrejme radikálny islamský fundamentalizmus, čo je jedna z najväčších čiernych dier medzinárodnej politiky.
<P>
Preto je situácia v Stredozemí dôležitá pre stabilitu a bezpečnosť nášho politického projektu. Z tohto dôvodu vítame oznámenie Komisie: vítame jej vytrvalosť, pretože rýchlo naplnila mandát Európskej rady; vítame jej realizmus, pretože veci správne hodnotí; a vítame jej zdravý rozum, pretože zdôrazňuje doplnkovú a mnohostrannú povahu iniciatív formujúcich sa v tejto novej iniciatíve zameranej presne na vnášanie nového života do barcelonského procesu.
<P>
Vážená pani predsedajúca, chcem zdôrazniť, že nesúhlasím s niektorými kritikami, ktoré zazneli v tejto rozprave. Verím, že keď je to potrebné, Európska únia a Komisia dávajú prednosť ideálom pred číslami a je zjavné, že vo svojej zahraničnej činnosti sa Európska únia vždy snaží brániť zásady, ktorým veríme. Na druhej strane je však pravda, vážená pani predsedajúca, že sa často musíme vrátiť z blažených výšin a ušľachtilých zásad k účtovníckym knihám, aby sme zabezpečili vierohodnosť a realizmus, a prejsť od slov k činom v politikách, ktoré si želáme presadiť.
<P>
Preto, vážená pani predsedajúca, je veľmi jednoduché kritizovať a navrhovať iniciatívy, ale tieto iniciatívy sa musia hodnotiť vo vzťahu k finančným zdrojom, ktoré členské štáty dávajú Európskej únii na správnu realizáciu politík. Preto sa, vážená pani predsedajúca, domnievam, že v rámci súčasnej finančne perspektívy máme to, čo máme, a ak nepoužijeme tieto zdroje, nedokážeme uskutočniť ambície, o ktoré sa ako Európska únia snažíme.
<SPEAKER ID="030" NAME="Kader Arif" AFFILIATION="PSE">
(FR) Vážená pani predsedajúca, dámy a páni, pokus o vytvorenie toho, čo vtedy bola Stredomorská únia, vyvolalo polemiku a znepokojenie ako v Európe, tak medzi našimi stredozemskými partnermi.
<P>
Táto iniciatíva zjavne nemohla byť čisto francúzska alebo čisto európska, ani nemohla byť výrazom predstavy európsko-stredozemských vzťahov zmeranej na bezpečnosť.
<P>
Preto vítam slova pani komisárky z dnešného rána a konkrétne návrhy, ktoré reagujú na niektoré naše obavy. Tento spoločný projekt musí tvoriť kolektívny dialóg založený na rovnosti a spoločnom vedení. Európsko-stredozemské vzťahy sú viac-menej nesúmerné, čo je emotívne a iracionálne. Sú zjavne nesúmerné, pokiaľ ide o obchod: ako obchod Severu s Juhom, tak obchodu v rámci Juhu. Preto je treba, aby som sa zamerali na to, či by mala alebo nemala byť v roku 2010 zavedená zóna voľného obchodu. Sú iracionálne, pretože sú založené na vzťahoch spojených s históriou, ktorá je často bolestná a komplikovaná a ktorú dnes niektorí konzervatívci podľa ľubovôle zveličujú, napríklad keď hovoria o strete civilizácií, konfrontácii medzi západným a východným blokom.
<P>
Ak by rozhodovanie záležalo na mne, prvou úlohou by som preto videl v tom, aby sme na európsko-stredozemské vzťahy pozreli bez vášní a racionálne. Musíme byť racionálni, pokiaľ ide o posilňovanie úlohy parlamentov, najmä role Európsko-stredomorského parlamentného zhromaždenia; musíme byť racionálni, pokiaľ ide o naše návrhy týkajúce sa dobrého vládnutia; musíme byť racionálni, pokiaľ ide o to, ktorá môže byť poskytnutá v rámci Juhu; taktiež musíme byť racionálni, pokiaľ ide o voľný pohyb ľudí a o izraelsko-palestínsku otázku. Taktiež je potrebné, aby sme sa správali bez emócií, pretože ak to nedokážeme, nepodarí sa nám z tejto oblasti vytvoriť oblasť mieru a nezabránime tomu stretu civilizácií, ktorý si niektorí ľudia želajú.
<SPEAKER ID="031" NAME="Ioannis Kasoulides" AFFILIATION="PPE-DE">
Vážená pani predsedajúca, pani komisárka Ferrerová-Waldnerová a predchádzajúci rečníci správne uviedli nový impulz, ktorý dostal barcelonský proces: Stredomorská únia. Myšlienky z Barcelony sú dnes ešte presnejšie než kedykoľvek predtým. Rozdiely v prosperite medzi Európskou úniou a stredomorskými štátmi sa žiaľbohu zväčšili. Postupne uvoľňovaný obchod s Európskou úniou neprilákal domáce ani zahraničné investície potrebné na povzbudenie životnej úrovne našich stredozemských partnerov.
<P>
Veľa bude teraz závisieť od úspechu nových navrhnutých projektov, ktoré musia byť viditeľné a hmatateľné pre obyčajných občanov na oboch stranách Stredozemného mora a ktoré musia ovplyvniť a prilákať záujem súkromného sektora: projekty zaoberajúce sa témami ako je ochrana občanov, účinky klimatických zmien, sucho a nedostatok vody, lesné požiare, znižovanie znečistenia Stredozemného mora a rozvoj technológie s cieľom maximálne využiť solárnu energiu v prospech oboch strán Stredozemného mora.
<P>
Spoločné projekty pre všetky stredozemské štáty, severné aj južné, sú jedným z kľúčov k úspechu. Otázky migrácie, sociálneho začlenenia, spravodlivosti a bezpečnosti sú taktiež vzájomne prospešné a viditeľné. Nezabudnime, že naši partneri sú v súčasnosti tranzitnými štátmi pre migračné vlny zo subsaharskej Afriky.
<P>
Zostáva však otvorená otázka financií, najmä pri ambicióznejších projektoch, ako je tento. Čím hmatateľnejšie a viditeľnejšie budú výhody tohto projektu, tým viac budú členské štáty ochotné poskytnúť financie.
<SPEAKER ID="033" NAME="Vural Öger" AFFILIATION="PSE">
(DE) Vážený pán predsedajúci, vážená pani komisárka, chcel by som tento raz, v tejto dôležitej chvíli blahoželať pánovi prezidentovi Sarkozymu, hoci zdráhavo. Rozruchom, ktorý spôsobil okolo európsko-stredozemských vzťahov, dokázal totiž barcelonskému procesu, ktorý existuje od roku 1995, zabezpečiť väčšiu váhu a viditeľnosť ako si zaslúži a podnietiť novú diskusiu o našom južnom susediacom regióne.
<P>
Ak sa však pozrieme na výsledky, je zrejmé, že pôvodná myšlienka pána Sarkozyho, ktorú vyslovil v februári 2007, zlyhala hneď v troch smeroch. Po prvé, v decembri 2007 bola prehlásením Španielska a Talianska v Ríme účinne zažehnaná možná alternatíva vstupu Turecka do EÚ. Pani kancelárka Merkelová sa následne postarala o to, aby sa európsko-stredozemské vzťahy ďalej rozvíjali v rámci súčasných štruktúr EÚ. A napokon ambiciózne plány pána Sarkozyho počítajúce s vytvorením sekretariátu a štruktúry vedenia projektu teraz zabrzdila Komisia. Inými slovami: je zrejmé, že pokusy pána Sarkozyho vylúčiť z hry všetkých ostatných sa v Európskej únii nebudú tolerovať.
<SPEAKER ID="034" NAME="Simon Busuttil" AFFILIATION="PPE-DE">
(MT) Tento nový začiatok sme potrebovali; potrebovali sme túto novú energiu na stredozemskú politiku, ktorá je pre Stredozemie rovnako dôležitá ako pre Európu. Možno najväčšou chybou barcelonského procesu bolo, že našim susedom centrálnom Stredozemí vždy pripadalo, že je to európsky proces, ktorý im bol nanútený, nebol dostatočne rovný a neposkytoval pocit členstva. Na samite 13. júla musíme zabezpečiť, aby sme postavili tento nový projekt Stredomorskej únie na základe skutočného členstva so skutočnou rovnosťou. Mali by sme ho založiť na štruktúrach, ktoré sú samostatné, a nevnucovať svoje predstavy ostatným. To prirodzene znamená, že okrem práv sú tu aj povinnosti na oboch stranách, nielen na jednej. Vítame tento návrh so zmesou skepticizmu a zároveň nádeje. Dúfam, že zvíťazí nádej nad skepsou.
<SPEAKER ID="035" NAME="Luís Queiró" AFFILIATION="PPE-DE">
(PT) Barcelonský proces existuje len preto, že rad problémov európskej politiky je ovplyvnený naším vzťahom s Juhom. Sú to napríklad energia, boj proti terorizmu, demografia a imigrácia, hospodársky rozvoj a boj proti zločinu. Musíme však uznať, že barcelonský proces sám o sebe nebol úspešný.
<P>
Veľkým úspechom Európy je v skutočnosti presadenie reforiem v kandidátskych štátoch. Lenže štáty na južných brehoch Stredozemného mora sa nemôžu k Európskej únii pripojiť, ale v niektorých prípadoch sú našimi najproblematickejšími susedmi. Preto otázka znie: ako zmeniť stratégiu, aby sme znovu začali tento proces a aby nová Stredomorská únia nebola len ďalšou dobrou myšlienkou.
<P>
Domnievame sa, že cesta vpred vedie cez podporu konkrétnych investícií v rámci skutočne otvorených trhov? Veríme v najširší možný prístup k nástrojom Spoločenstva na naštartovanie ekonomiky? Bránime myšlienku, že objem podpory má závisieť od kvality reforiem, ktoré sa majú uskutočniť? Verím, že áno, pretože problémy Stredozemia sú tiež našimi problémami. Musíme mať na pamäti, že ak nepochopíme, čo sa pokazilo v Barcelone, nebudeme schopní vniesť novú dynamiku do vzťahov s našimi južnými partnermi.
<SPEAKER ID="036" NAME="Erna Hennicot-Schoepges" AFFILIATION="PPE-DE">
(FR) Vážený pán predsedajúci, rada by som požiadala paní komisárku Ferrerovú-Waldnerovú, aby nevnímala barcelonský proces len ako hospodársky proces. Keď Európa potrebuje energiu, obráti sa na Afriku a využíva jej slnko a piesok. Nie je to trochu málo? Nemali by sme realizovať tento proces prostredníctvom činnosti v oblasti kultúry? Budeme rokovať s krajinami, ktoré sú veľmi odlišné, hrdé, ktoré majú dejiny a skvelú kultúru. Nemali by sme sa snažiť o zlepšenie sociálnej súdržnosti prostredníctvom hĺbkovej kultúrnej činnosti?
<P>
Ani jeden dokument sa nezmieňuje o Nadácii Anny Lindhovej, ktorá sa už niekoľko rokov snaží podporovať spoluprácu. Taktiež by som rada videla pokrok v otázke navrhovanej európsko-arabskej univerzity.
<SPEAKER ID="037" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, vážená pani komisárka, otázka týkajúca sa založenia čiernomorskej únie má strategický význam. Je to proces na podporu spoločného budúceho rozvoja, ktorý sa týka nielen zvýšeného vplyvu Európskej únie a hospodárskej spolupráce, ale aj dobrých susedských vzťahov.
<P>
Stredomorská oblasť so svojimi bohatými kultúrnymi a historickými rovinami a moderným politickým a hospodárskym vplyvom je zvlášť dôležitá. Vnímam to ako proces, krok ku globálnejšej úlohe EÚ ako celku skôr než ktorejkoľvek jednotlivej krajiny.
<P>
Zároveň by stredozemská os v rozvoji politík EÚ mala byť spojená s východným rozmerom strategických projektov EÚ. Čiernomorské oblasti boli vždy spojené so Stredozemím, a preto by obe tieto strany mali byť porovnateľné a mali by sa postaviť na rovnocenný základ.
<P>
To je jediný spôsob, ako môžeme dosiahnuť novú účinnosť, väčší vplyv politík Európskej únie a hodnôt. Povedie to k novej pridanej hodnote politík EÚ.
<SPEAKER ID="038" NAME="Marios Matsakis" AFFILIATION="ALDE">
Vážený pán predsedajúci, rád by som povedal pani komisárke, že plánovanie výstavby diaľnic nevyrieši vážne problémy, ktorým musí oblasť Stredozemia čeliť, ibaže by snáď mala v úmysle presvedčiť prezidenta Sarkozyho, aby sa vybudovala šesťprúdová diaľnica spájajúca Francúzsko s Tureckom!
<P>
Vážená paní komisárka, vaša úvodná reč ma sklamala, pretože ste sa v nej nevenovali niekoľkým hlavným problémom Stredozemia. Mám na mysli napríklad izraelskú okupáciu územia patriaceho Palestíncom; okupáciu Cyprusu Tureckom a pokračujúcu kolonizáciu, v tomto 21. storočí, časti Maroka Španielskom, ktoré má v Maroku dve kolónie; a dve britské kolónie na Cypre a - chápem - jednu kolóniu v Španielsku.
<P>
Kým nepomenujete tieto dve závažné otázky, nebudeme schopní premeniť teoretické plány na Stredomorskú úniu na skutočnosť.
<SPEAKER ID="039" NAME="Ryszard Czarnecki" AFFILIATION="UEN">
(PL) Vážený pán predsedajúci, Európa skutočne dýcha dvoma pľúcami. Jedny predstavuje stredozemská oblasť, o ktorej tu práve diskutujeme. Druhé predstavuje východná oblasť, ktorá zahŕňa štáty s niektorými spoločnými hranicami s Poľskom. Napríklad by som mohol uviesť Ukrajinu, Bielorusko a Rusko. Východná oblasť taktiež zahŕňa kaukazské štáty ako Gruzínsko a Arménsko.
<P>
Je správne, aby sme dnes, 13 rokov po Barcelone, venovali toľko času podstatnému stredozemskému rozmeru európskej politiky. Mali by sme však zdôrazniť, že je to len časť väčšieho celku. Politika týkajúca sa štátov stredozemskej oblasti je nevyhnutne potrebná a mala by byť obnovená, ale je len jednou časťou širšej zahraničnej politiky Európskej únie. Naša politika k budúcim členom Európskej únie by sa mala stať veľmi dôležitou súčasťou európskej zahraničnej politiky. Jednoducho povedané, neverím, že sa niektorá zo stredozemských krajín, o ktorých tu dnes hovoríme, k Únii pripojí. Ale Ukrajina, Gruzínsko a Arménsko sa členmi určite stanú.
<SPEAKER ID="040" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, vážená pani komisárka, pokiaľ viem, na tanec je potreba dvoch. Chcela aby som vedieť, či je dostatočný záujem aj na druhej strane Stredozemného mora. Keď dnes vidíme, aký tanec musí predvádzať francúzska vláda, aby zorganizovala stretnutie hláv stredozemských štátov na stretnutí v Paríži 13. júla, premýšľam, či na druhej strane panuje rovnaké odhodlanie.
<P>
Chcem vám povedať, že váš prepracovaný projekt je nadmieru zaujímavý. Európska únia bola vybudovaná po vojne na základoch z uhlia a ocele. Ak našim partnerom navrhujeme, že postavíme projekt pre 21. storočie na základe klimatických zmien, na obnoviteľnej energii, na obnove stredozemského životného prostredia, ktoré je úplne zničené, potom áno, tento projekt môžeme podporiť. Ale kam sa podela jednota, pani komisárka? Čo môžeme povedať na toto sólo pána Sarkozyho, ktorý aj dnes, pred svojim predsedníctvom, nabáda Alžírsko k podpisu dohody o zriadení jadrovej elektrárne? Domnievam sa, že to je jasný príklad rozporu, ktorý zrejme existuje medzi Radou a Komisiou.
<SPEAKER ID="041" NAME="Carlo Fatuzzo" AFFILIATION="PPE-DE">
(IT) Vážený pán predsedajúci, dámy a páni, pán Matsakis má úplnú pravdu: súhlasím s mnohým, čo povedal. Štáty susediace s mare nostrum, ako sa mu hovorilo pred 2000 rokmi, museli vždy čeliť problémom.
<P>
Lenže podľa môjho názoru je pravda aj to, čo povedal pán Watson, predseda liberálnej skupiny: musíme sa naučiť dávať rovnako ako brať.. Preto by som vyzval novú taliansku vládu pod vedením premiéra Berlusconiho, aby venovala pozornosť žiadostiam a prosbám plukovníka Kaddáfího, ktorého sme v čase aféry s bulharskými sestrami túžili silou-mocou potešiť, pričom sme ignorovali to, čo za touto aférou stálo. Opakovane žiadal Taliansko, aby vybudovalo diaľnicu v jeho krajine. Diaľnica prospeje nielen prezidentovi Kaddáfimu, ale všetkým obyvateľom severnej Afriky, takže ukážeme dobrú vôľu a urobíme niečo pozitívne pre Stredozemie ako celok.
<SPEAKER ID="042" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, stredozemská oblasť a Blízky východ sú z pohľadu Európskej únie strategicky výhodnými regiónmi. Je úplne jasné, že ak sa chceme vyrovnať so spoločnými výzvami, musíme vytvoriť oblasť mieru, solidarity a spolupráce.. Taktiež je nevyhnutne potrebné oživiť a rozvíjať barcelonský proces, aby sme založili silné partnerstvo v oblasti zahraničnej a bezpečnostnej politiky na účely boja proti terorizmu.
<P>
Európsko-stredozemské partnerstvo sa však nemôže sústrediť výhradne na otázky týkajúce sa hospodárstva. Tie by mala sprevádzať regionálna spolupráca, tesnejšia sociálna integrácia a spolupráca v oblasti ochrany prírodného prostredia. Navyše by sme mali zdôrazniť potrebu posilnenia politík zameraných na zlepšovanie postavenia žien v stredozemských spoločnostiach tým, že budeme podporovať rovnosť mužov a žien. Rešpektovanie zvyklostí a tradícií nesmie byť v rozpore so základnými právami žien.
<P>
Na záver by som rada vyjadrila podporu návrhu Komisie o Európsko-stredomorskom parlamentnom zhromaždení. Jeho rola a demokratická zákonnosť by sa mali upevniť.
<SPEAKER ID="043" NAME="Benita Ferrero-Waldner">
členka Komisie. - (FR) Vážený pán predsedajúci, dámy a páni, budem pokračovať vo francúzštine. Možno, že pán Schulz nesúhlasí, ale ja sa domnievam, že impulz pre Stredomorskú úniu dal prezident Sarkozy. Preto budem tento raz pokračovať v tomto jazyku.
<P>
Po prvé, vážené dámy a páni, vidím, že táto rozprava alebo táto záležitosť vyvolala prudké reakcie. Každý má k tejto téme čo povedať, a to je nesmierne dôležité. Podľa môjho názoru je pravda, že mier v Stredozemí možno visí na vlásku. Je tiež pravda, že medzi dvoma pobrežiami je stále priepasť: je síce o niečo užšia, ale stále je tu. Musíme vziať do úvahy pokrok, ktorý sme dosiahli: makroekonomická stabilita, nižšia inflácia, významné zlepšenie v oblasti ľudských práv. Samozrejme stále zostáva veľa toho, čo je potrebné urobiť. Na jednej strane sú naliehavo potrebné reformy a tieto reformy musia byť rýchlejšie a rozsiahlejšie. Podstatná je navyše otázka obchodu a investovania. Nesúhlasím s pánom Wurtzom, že barcelonský proces je mŕtvy, Nie, ako som vždy hovorila, je veľmi náročné realizovať ho kvôli súčasným politickým problémom, a to je pravda. Keď sa diskutovalo o politických problémoch, ako vieme, bolo to o barcelonskom procese. Tieto problémy tu žiaľbohu zostanú aj naďalej, hoci sa ich budeme snažiť vyriešiť pomocou konkrétnych projektov, čo je však vec, ktorú podporujem. Verím preto, že táto myšlienka je dobrá, a domnievam sa, že sme ju obnovili na základe pragmatického a konkrétneho prístupu, ktorý je samozrejmé úplne otvorený.
<P>
Pokiaľ ide o voľný obchod a dohody o voľnom obchode, musím, dámy a páni, upozorniť, že následkom neprimerane dlhých prechodných období budeme schopní tieto dohody uplatňovať až od roku 2010. V skutočnosti doteraz žiadne dohody o voľnom obchode nemáme. Čo sa týka poľnohospodárstva, sme uprostred rokovaní, a tie sú veľmi komplikované, aj pre druhú stranu, pretože tu nie je možné len dávať, ale aj prijímať. Takéto rokovania sú vždy zložité. Dohody o voľnom obchode s Tuniskom a Izraelom nadobudnú účinnosť v roku 2010. Podobná dohoda s Marokom sa práve dokončuje, ale vyžiada si ešte značné úsilie. Posledným dotknutým štátom bude Egypt. Vidíte teda, že sa veci pohybujú veľmi pomaly, a nemôže za to proces; je to záležitosť samotných krajín, ktoré nechcú postupovať rýchlejším tempom. To je potrebné zdôrazniť. Napriek všetkému je táto myšlienka dobrá, je to príležitosť a ja dúfam, že ju naši partneri využijú. Je tiež pravda, vážená pani Isler-Béguinová, že tancovať musia chcieť aj partneri. Preto Komisia s každým z nich hovorila, aby zaistila, že jej návrhy reflektujú ich záujmy a stanoviská.
<P>
Pokiaľ ide o ľudské práva, vážené dámy a páni, musím zdôrazniť, že ja sama by som neurobila nič, keby tu neboli ľudské práva. Barcelonský proces však stále trvá; o to ide. Naďalej sa doňho zapájajú inštitúcie. Inštitúcie majú zo všeobecného hľadiska určitú úlohu, a to platí aj pre Nadáciu Anny Lindhovej. Nadácia Anny Lindhovej sa veci samozrejme zúčastňuje a s novým predsedníctvom a novým riaditeľom by sa aspekty tejto účasti mali ďalej rozširovať. Tieto veci nie sú stratené. Susedská politika, o ktorej som sa už zmienila a ktorá je dvojstrannou politikou, taktiež samozrejme trvá, pretože sa pomocou svojich ch akčných plánov snaží posilniť a presadiť reformy. Nemyslite si teda, že tu nehrá žiadnu úlohu. Toto je skutočná pridaná hodnota projektov, ktoré naozaj realizujeme a vyzdvihujeme.
<P>
Pokiaľ ide o Európsko-stredozemskú univerzitu v Portoroži, domnievam sa najmä to, že je to vynikajúci nápad slovinského predsedníctva. Osobne sa zúčastním jej slávnostného otvorenia; dostala som pozvanie a určite mám v úmysle zúčastniť sa.
<P>
Pokiaľ ide o financovanie, tak vzhľadom na to, že je to slovinský nápad, je len prirodzené, aby k nemú Slovinsko prispelo, čo tiež urobí, a to sumou 1 milión EUR. Aj ja som bola požiadaná o príspevok, a preto som sa snažila nájsť niečo vo finančných zdrojoch, ktoré však už boli rozdelené. Takéto hľadanie vôbec nie je jednoduché. Objavila som 1 milión EUR, ktorý na tento projekt uvoľním . Existujú však aj iné nástroje, o ktorých som informovala predsedníctvo. Predovšetkým tu sú štrukturálne fondy a kohézny fond, ktoré je v Slovinsku potrebné prerozdeliť, a potom tu sú fondy pre výskum a vzdelanie. Sú to teda dostupné prostriedky. Všetci samozrejme viete aj o grantoch Erazmus, ktoré sú stále uplatniteľné. To je nová vec, ktorú máme v úmysle posilňovať.
<P>
Rada by som sa stručne zmienila o kultúre, vážená pani poslankyňa. Myslím, že niekto uviedol, že Robert Schuman povedal, že ak by sme mali začať znovu budovať Európsku úniu, mali by sme začať od kultúry. To je pravda, ale vzhľadom na to, že je toľko chudoby, negramotnosti atď., musíme robiť aj iné veci a ja môžem zopakovať, čo som povedala vo vzťahu k ľudským právam: všetky kultúrne programy naďalej pokračujú a je ich pomerne veľa.
<P>
Napokon stručne poviem niečo o sekretariáte, pretože táto otázka bola veľmi konkrétna. Vo svetlé rôznych názorov, ktoré boli vyjadrené, sme dospeli k záveru, že rola sekretariátu by mala spočívať, ako naznačuje naše oznámenie, v predkladaní návrhov na spoločné iniciatívy, ktoré sa potom budú prijímať politickými orgánmi, a v zabezpečovaní potrebnej nadväznosti rozhodnutí tykajúcich sa projektov a prijímaných hlavami štátov a vlád. Sekretariát by taktiež mohol mať samostatný právny charakter s autonómnym štatútom. Jednotlivé podmienky sa vysvetlia.
<P>
Na záver pár slov k otázke jadrovej energie. Vážená pani poslankyňa, memorandum o porozumení, ktoré podpísal náš prezident s IAEA, Medzinárodnou agentúrou pre atómovú energiu vo Viedni, sa vzťahuje k istote a bezpečnosti. Osobne toto memorandum podporujem a domnievam sa, že by ho mali podporovať všetci, pretože si nemôžeme zvoliť, aké zdroje energie štáty používajú. Každý štát má právo, ako ste povedali, mať výhrady k atómovej energii a viete, že my ich tiež máme. Lenže každý štát musí mať aspoň príležitosť zachovať sa podľa svojej vôle. Preto sú hlavnými hodnotami istota a bezpečnosť a práve týmito otázkami sa memorandum zaoberá.
<P>
Ospravedlňujem sa, vážený pán predsedajúci, ale ako som povedala v úvode, táto rozprava vyvoláva prudké reakcie.
<SPEAKER ID="044" NAME="Predsedajúci">
Aby som túto rozpravu uzavrel, dostal som šesť návrhov na uznesenie1 predložených v súlade s článkom 103 ods. 2 rokovacieho poriadku.
<P>
Rozprava je ukončená.
<P>
Hlasovanie sa bude konať o 11 hodine.
<P>
Písomné prehlásenia (článok 142)
<SPEAKER ID="045" NAME="John Attard-Montalto  " AFFILIATION="PSE">
písomne. - Je potešujúce počuť od Rady a Komisie stanoviská týkajúce sa barcelonského procesu a návrhu Stredomorskej únie. Návrh bude uvedený 13. júla v Paríži počas francúzskeho predsedníctva.
<P>
Vláda Malty vydala politické prehlásenie týkajúce sa zmieňovaných stanovísk. Úplne súhlasím s predloženými návrhmi tykajúcimi sa Stredomorskej únie. Vzhľadom na to, že je dôležité, aby sme nezdvojovali snahy a energiu, je návrh tykajúci sa námorných aktivít chvályhodný.
<P>
Malta sa ponúkla ako hostiteľ sekretariátu, ktorý bude dozerať na realizáciu návrhov, a ja túto ponuku úplne podporujem, a to nielen pre jedinečnú zemepisnú polohu ostrova v Stredozemí, ale aj preto, že máme infraštruktúru, personál a skúsenosti, aby sme mohli hostiť takúto inštitúciu.
<P>
Na záver by som rád uviedol, že už pred viac než tridsiatimi rokmi sa jednej labouristickej vláde podarilo pripútať pozornosť sveta k významu Stredozemia a k nevyhnutnosti spolupráce medzi štátmi severného a južného pobrežia tejto oblasti.
<SPEAKER ID="046" NAME="Alessandro Battilocchio  " AFFILIATION="PSE">
písomne. - (IT) Vítam založenie Stredomorskej únie, ktorá pomôže zlepšiť a posilniť vzťahy s našimi stredozemskými partnermi a podporí vzájomnú informovanosť, rast, zamestnanosť a vzdelávanie v EÚ a 12 dotknutých neeurópskych štátoch.
<P>
Presadzovanie mieru a demokracie, imigračné kontroly, hospodárske vzťahy a dodávky surovín: toto sú historicky kľúčové body susedskej politiky mojej vlasti so stredomorskými štátmi. Priekopníkom v tomto smere bol Bettino Craxi.
<P>
Stredomorská únia pomôže jednoduchšie dokončiť cezhraničné projekty, ktoré sú dôležité pre celú oblasť a poslúži pri zlepšovaní námorných diaľnic, v boji so znečistením mora, pri lepšej ochrane občanov, na vytvorenie jednotnejšieho trhu s energiami a pri rozvoji nových obnoviteľných technológii.
<P>
Stredomorská únia musí prispieť k presadzovaniu demokracie a riešeniu konfliktov, ktoré stále destabilizujú Blízky východ a Západnú Saharu, s pomocou Európsko-stredomorského parlamentného zhromaždenia, ktoré musí byť do tejto veci plne zapojené.
