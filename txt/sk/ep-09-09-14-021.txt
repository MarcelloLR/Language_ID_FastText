<CHAPTER ID="021">
Lesné požiare počas leta 2009 (rozprava) 
<SPEAKER ID="140" NAME="Predsedajúca">
Ďalším bodom programu je vyhlásenie Komisie o lesných požiaroch počas leta 2009.
<SPEAKER ID="141" NAME="Stavros Dimas" LANGUAGE="EL">
Vážená pani predsedajúca, v prvom rade by som chcel vyjadriť podporu tým, ktorí boli postihnutí nedávnymi lesnými požiarmi.
<P>
Počas tohto leta Spoločenstvo významne prispelo k zahaseniu mnohých ťažko zvládnuteľných lesných požiarov, ktoré vypukli v rôznych členských štátoch. Pilotný program taktickej rezervy EÚ na boj proti lesným požiarom zohral dôležitú úlohu a poskytol pomoc členským štátom postihnutým lesnými požiarmi.
<P>
Rád by som vyjadril osobitnú vďaku Európskemu parlamentu za to, že schválil financovanie tohto pilotného programu. Musím tiež povedať, že tento pilotný program je malou súčasťou, čiastočnou implementáciou návrhov a nápadov zo správy Michela Barniera, ktorému sa chcem takisto poďakovať.
<P>
Tento pilotný program výrazne posilnil mechanizmus Európskeho spoločenstva v oblasti civilnej ochrany a, v konečnom dôsledku, aj možnosť pomáhať krajinám zasiahnutým prírodnými katastrofami.
<P>
Mechanizmus Európskeho spoločenstva na posilnenie civilnej ochrany využili Francúzsko, Taliansko, Španielsko a iné členské štáty Európskej únie na poskytnutie leteckých prostriedkov boja proti požiarom v Grécku, Taliansku, Portugalsku a v iných krajinách. Ba dokonca sa po prvý raz dve protipožiarne lietadlá Spoločenstva zapojili do boja proti požiaru spoločne s gréckymi, portugalskými a francúzskymi leteckými zdrojmi v rámci pilotného programu na vytvorenie nezávislej protipožiarnej brigády Spoločenstva.
<P>
Pri príležitosti týchto nedávnych požiarov znova reagovali mnohí politici, vedci, novinári i bežní občania a požadovali vytvorenie špecializovaných protipožiarnych jednotiek na európskej úrovni, ktoré by boli schopné priamo a účinne zasiahnuť v situácii, keď sú národné zdroje boja proti požiaru nedostatočné.
<P>
V tomto smere bolo vyvinuté obrovské úsilie na vytvorenie nezávislých zásahových jednotiek boja proti lesným požiarom a, ako som uviedol, podpora zo strany Európskeho parlamentu bola rozhodujúcim faktorom. Umožnila nám zabezpečiť si financie na prenajatie protipožiarnych lietadiel a po prvý raz v tomto lete, v období od 1. júna do 30. septembra, sme založili a splnomocnili letecké protipožiarne jednotky pod dohľadom Európskej komisie, taktickej rezervy EÚ na boj proti lesným požiarom, ktorej lietadlá sa zapojili do protipožiarnych operácií vo viacerých krajinách. Aby sme boli presní, boli nasadené v šiestich z deviatich požiarnych udalostí, pri ktorých bol o pomoc požiadaný mechanizmus Európskeho spoločenstva v oblasti civilnej ochrany.
<P>
Vskutku sa teda stalo, že národné letecké zdroje, či už grécke, portugalské alebo talianske, ako aj letecké zdroje z iných krajín, dostali posilu v podobe protipožiarnych lietadiel vyslaných samotným Spoločenstvom, ktoré lietajú pod vlajkou Európskej únie a nie pod vlajkou členského štátu.
<P>
Cieľom tohto pilotného programu bolo zaplniť medzery v leteckej kapacite členských štátov, a nie nahradiť dostupné národné zdroje. Ako som uviedol, prenajaté rezervné lietadlá boli v tomto roku použité v Portugalsku, na juhu Francúzska a na Korzike, v Taliansku a v Grécku v regióne Attica, kde vypukli rozsiahle požiare. Ich základne sú na ostrove Korzika, ktorý sa na účely intervencií nachádza v rovnakej vzdialenosti z oboch strán Stredozemia.
<P>
Nazdávam sa, že teraz je naliehavo potrebné vytvoriť nezávislú kapacitu na boj s prírodnými katastrofami na úrovni Spoločenstva. Dúfame, že tento pilotný program vytvorí jadro budúcich európskych jednotiek rýchleho zásahu na boj proti lesným požiarom či iným prírodným alebo človekom spôsobeným katastrofám.
<P>
Samozrejme, existujú tu určité rozdielne stanoviská k otázke lesných požiarov, keď niektorí ľudia citujú princíp decentralizácie v sektore správy a ochrany lesných zdrojov. Existujú však aj výhrady voči odovzdávaniu väčšej právomoci Komisii v sektore civilnej ochrany. Sú tu tiež argumenty, že existencia európskych protipožiarnych jednotiek by mnohým národným orgánom vyslala falošný signál bezpečnosti, v dôsledku čoho by mohli zanedbať nevyhnutné investície požadované v ľudských zdrojoch, v zdrojoch boja proti požiarom a, čo je dôležitejšie, v prevencii požiarov a iných prírodných katastrof.
<P>
Popri týchto reakciách čelíme aj viacerým praktickým problémom, problémom koordinácie, najmä v otázke lesných požiarov. Napríklad aké kritériá a aké priority sa budú uplatňovať pri určovaní spôsobu využitia európskych leteckých protipožiarnych jednotiek v situácii, ak požiare vypuknú súčasne vo viacerých krajinách, napríklad zároveň v Portugalsku aj Grécku.
<P>
Tak či onak, všetky tieto otázky rozanalyzujeme v správe predloženej Európskou komisiou na rozpravu v Rade ministrov a v Európskom parlamente. Témou správy bude priebeh pilotného programu v tomto lete.
<P>
Radu, Európsky parlament i Komisiu, všetkých bude treba presvedčiť a budú musieť spolupracovať na vytvorení tohto mechanizmu. Členské štáty, samozrejme, medzitým nesmú žiadnym spôsobom zanedbávať svoje povinnosti v sektoroch informácií, vzdelávania a prevencie.
<P>
Poviem zopár ďalších slov o mechanizme Európskeho spoločenstva v oblasti civilnej ochrany, ktorý bol vytvorený v roku 2001 a ktorý bol počas prvých rokov existencie použitý iba pri niekoľkých zásahoch. Od roku 2005 počet zásahov na území Európskej únie i mimo nej - približne 50 % z nich bolo v Európskej únii a 50 % mimo nej - vzrástol päťnásobne a koordináciu a pomoc, ktoré poskytujeme prostredníctvom mechanizmu Európskeho spoločenstva v oblasti civilnej ochrany, sa podarilo významne skvalitniť.
<P>
Všetci vieme, aký dôležitý bol zásah v prípade tsunami aj počas hurikánu Katrina. Dokonca sme boli prví, kto v týchto oboch prípadoch vyslal na miesta katastrofy špecialistov. Ako som však predtým uviedol, ešte máme pred sebou veľa práce a každý, kto si prečíta Barnierovu správu, uvidí, ako veľmi ešte môžeme skvalitniť civilnú ochranu v prospech európskych občanov a, samozrejme, ochrany životného prostredia.
<SPEAKER ID="142" NAME="Theodoros Skylakakis" LANGUAGE="EL">
Vážená pani predsedajúca, každoročne je v južnej Európe zničených 400 000 hektárov lesa. Ide o systémovú katastrofu masívnych rozmerov a situácia sa v najbližších desaťročiach bude ďalej zhoršovať. Počas najbližších minimálne 30 či 40 rokov budeme žiť - nech už z hľadiska redukcie skleníkových plynov podnikneme čokoľvek - v zhoršujúcom sa podnebí, čo bude najmä na juhu Európy, kde sú lesy zraniteľné, pociťované ako negatívny jav. V budúcnosti budeme musieť zápasiť s ešte väčšími požiarmi a závažnejšími nebezpečiami.
<P>
Za normálnych okolností je boj proti požiarom povinnosťou a súčasťou zodpovednosti členských štátov a členské štáty v južnej Európe každoročne úspešne eliminujú desiatky tisícok požiarov. Za výnimočných okolností sa však každý rok vyskytnú aj požiare s obrovskou ničivou silou, pri ktorých sú potrebné externá pomoc a solidarita.
<P>
Rozhodnutie navrhnuté Európskou ľudovou stranou (kresťanskými demokratmi) sa zakladá na týchto zisteniach a okrem iného ilustruje aj naliehavú potrebu efektívnych európskych jednotiek rýchlej reakcie, ako to spomenul pán komisár Dimas a ako je to navrhnuté v Barnierovej správe.
<P>
Ilustruje to potrebu flexibilnej a okamžitej mobilizácie zdrojov Fondu solidarity EÚ, potrebu zaoberať sa lesnými požiarmi v južnej Európe ako prioritou v rámci akčného plánu EÚ (ktorý je práve spracúvaný s cieľom prispôsobiť ho zmenám klímy), ako aj potrebu čo najrýchlejšieho predloženia návrhu Komisie k európskej politike boja proti následkom prírodných katastrof.
<P>
Pre moju krajinu - a predovšetkým pre dotknutých občanov - je dôležité, aby toto rozhodnutie Európsky parlament schválil. Pre tento Parlament je dôležité, aby preukázal, že si je vedomý, o akú zásadnú otázku ide z pohľadu južnej Európy.
<SPEAKER ID="143" NAME="Anni Podimata" LANGUAGE="EL">
Vážená pani predsedajúca, pán komisár, v tomto roku sa znova a v ešte horšom vydaní zopakovala história lesných požiarov. Každú jeseň sa tu schádzame po letnej prestávke a diskutujeme o obnove postihnutých oblastí a pomoci pre obete.
<P>
Aj tento rok v Grécku nariekame nad státisícmi zhorených hektárov a nevyčísliteľnou ekologickou a hospodárskou katastrofou, pričom Španielsko, Portugalsko, Taliansko a Francúzsko postihli katastrofy podobného rozsahu.
<P>
Vážený pán komisár, jedna vec je jasná a vy ste ju naznačili: akoby sme neboli schopní poučiť sa z vlastných chýb v nedávnej minulosti. Už šesť rokov hovoríme o spoločných európskych jednotkách civilnej ochrany. Vždy to bolo požiadavkou zo strany Európskeho parlamentu, jej dôležitosť sa však znížila v dôsledku chýb na strane určitých národných vlád. Chybami pri tvorbe a uplatňovaní preventívnych mechanizmov a opatrení, neschopnosťou alebo neochotou zaviesť prísne právne predpisy, na základe ktorých by opätovné zalesňovanie v zničených oblastiach bolo povinné, a neschopnosťou využiť všetky dostupné zdroje Spoločenstva na kompenzáciu škôd obetiam.
<P>
Na úrovni Spoločenstva, nad rámec jednotiek civilnej ochrany, základnými prioritami Komisie musí byť priama aktivácia zdrojov Fondu solidarity a, čo je dôležitejšie, ich očistenie od byrokratických mechanizmov.
<P>
Na záver, vážený pán komisár, viete lepšie ako my všetci, že čelíme novej generácii požiarov, takzvaných požiarov vysokej intenzity, ktoré sú priamo spojené so zmenou klímy a postihujú predovšetkým lesy v Stredozemí a v južnej Európe. Preto potrebujeme, aby bola ochrana lesov na národnej úrovni i na úrovni Spoločenstva ihneď pretvorená prispôsobením prevencie požiarov a boja proti požiarom novým okolnostiam a integráciou tejto politiky do rámca opatrení, ktorý treba zaviesť, aby členské štáty mohli úspešne zvládať úlohy súvisiace so zmenou klímy.
<SPEAKER ID="144" NAME="Izaskun Bilbao Barandica">
v mene skupiny ALDE. - (ES) Vážená pani predsedajúca, pán komisár, ďakujem vám pekne za vysvetlenia.
<P>
Skutočne si myslím, že potrebujeme politiku Spoločenstva, v prvom rade preto, aby sme zabránili požiarom, ktoré vznikajú, a ako sme videli, dialo sa to počas celého leta.
<P>
Chcela by som tiež povedať, že by som rád svoj príhovor uviedla spomienkou na štyroch hasičov, ktorí zahynuli v júni v obci Horta de Sant Joan v provincii Tarragona, a chcela by som vyjadriť úctu ich rodinám a kolegom.
<P>
Potrebujeme politiku prevencie, ale aj politiku koordinácie. Nemali by sme zabúdať, že v prípade mnohých požiarov existuje podozrenie, že mohli vypuknúť v dôsledku špekulácií a rozvojových zámerov. Myslím si preto, že aj v Európe musíme pracovať aj na zvyšovaní úrovne bezpečnosti prostredníctvom vyšetrovania environmentálnych zločinov a štandardizácií postihov. Mali by sme tiež zvážiť možnosť stíhania previnilcov pomocou európskeho zatykača.
<P>
Profesionálom treba dať potrebné zdroje, aby mohli vyvinúť inovačné mechanizmy na meranie počasia, vetra a teplôt, čo im umožní pracovať v potrebných podmienkach, pretože v konečnom dôsledku svojou prácou chránia nás všetkých.
<SPEAKER ID="145" NAME="Michail Tremopoulos" LANGUAGE="EL">
Vážená pani predsedajúca, aké zaujímavé, že sú to predovšetkým Gréci, ktorí sa hlásia k slovu v tejto mimoriadne dôležitej otázke, ktorá sa týka celej južnej Európy, keď zvážime, že enormné lesné požiare pravidelne ničia obrovské oblasti s dosahom na kvalitu života, biodiverzitu, regionálny rozvoj a budúcnosť občanov.
<P>
Lesné požiare často vznikajú, ako sa to nedávno stalo v Grécku, v dôsledku zle sformulovaných a navzájom si odporujúcich politík lesníctva a bývania, čo podporuje podpaľačstvo a protizákonnú činnosť v záujme zisku lesnej pôdy. Obe hlavné zúčastnené strany sa, žiaľ, snažia zmierňovať a znižovať ústavnú ochranu lesov.
<P>
Neustály tlak na zmenu využívania pôdy, rozširovanie obytných oblastí a, samozrejme, nekontrolované skládky odpadu, ktoré sú spaľované alebo sa v súvislosti so zmenou klímy vznecujú spontánne a ktoré pre niektorých ľudí slúžia ako jednoduché alibi, v súčasnosti zvyšujú možnosť vzniku ďalších prírodných katastrof.
<P>
Preto je dôležité, aby sme sa viac sústredili na prevenciu, ochranu a na pohotový manažment rizík, na európskej úrovni, prostredníctvom koordinovanej spolupráce. V tomto rámci musíme zabezpečiť uplatňovanie udržateľnej spoločnej európskej politiky v oblasti lesného hospodárstva a zaistiť, aby financie z Kohézneho fondu, z Fondu regionálneho rozvoja a z Fondu solidarity, ktoré sú vyhradené na prevenciu a riadenie rizík a na obnovu postihnutých oblastí, sa skutočne využívali racionálnym a udržateľným spôsobom.
<P>
Financie vyplatené s cieľom obnoviť postihnuté oblastí sa musia využívať na základe racionálnych opatrení opätovného zalesňovania a vedeckých štúdií, pričom by sme chceli zdôrazniť, že členské štáty ich budú musieť vrátiť, ak sa zistí, že postihnuté lesné oblasti mali neskôr zmenenú klasifikáciu na účely bytového alebo turistického rozvoja.
<P>
V minulosti, iba pred dvomi rokmi, Parlament prijal uznesenia obsahujúce odporúčania na prevenciu prírodných rizík a rýchlu reakciu na ne, ktoré však, žiaľ, neboli účinne uvedené do praxe. Domnievame sa, že dlhodobá ochrana lesov a biodiverzity bude uskutočniteľná iba vtedy, ak sa bude na národnej, regionálnej i miestnej úrovni uplatňovať praktická politika prevencie a riadenia rizík, a to v podobe aktívneho zaangažovania miestnych komunít, udržiavania hladín populácie na vidieku, vytvárania nových "zelených" profesií, celoživotného vzdelávania a odbornej prípravy a posilňovania lesníckych služieb s dôrazom na dobrovoľné hasičské zbory pripravené na zásah proti lesným požiarom.
<P>
Napokon musíme vystupňovať úsilie vyvinúť účinnejšie mechanizmy rýchlej reakcie na prírodné katastrofy posilnením jednotiek stálej civilnej ochrany, ktoré spomenul pán Dimas, a intenzívnejším využívaním záverov Barnierovej správy. V tomto rámci dnes predkladáme Európskemu parlamentu uznesenie v nádeji, že sa nám podarí dosiahnuť pokrok v zmysle spoločných krokov a spolupráce medzi členskými štátmi smerom k skutočnej prevencii a riadeniu prírodných katastrof a efektívnejšiemu využívaniu finančných prostriedkov Európskej únie na tento účel. Dlhujeme to našim deťom.
<SPEAKER ID="146" NAME="Nikolaos Chountis" LANGUAGE="EL">
Vážená pani predsedajúca, naša krajina, Grécko, už tretí rok za sebou zažila zničenie obrovského územia požiarmi. Požiare v roku 2007, ktoré patrili medzi najhoršie tragédie svojho druhu, a požiare v tomto roku na severovýchode regiónu Attica ilustrujú, aký nedostatočný je systém požiarnej bezpečnosti a ochrany životného prostredia.
<P>
Chcel by som Parlamentu pripomenúť, že Atény sú európskym hlavným mestom s najmenším pomerom zelených plôch na počet obyvateľov a s najviac znečistenou atmosférou a že požiare v rokoch 2007 a 2009 problém životného prostredia ešte vyostrili.
<P>
Zmenu klímy možno do určitej miery použiť ako vysvetlenie katastrof, ktoré sa vyskytli v južnej Európe. Existujú však aj nedostatky v politike jednotlivých členských štátov i v politike Európskej únie v tom zmysle, že zmena klímy zatiaľ nebola riadne integrovaná do environmentálnej stratégie.
<P>
Grécke samosprávy umožňujú využitie spálených oblastí na výstavbu a privlastnenie štátnej pôdy, pričom fondy EÚ nie sú pružné. Keďže je to tak, pán komisár, rád by som sa vás spýtal, či chce Európska komisia prispieť k inštitucionálnej ochrane lesov v krajine okamžitou mobilizáciou postupu na navrhnutie a ratifikáciu lesných máp, ktoré - ak by boli existovali - by možno zabránili tomuto podpaľačstvu.
<P>
Chce sa Komisia priamo podieľať na financovaní protipovodňových a protieróznych stavieb, aby sme zabránili novým katastrofám v postihnutých oblastiach? Chce Komisia financovať vhodné opätovné zalesňovanie, pretože je ho stále primálo nato, aby nahradilo vzniknuté škody? A napokon, chce Európska komisia diskutovať s tou novou vládou, ktorá vznikne po najbližších voľbách v Grécku, o vytvorení mestského parku na starom letisku Hellenikon, čo by regiónu Attica prinieslo závan čerstvého vzduchu?
<P>
Ďakujem vám veľmi pekne a pánovi komisárovi v deň jeho menín želám všetko najlepšie, ako to v Grécku máme vo zvyku.
<SPEAKER ID="147" NAME="Niki Tzavela" LANGUAGE="EL">
Vážená pani predsedajúca, vážený pán komisár, veľmi ma potešilo, že som vás tu videla a mohla si vypočuť váš prejav. Nazdávam sa, že to, o čom ste hovorili, je tiež odpoveďou na list, ktorý sme vám poslali na druhý deň po vypuknutí požiarov a v ktorom sme načrtli návrh spoločného postupu v južnej Európe s cieľom prevencie a eliminácie požiarov spolu s určitými ďalšími podrobnými návrhmi.
<P>
Rada by som tiež dodala, že ma teší, keď vidím, že všetci poslanci EP z gréckych politických strán a tiež španielska strana odpovedali na našu výzvu na spoločnú prítomnosť v Európskom parlamente a na spoločné snahy naplánovať európsku stratégiu postupu pri prírodných katastrofách.
<P>
Pán komisár, vyzerá to tak, že zmena klímy má za následok požiare a povodne a je dnes už významným štrukturálnym javom, pretože aj požiare a povodne, ktorých sme svedkami, sú štrukturálnym javom.
<P>
O týchto veciach nesmieme premýšľať zo strednodobého a krátkodobého hľadiska. Musíme položiť základy dlhodobej stratégie. Preto by sa mali vlády štátov Stredozemia zjednotiť v snahách presvedčiť našich severných partnerov o potrebe mechanizmu, ktorý ste spomenuli, a to v rámci subsidiarity i v rámci solidarity.
<P>
Mám informácie, pán komisár, že so severnou Európou máte problémy, pokiaľ ide o subsidiaritu. Dúfam, že fenomén prírodných katastrof zasiahne iba južnú Európu, ale veľmi sa obávam, že zmena klímy napreduje takou rýchlosťou, že sa môžeme dožiť prírodných katastrof - iného druhu - v severnej Európe. Celkom oprávnene ste preto navrhli, aby sme naplánovali túto stratégiu, ako zabrániť prírodným katastrofám a riešiť ich následky.
<P>
Nateraz máme k dispozícii spomínanú malú jednotku so základňou na Korzike. Počas tohto leta sa osvedčila. Je naliehavo potrebné, aby komisár pre životné prostredie vo svojich príslušných odporúčaniach Komisii i Rade ďalej rozvíjal a podporoval túto jednotku. Vyzvala by som poslancov EP z južných krajín, aby spolupracovali so svojimi vládami a podporili odporúčania predložené pánom Dimasom Komisii aj Rade, pretože to bude osožné pre všetky krajiny na juhu.
<P>
Videla som návrh uznesenia od Európskej ľudovej strany (kresťanských demokratov) a súhlasím s ním. Ich návrh uznesenia ma veľmi teší. K tomuto návrhu uznesenia od PPE by som ešte niečo dodala. Keď vezmeme do úvahy zmenu klímy na začiatku a požiare a povodne ako jej výsledok, Komisia by na kodanskej konferencii mala klásť zvýšený dôraz na prípravu stratégie prevencie a riešenia prírodných katastrof, mala by určiť rozpočet potrebný na pokrytie prevencie a zabránenia prírodným katastrofám, čo posilní túto príkladnú jednotku taktickej rezervy EÚ na boj s lesnými požiarmi.
<P>
Očakávame, že európsku stratégiu prevencie a riešenia prírodných katastrof uvidíme ako jednu z priorít, ktorá bude zaradená medzi prvé body programu rokovania kodanskej konferencie.
<SPEAKER ID="148" NAME="Franz Obermayr" AFFILIATION="NI">
(DE) Vážená pani predsedajúca, dámy a páni, nemali by sme dopustiť, aby sa zopakovalo to, čo sa odohralo v Grécku počas tohto leta. Celkovo 75 požiarov zúrilo iba v samotnom Grécku, z toho šesť sa celkom vymklo spod kontroly, a najhorší z nich, ako sme si dnes vypočuli, vypukol severne od Atén, blízko hlavného mesta. Iba vďaka odvážnym a obetavým snahám predovšetkým dobrovoľných protipožiarnych brigád a iných dobrovoľných organizácií sa požiare v mnohých oblastiach nemohli nekontrolovane šíriť a ľudské tragédie sa podarilo udržať na minime.
<P>
Vysoko si preto vážim svojich priateľov, dobrovoľnícke požiarne zbory, ktorých vybavenie - ako sme počuli a ak použijeme zdvorilý výraz - často nebolo najmodernejšie. Keď používam výrazy "kolegovia" alebo "priatelia", robím to preto, lebo som sám už niekoľko desaťročí členom dobrovoľníckej protipožiarnej organizácie v Rakúsku, a preto úplne chápem úsilie, ktoré tu bolo vynaložené, a viem sa do neho vcítiť.
<P>
Prešiel by som k postrehom Komisie. Myslím si, že je skvelé, ak európske jednotky nasadenia pomôžu tam, kde miestne hasičské zbory situáciu nebudú zvládať. Som však tiež presvedčený, že staré úslovie "Pomôž si sám a aj Boh ti pomôže" vyjadruje dôležitú zásadu a z tohto dôvodu si tiež myslím, že je veľmi dôležité ďalej budovať mechanizmy civilnej ochrany. V tejto súvislosti môžem iba odporučiť a naliehavo vyzvať, aby sa zužitkovalo know-how, ktoré existuje najmä v strednej Európe, v Nemecku a Rakúsku, čím mám na mysli celonárodné dobrovoľnícke systémy, dobrovoľnícke hasičské zbory, ktoré sa v praxi osvedčujú už vyše storočia.
<P>
Keďže som sám hasič, s radosťou by som pomohol pri nadväzovaní kontaktov s regionálnymi i národnými dobrovoľníckymi hasičskými organizáciami. V takých prípadoch je tiež zaujímavé aktívne sa zapojiť a ak by sa to ukázalo ako prínosné, môžem ponúknuť realizáciu pilotného projektu s našimi gréckymi priateľmi s cieľom založiť dobrovoľnícky protipožiarny zbor vo vybranom regióne alebo vo vybranej obci. Bol by som tiež viac ako šťastný, keby som mohol aktívne pomôcť a angažovať sa v takom projekte spoločne so svojimi kolegami z hornorakúskeho krajinského združenia hasičských zborov.
<SPEAKER ID="149" NAME="Michel Barnier" AFFILIATION="PPE">
(FR) Vážená pani predsedajúca, pán komisár, dámy a páni, rád by som sa, samozrejme, poďakoval pánovi komisárovi Dimasovi za jeho prítomnosť i odpovede, ako aj a za pozornosť, ktorú naďalej venuje všetkým týmto katastrofám.
<P>
Spoločne sme odviedli veľký kus práce, keď ma pán prezident Barroso požiadal vypracovať návrh správy o vytvorení európskych jednotiek civilnej ochrany, o ktorej sa takisto zmienil.
<P>
Túto správu som predložil 9. mája 2006. Keď som si ju znova prečítal a keď vidím všetky katastrofy, ku ktorým došlo, uvedomujem si, že je naďalej aktuálna.
<P>
Pani Tzavelová, samozrejme, že nejde iba o Grécko. Týka sa to každej krajiny a dodal by som, že nejde iba o prírodné katastrofy, ale aj o ľudské katastrofy spôsobené človekom. Myslím pritom na námorné katastrofy, nehodu tankera Erika a nespočetné ďalšie, ako aj na priemyselné nehody typu Černobyľ. Existujú aj iné prírodné katastrofy ako požiare. Mám na mysli cunami. Príde deň, keď budeme musieť očakávať cunami aj v Stredozemí, podobné tomu zo začiatku 20. storočia, ktoré celkom zničilo mesto Messina.
<P>
Úprimne povedané, pán komisár, dámy a páni, nástroje, ktoré používame, nestačia na boj s týmito katastrofami, ktoré sa budú iba stupňovať pod vplyvom dvojitého účinku globálneho otepľovania a dopravy. To je príčina, prečo si myslím, že by sme mali byť ambicióznejší.
<P>
Som vďačný Komisii, pánu komisárovi Dimasovi a všetkými jeho tímom z generálneho riaditeľstva za to, že uvádzajú do prevádzky mechanizmus civilnej ochrany. Myslím si, že musíme zájsť ďalej. Vieme si predstaviť rozšírenú spoluprácu s tými členskými štátmi, ktoré o ňu majú záujem. Ak sa nenájde 27 krajín, ktoré sa spoločne rozhodnú vytvoriť tieto jednotky civilnej ochrany, začnime aspoň s 12 alebo 15 členskými štátmi. Potom uvidíte, že to bude mať vplyv na všetkých.
<P>
Keď si zostavím zoznam katastrof, môžem povedať, že postihnutí sú všetci: záplavy, ktoré zasiahli Nemecko v roku 2002, veľké pandémie a tiež terorizmus. Z tohto dôvodu, pán komisár, by som chcel, aby Komisia prevzala ďalšiu iniciatívu a navrhla, aby samotné členské štáty išli ešte ďalej. Náš Parlament, Výbor pre životné prostredie, verejné zdravie a bezpečnosť potravín a Podvýbor pre bezpečnosť a obranu vás v týchto aktívnych iniciatívach podporia.
<SPEAKER ID="150" NAME="Edite Estrela" AFFILIATION="S&amp;D">
(PT) Vážená pani predsedajúca, pán komisár, znova sme sa zišli a diskutujeme o požiaroch, pretože každoročne požiare zlikvidujú časť európskych lesov. Vzhľadom na zmenu klímy a globálne otepľovanie budúcnosť nevyzerá o nič nádejnejšie.
<P>
Prírodným katastrofám sa nedá zabrániť, ale mali by sme sa pokúsiť im predchádzať. Môžeme to urobiť ihneď vo forme zníženia našich emisií skleníkových plynov a sformulovania vhodnej politiky lesného hospodárstva, ktorá uzná rôzne environmentálne služby, ktoré vykonávajú lesy najmä ako zásobárne uhlíka.
<P>
Aby sme boli spravodliví, európsky mechanizmus civilnej ochrany dnes už funguje lepšie a viaceré členské štáty vyvinuli veľkú snahu a významne investovali do prevencie požiarov a rýchlych zásahov v prípade ich výskytu. Napríklad v našej krajine, Portugalsku, bol schválený plán, ktorý zahŕňa nové rozdelenie krajiny do zón, vytvorenie osobitného rozpočtu na boj proti požiarom, úpravu právnych predpisov a program ozdravenia spálených oblastí. Napriek tomu sa požiare naďalej vyskytujú.
<P>
Všetky členské štáty postihnuté požiarmi musia robiť viac a lepšie, a Európska komisia takisto musí prijať návrhy, ktoré predložil Európsky parlament vo viacerých uzneseniach. Existuje viacero dokumentov, ktoré poukazujú na riešenia. Barnierov dokument a iné dokumenty, ktoré predložil Parlament, sme už v diskusii spomenuli. Osobne som bola spravodajkyňou pre správu o prírodných katastrofách vo Výbore pre životné prostredie, verejné zdravie a bezpečnosť potravín a sama som predložila niekoľko návrhov.
<P>
Tým členským štátom, ktoré vinia finančné problémy za to, že nie sú zvlášť rýchle v zdokonaľovaní mechanizmu, treba povedať, že prevencia má nižšie náklady ako liečba. Veľmi dôležité je aj to, aby sa na konferencii v Kodani dosiahla ambiciózna medzinárodná dohoda o boji proti zmene klímy. Pritom, pán komisár, naďalej čakáme na smernicu o požiaroch podobnú tej, ktorá bola vydaná v súvislosti s povodňami.
<SPEAKER ID="151" NAME="François Alfonsi" AFFILIATION="Verts/ALE">
(FR) Vážená pani predsedajúca, v tomto lete sa aj Korzika stala obeťou veľmi vážnych požiarov, tak ako Sardínia, Katalánsko, Grécko, Kanárske ostrovy a veľa ďalších európskych regiónov.
<P>
Pokiaľ ide o zasiahnuté obyvateľstvo, naša skupina by v prvom rade chcela požiadať, aby bola zaručená európska solidarita prostredníctvom implementácie Fondu solidarity.
<P>
Ako bude v tejto súvislosti postupovať Komisia? To je prvá otázka, ktorú by som rád položil pánovi komisárovi.
<P>
23. júla boli horúčavy na Korzike výnimočné: 44 stupňov, veľmi suchý vzduch a veľmi silný vietor "scirocco". Za takých podmienok, ktoré budú v dôsledku globálneho otepľovania stále častejšie, boli miestne protipožiarne zdroje vyčerpané v plnej miere napriek tomu, že v predošlých rokoch bolo počasie miernejšie a Korzika bola od nešťastí ušetrená.
<P>
Pre mňa je lekcia jednoduchá: keď sa vyskytnú takéto poveternostné podmienky, podmienky, ktoré je možné predpovedať, musíme byť schopní spoľahnúť sa na podporu jednotiek európskej civilnej ochrany, takých, aké odporúča Barnierova správa a ktoré nám predovšetkým umožnia boj proti začínajúcim požiarom ešte predtým, ako sa vymknú spod kontroly, pretože potom už je príliš neskoro. Ak požiar zasiahne les, zastaví sa až vtedy, keď celý les vyhorí.
<P>
Preto je pre nás dôležité zájsť oveľa ďalej ako v pilotnom projekte, ktorý ste spomenuli, pán komisár. Čo plánuje urobiť Komisia, aby čo najrýchlejšie implementovala tieto jednotky civilnej ochrany, ktoré sa skutočne dokážu vyrovnať s touto obrovskou úlohou, ktorá čaká všetkých Európanov, s úlohou ochrany životného prostredia a predovšetkým boja proti požiarom v stredozemskej oblasti?
<P>
Je správne, že v rozpočte na rok 2010 nie sú vyhradené žiadne prostriedky pre tieto jednotky?
<P>
V tomto zmysle sme predložili pozmeňujúci a doplňujúci návrh. Dúfajme, že veľké skupiny, a predovšetkým Poslanecký klub Európskej ľudovej strany (kresťanských demokratov) pána Barniera, sa rozhodnú pomôcť nám zaistiť prijatie tohto pozmeňujúceho a doplňujúceho návrhu.
<SPEAKER ID="152" NAME="Georgios Toussas" AFFILIATION="GUE/NGL">
(EL) Vážená pani predsedajúca, požiare sú vo veľkej miere politickým problémom, ktorý sa vo veľmi akútnej forme prejavuje v krajinách ako Portugalsko, Španielsko, Francúzsko, Taliansko a Grécko s bolestivými dôsledkami pre ľudí i životné prostredie.
<P>
Pokiaľ ide o naše skúsenosti v Grécku, požiare, ktoré zúrili v severovýchodnej časti regiónov Attica, Kithairon, Eubója a v iných oblastiach Grécka a spôsobili nevyčísliteľné škody, sú dôsledkom podpaľačskej politiky EÚ a striedajúcich sa vlád v našej krajine, ktoré túžia po pôde, lesoch a horských masívoch ako po komoditách kapitalistického hospodárstva.
<P>
Táto nesmierne nebezpečná politika vkladá zbrane do rúk podpaľačom, ktorí - ak možno vychádzať zo spôsobu vypuknutia požiarov a zo sťažností obyvateľov oblastí postihnutých požiarmi - znova konali spojenými silami. Vyjasnime si jednu vec: ak sa nevyrovnáme so základným problémom komercionalizácie a zmeny využitia pôdy, žiadny mechanizmus - nech bude akokoľvek dobre vybavený aktuálnymi zdrojmi - nebude schopný zastaviť tento vážny problém, ktorý devastuje životné prostredie a vo všeobecnosti stanovuje cenu, ktorú budeme musieť zaplatiť za budúcnosť našej planéty.
<P>
Prvé tragické dôsledky tejto politiky bolo možné pozorovať na ostrove Eubója 12. septembra 2009 - iba pred niekoľkými dňami - v podobe katastrofických povodní, ktoré zaplavili požiarmi zničenú Eubóju. Neprimerané protipovodňové stavby a nezdravá pôda v dôsledku požiarov v spojení s intenzívnymi dažďami spôsobili jedno úmrtie a obrovské škody v dedinách, na cestách, mostoch a na ostatnej infraštruktúre. Náhle prívaly dažďa nevysvetľujú tento stupeň deštrukcie. Nie je náhoda, že vždy, keď dôjde k prírodnej katastrofe, sú to pracujúci ľudia, ktorí musia oplakávať stratené životy a sú svedkami deštrukcie svojej biednej existencie a životného prostredia.
<P>
Naliehavo je potrebné financovať priame opatrenia na zaznamenanie škôd a odškodnenie postihnutých rodín robotníkov, roľníkov na ornej pôde a chovateľov hospodárskych zvierat bez akejkoľvek zmeny využívania pozemkov, ako aj opätovne zalesniť spálené územia. Vlastníctvo veľkých súkromných nehnuteľností v horách a lesoch by takisto malo prejsť štátu a lesy i lesnícke komisie by sa mali reštrukturalizovať a skvalitniť...
<P>
(Predsedajúca prerušila rečníka.)
<SPEAKER ID="153" NAME="Mario Mauro" AFFILIATION="PPE">
(IT) Vážená pani predsedajúca, dámy a páni, niet pochýb o tom, že rozpočtový nástroj, ktorým sa vyzbrojila Európska únia, aby sa vyrovnala s takým dôležitým problémom, akým je tento (mám na mysli Fond solidarity), je užitočný, ale zároveň je pravda, že otázku flexibility zdôrazňujeme už od roku 2007, kedy sme mali pocit, že bolo správne kritizovať prístup aplikovaný pri tomto rozpočtovom nástroji.
<P>
Je dôležité, aby manažment tohto nástroja bol čo najflexibilnejší, aby dokázal reagovať na problémy, ktoré sa menia z jedného dňa na druhý. Napríklad je iba správne, aby sme od členských štátov požadovali poskytnutie dokumentácie súvisiacej s udalosťami s dodržaním krátkej časovej lehoty - 10 týždňov a o nič viac; avšak prečo nevyžadujeme dodržanie toho istého termínu aj pre odpoveď členským štátom?
<P>
Zároveň si uvedomujeme, že hoci je v určitých smeroch rozsah škôd dôležitý, musí sa zvážiť úmerne k tomu, s čím musí zápasiť každé jednotlivé územie, aby sa nám podarilo pochopiť a určiť rôzne potreby obyvateľstva. Práve pre túto príčinu Parlament spoločne s Výborom pre rozpočet a inými výbormi už dlhý čas predkladá komentáre, ktoré aj sprostredkúvame do pozornosti Rady, avšak Rada sa tvári, že ich nevidí. Ak je možné prehodnotiť aspekt flexibility, znamená to, že Fond solidarity ako nástroj môže byť skvalitnený a ešte viac zefektívnený, čo nám umožní riešiť obrovské problémy, ktorým budeme čeliť stále častejšie.
<P>
Požiadavkou teda je, pán komisár, aby sa plne zohľadnili odseky 3 a 11 tohto uznesenia tak, aby aspekt flexibility nebol vnímaný ako požiadavka členských štátov, aby si mohli robiť čokoľvek, čo si zmyslia, len aby si zaistili odpoveď, ale ako požiadavka, ktorá inteligentne reaguje na zmeny, čím zaručí skutočne úplnú efektívnosť tohto nástroja.
<SPEAKER ID="154" NAME="Andres Perello Rodriguez" AFFILIATION="S&amp;D">
(ES) Vážená pani predsedajúca, pán komisár, skutočne niet pochýb o tom, že sme v poslednom čase dosiahli pokrok, ale napriek všetkému zaznamenanému pokroku zaznamenávame čoraz častejší výskyt požiarov v južnej časti Európskej únie. Preto uznesenie, ktoré prijal Parlament, nemôže byť iba ďalším uznesením, ktorého úlohou je demonštrovať naše vážne obavy v súvislosti s katastrofami, ktoré sa odohrávajú inde.
<P>
K lesným požiarom dochádza z rozličných príčin, ale nikto nemôže poprieť, že sú poháňané zmenou klímy. Nezávisle od zodpovednosti, ktorá môže spočívať na niektorých členských štátoch alebo niektorých autonómnych regiónoch, je isté, že Parlament musí jasne vyzvať Komisiu, aby konala rýchlo a sprístupnila všetky zdroje, ktoré má k dispozícii, a tie nie sú zanedbateľné. Obete, utrpené škody a potreba opätovného zalesňovania nemajú žiadne porozumenie pre byrokraciu alebo medzery v rozpočte.
<P>
Musíme si určiť priority a musíme konať, čo v tomto prípade znamená zmenu stratégií, mobilizáciu zdrojov, ich rozšírenie a optimalizáciu preventívnej politiky. Musíme požadovať, aby členské štáty prevzali zodpovednosť, ak sa tak nedeje, ale aj porozumieť, že tu nejde iba o problém niekoľkých členských štátov v južnej Európe a že zmena klímy nemá vplyv iba na niektoré členské štáty - jej účinok pocítia všetci a ide o naše spoločné záujmy.
<P>
Preto jednou z hlavných úloh, ktoré má Parlament, je zaistiť, aby Európska únia na summite v Kodani prijala jasné, pevné záväzky čo najviac redukovať emisie skleníkových plynov, pretože je zrejmé, že ony sú v pozadí požiarov a ich príčin, pričom samotné požiare takisto sú príčinami ďalšej zmeny klímy.
<P>
Preto, keď už sme prijali toto uznesenie, toto bude nepochybne úlohou pre náš Parlament. Úlohu, pred ktorou stojí Komisia, však treba vyriešiť, ak chce pán komisár skutočne zabrániť tomu, aby južná časť Únie, ktorá naozaj existuje, naďalej horela.
<SPEAKER ID="155" NAME="Veronica Lope Fontagné" AFFILIATION="PPE">
(ES) Vážená pani predsedajúca, pán komisár, dámy a páni, žiaľ sa musíme na prvom plenárnom zasadnutí nášho zákonodarného zboru zaoberať touto smutnou a dnes už tradičnou otázkou: prírodné katastrofy, a to predovšetkým požiare.
<P>
Znova oplakávame šírenie požiarov počas leta 2009, ktoré spôsobili straty na ľudských životoch. Vyhaslo dvadsať životov, všetky v mojej krajine. Preto moja prvá myšlienka a maximálny súcit patria ľudskému utrpeniu spôsobenému týmito katastrofami.
<P>
Rád by som zdôraznila katastrofálny účinok, ktorý má tento typ katastrofy na životy dotknutých populácií, na ich hospodárstva, zamestnanosť, prírodné a kultúrne dedičstvo, životné prostredie a cestovný ruch. V mojom regióne počas tohto leta horelo na ploche 22 000 hektárov, pričom polovica z toho bola na územiach, ktoré sú chránené vzhľadom na svoju environmentálnu dôležitosť.
<P>
Na tieto problémy musíme odpovedať bez váhania, ľudia to požadujú. Európske inštitúcie nemôžu opätovne preukázať neschopnosť nájsť adekvátne riešenie pre tých, ktorí boli postihnutí. Musíme byť schopní pomáhať obetiam a dláždiť cestu k obnove dotknutých oblastí. Potrebujeme pokračovať v tvrdej práci na prevencii a ďalej pokročiť v rozvoji európskej služby civilnej ochrany.
<P>
Rada by som vyjadrila dve výzvy: po prvé by som chcela vyzvať Európsku komisiu, aby zanalyzovala situáciu a prijala vhodné opatrenia na odškodnenie sociálnych nákladov súvisiacich so stratou zamestnania a zdrojov príjmov obyvateľov dotknutých regiónov. Po druhé by som chcela adresovať výzvu španielskej vláde, ktorá bude predsedať Rade od januára 2010. Španielska vláda musí dokázať sprostredkovať svoje pocity a obavy svojim náprotivkom. Považujem za nevyhnutné, aby si za prioritu vo svojom programe určila odblokovanie reformy európskeho Fondu solidarity.
<P>
Španielske predsedníctvo tiež musí prijať jasný záväzok rozvíjať spoločnú európsku stratégiu. Musí tiež prehodnotiť preventívne opatrenia a modely manažmentu lesného hospodárstva, ktoré podporujú vznik veľkých požiarov.
<SPEAKER ID="156" NAME="Francesca Balzani" AFFILIATION="S&amp;D">
(IT) Vážená pani predsedajúca, dámy a páni, ako členka Skupiny Progresívnej aliancie socialistov a demokratov v Európskom parlamente, ktorá, dokonca aj v posledných dňoch, s veľkým smútkom pozorovala, ako jeden požiar za druhým devastoval obrovské územia v okolí mesta Janov v talianskom regióne Ligúria, cítim, že je skutočne naliehavo potrebné, aby Európa venovala pozornosť tejto otázke a zasiahla s cieľom zabrániť tomuto smutne opakovanému výskytu katastrof.
<P>
K opakovaniu katastrof by nemalo dochádzať. Každý deň by sme mali pracovať na tom, aby sme zamedzili výskytu cyklických katastrof. Preto sa domnievam, že iba samotná Európa môže a musí účinne zasiahnuť v podobe záväzných predpisov, ktoré zachovajú tieto vzácne oblasti, ktorým každý rok hrozí, že ich zasiahne požiar a ktoré sú v skutočnosti dedičstvom nás všetkých, pretože je síce pravdou, že k vzniku požiarov dochádza stále častejšie v južnej Európe, ale i keď horí iba malá časť tejto južnej Európy, v skutočnosti ničivé plamene zasahujú celú Európu.
<P>
Musíme intervenovať v podobe preventívnej politiky a vhodných direktív pre oblasť lesného hospodárstva - a pod prevenciou mám tiež na mysli intervenciu prostredníctvom precíznej, dôkladnej a cielenej kampane proti všetkým formám špekulácie priamo alebo nepriamo spojenej s týmito katastrofami. Myslím si však, že tiež musíme zaistiť širší, ľahší a rýchlejší prístup k základným zdrojom, aby sme prinajmenšom zmiernili ničivé účinky týchto katastrof. Odvolávam sa tým v prvom rade a najmä na Fond solidarity, nástroj, ktorý by sa mal nepochybne rýchlejšie využívať na pomoc dotknutým oblastiam.
<SPEAKER ID="157" NAME="Françoise Grossetête" AFFILIATION="PPE">
(FR) Vážená pani predsedajúca, bolo to v roku 2001, keď sme vyzvali na vytvorenie európskeho mechanizmu civilnej ochrany tesne po katastrofe 11. septembra.
<P>
Neskôr sme vytvorili fond. Potom prišla Barnierova správa, ktorá zdôraznila potrebu preukazovania solidarity. Dnes táto solidarita funguje, musí však byť účinnejšia a musíme dokázať zaradiť vyššiu rýchlosť.
<P>
Treba rozvinúť dva body. Po prvé, schopnosť reagovať. Všetci ľudia, ktorí boli, nanešťastie, zasiahnutí týmito požiarmi, vyjadrujú ľútosť nad faktom, že postupy sú často príliš zdĺhavé a že ich zavádzanie je veľmi zdĺhavé, napriek tomu, že v reálnom živote v prípade požiarov musíme konať veľmi rýchlo. Skutočne musíme byť flexibilnejší a dokázať pružnejšie implementovať tieto procedúry, pretože čas je v tomto prípade drahocenný.
<P>
A potom je tu prevencia. Nehovoríme dosť o prevencii, pretože sa dotýka princípu subsidiarity. Počúvame, že členské štáty sú tými, ktoré majú rozhodovať. Avšak keď tieto požiare poškodzujú biodiverzitu a životné prostredie, keď vplývajú na veci, ktoré sú pre ľudí najdrahocennejšie, teda na ich majetok, vlastníctvo a ich domovy, a keď navyše tragicky zapríčinia stratu životov, nemáme právo nezabezpečiť túto prevenciu. To je trestný čin.
<P>
Musí to prestať, a ak to má prestať, potrebujeme aj finančné zdroje. Je preto absolútnym imperatívom zabezpečiť sa optimálnymi rozpočtami, aby sme v kontexte tohto európskeho mechanizmu civilnej ochrany boli oveľa efektívnejší. Zaistime preto, aby rozpočet - náš rozpočet - skutočne zohľadnil tento problém. Toto všetko tiež vyžaduje, aby sme uplatňovali špecifický prístup k našej politike v oblasti poľnohospodárstva a lesného hospodárstva, a toto je problematika, o ktorej dostatočne nehovoríme.
<P>
Prevencia, schopnosť reagovať a zdroje: jedným slovom, treba urobiť všetko, aby sme zaistili, že južná Európa už nevyhnutne nebude ako mačka na horúcej streche.
<SPEAKER ID="158" NAME="Kriton Arsenis" AFFILIATION="S&amp;D">
(EL) Vážená pani predsedajúca, pán komisár, opätovne tento rok bola južná Európa neuveriteľne tvrdo zasiahnutá ničivými požiarmi, pričom požiare podobných rozmerov tiež vypukli v USA a v iných krajinách rozvinutého i rozvíjajúceho sa sveta.
<P>
Nemôže byť pochybností o tom, že zmena klímy ohrozuje lesy Stredozemia a iné kľúčové oblasti planéty. Deštrukcia lesov v Stredozemí však ničí schopnosť prírodných ekosystémov pôsobiť ako prírodná zásobáreň oxidu uhličitého. Potrebná je európska politika prevencie a riešenia lesných požiarov, ako aj finančná podpora z Európskej únie pre krajiny ako Grécko, ktoré sa tento rok vyrovnávajú s najhoršími dôsledkami.
<P>
Nemôže byť pochýb o tom, že v niektorých krajinách existovali veľké nedostatky v koordinácii medzi mechanizmami lesnej ochrany a civilnej ochrany a že pri prijímaní preventívnych opatrení sa toto nikdy nesmie zopakovať. Vzniká tiež dojem, že lesy v dosahu troch hodín cesty od veľkých miest alebo stredísk cestovného ruchu sú často ohrozené požiarmi. Mnohí ľudia majú pocit, že môžu z ničenia lesov ťažiť osobný zisk. Dokážu "sadiť" domy a iné budovy rýchlejšie, ako členské štáty a prírodné ekosystémy dokážu sadiť stromy na spálenej zemi.
<P>
Často existujú vnútroštátne zákony, ktoré také postoje povzbudzujú a vysielajú nesprávne posolstvo. Európska politika ochrany lesov, obnovy spálenej zeme, zalesňovania priestorov, v rámci európskej pomoci pri boji so zmenou klímy, je absolútne nevyhnutná, ako sú aj koordinované kroky Európy pri prevencii a likvidácii požiarov, obnove lesov a zakladaní nových lesných priestorov.
<P>
Potrebujeme tieto veci dať okamžite do pohybu najmä v období predchádzajúcom rokovaniam na kodanskej konferencii, ktorá bude rozhodujúcou pre budúcnosť našej planéty. Rozvojové krajiny budeme žiadať, aby ochraňovali dažďové pralesy; budeme sa zaoberať kľúčovým problémom, ktorým je, že ničenie lesov zodpovedá za 20 % emisií skleníkových plynov. Musíme preto byť tí, ktorí pôjdu príkladom vďaka tomu, že zaistíme absolútnu ochranu ohrozených lesov, našich ohrozených lesov v Európe, a to sú lesy v Stredozemí.
<SPEAKER ID="159" NAME="Markus Ferber" AFFILIATION="PPE">
(DE) Vážená pani predsedajúca, rozsah lesných požiarov v skutočnosti presahuje schopnosti menších členských štátov, najmä v regiónoch zvlášť postihnutých suchom. Samozrejme, práve preto Parlament podporuje európsky Fond solidarity. Vyzývame Radu, aby konečne tieto financie uvoľnila bez prekážok. Regióny peniaze naliehavo potrebujú na rekonštrukciu a prevenciu. Fond solidarity, v spojení s existujúcimi environmentálnymi a poľnohospodárskymi programami, by mohol pomôcť na skutočne trvalej báze.
<P>
Odhliadnuc od toho však pri boji s požiarmi ide primárne o národnú kompetenciu. Prísnejšie tresty pre tých, ktorí zakladajú požiare, zmrazenie rozvoja približne na 30 rokov, kde sa dokáže podpaľačstvo, vyškolenie požiarnych zborov - v tomto ohľade je možné a jednoducho nevyhnutné robiť viac. Európa však tiež musí robiť viac, najmä pokiaľ ide o lepšiu koordináciu. Know-how európskych požiarnych zborov sa musí preniesť do regiónov s vysokými úrovňami zraniteľnosti voči katastrofám a potrebujeme lepšie pravidlá na realizáciu cezhraničných operácií. V tomto smere očakávame návrhy od Komisie, tieto by však nemali zasahovať do kompetencií členských štátov. Tento bod - nezasahovanie do kompetencií členských štátov - je niečím, čo je podľa môjho názoru mimoriadne dôležité. Rozhodne je možné zamýšľať sa nad európskymi požiarnymi zbormi a európskymi leteckými silami, ale až potom, keď budú optimalizované všetky schopnosti samotných štátov a podarí sa efektívne dosiahnuť finančnú pomoc pre postihnuté územia.
<P>
Myslím si, že je priskoro na diskusiu o prevencii katastrof ako o európskej kompetencii. Najprv urobme prvý krok a až potom druhý. Vykonajme najskôr najdôležitejšie veci, to znamená opatrenia siahajúce od európskej pomoci k svojpomoci vrátane prostriedkov z Fondu solidarity so školeniami a lepšou európskou koordináciou.
<SPEAKER ID="161" NAME="Inés Ayala Sender" AFFILIATION="S&amp;D">
(ES) Vážený pán predsedajúci, v prvom rade by som chcela vyjadriť našu sústrasť a náš záujem o obete a ich rodiny, pretože je pravda, že každé leto musíme vyjadrovať žiaľ nad touto situáciou.
<P>
Preto je čoraz dôležitejšie, aby sa Európa konečne vyzbrojila efektívnym nástrojom. Myslíme si, možno preto, lebo patrím do sektora dopravy a som odborníčkou na bezpečnosť cestnej premávky, že by sme možno, pán komisár, mali pouvažovať o niečom podobnom akčnému plánu pre bezpečnosť cestnej premávky. O európskom akčnom pláne s cieľmi, stratégiami, v ktorých by sa skvalitnenie rýchlej intervencie v rámci nevyhnutného časového úseku, ako sa to deje pri bezpečnosti na cestách, možno ukázalo osožným a tiež by skvalitnilo pracovné podmienky a školenia pre profesionálov. Myslím si tiež, že zvyšovanie povedomia a podpora kultúry prevencie majú základnú dôležitosť. Postupne sa nám to darí dosahovať pri bezpečnosti na cestách. Prečo by sme to isté nemohli urobiť vo vzťahu k ponuke protipožiarnej ochrany?
<P>
Samozrejme, vítame fakt, že koordinácia spoločne so solidaritou sa skvalitnili. Myslím si, že vyslaním potrebných lietadiel sa španielska vláda stala súčasťou procesu zvyšovania povedomia medzi južnými krajinami, ale podobne by sa to malo diať i medzi severom a juhom.
<P>
Takisto vítame fakt, že pilotný projekt taktickej rezervy protipožiarnych vzdušných síl by sa v budúcnosti skutočne mohol stať intervenčnou jednotkou, čo naozaj považujem za dôležité.
<P>
V Rade však naďalej máme blokované právne predpisy, napríklad právne predpisy týkajúce sa Fondu solidarity, ako aj právne predpisy týkajúce sa ochrany pôdy, prijatie ktorých by podľa nášho názoru bolo mimoriadne užitočné.
<SPEAKER ID="162" NAME="Gaston Franco" AFFILIATION="PPE">
(FR) Vážený pán predsedajúci, pán komisár, dámy a páni, v tomto lete les v Stredozemí opätovne pohltili plamene: v Marseille a na južnej Korzike, avšak aj v Taliansku, v Španielsku a vo veľkom rozsahu aj v Grécku. Vyše 400 000 hektárov lesa a polí ľahlo popolom, čo spôsobilo značné materiálne škody, nenapraviteľnú ujmu biodiverzite, ako aj tragickú stratu ľudských životov.
<P>
Keďže ma rozhorčuje, ako tu opätovne, rok čo rok, vyslovujeme toto konštatovanie, a keďže mám na pamäti znásobujúci účinok globálneho otepľovania na požiare, vyzývam, aby sa sformovalo európske povedomie o potrebe koordinovanejších snáh a koordinácie protipožiarnych zdrojov.
<P>
Rád by som videl, ako pod Úniou pre Stredozemie nadobúda formu obrovský euro-stredozemský projekt spolupráce v boji proti lesným požiarom. Vítam existujúce iniciatívy a predovšetkým Európsky informačný systém o lesných požiaroch - pilotný projekt.
<P>
Okrem toho vyzývam aj na uskutočnenie reformy Fondu solidarity Európskej únie tak, aby sa stal efektívnym nástrojom reagovania na krízy. Ďalej vyzývam na posilnenie európskych ochranných síl a nástroja EuropeAid, ktorý navrhol pán Barnier v roku 2006 na zásahy na území 27 členských štátov, ako aj v zahraničí.
<P>
Domnievam sa, že jeden z kľúčov k problému lesných požiarov súvisí s delením sa o informácie a optimálne postupy v oblasti prevencie, a rád by som poukázal na priekopnícku úlohu, ktorú zohrali hasiči pri boji proti lesným požiarom v mojom vlastnom departmente. Samozrejme môžem Európe ponúknuť tento príklad, ktorý môže byť užitočný.
<SPEAKER ID="163" NAME="Eija-Riitta Korhola" AFFILIATION="PPE">
(FI) Vážený pán predsedajúci, posledný rok patril medzi najtragickejšie z hľadiska lesných požiarov. Stratili sme stovky a tisíce hektárov lesa najmä v oblasti Stredozemia. Dohady o príčinách vzniku lesných požiarov vedú k vášnivým hádkam, pretože, žiaľ, všetci sme si vedomí negatívnych následkov. Objavil sa názor, že zmena klímy zodpovedá za zvýšenie počtu lesných požiarov a že aj v Európe by sme sa mali pripraviť na dlhšie obdobia lesných požiarov, nielen od júna do septembra, ako to bolo bežné doteraz. Letá začínajú skôr, sú teplejšie a suchšie, najmä na juhu, a riziko vzniku požiarov preto narastá. Je pravda, že tento rok sa, výnimočne, vyskytli prudké lesné požiare na severozápade Španielska a v Portugalsku už v marci a že podmienky na vznik lesných požiarov sú preto priaznivé, samotný problém však nespočíva v postupnej zmene prírodných podmienok, ale inde.
<P>
Výskumní pracovníci v oblasti životného prostredia zistili, že lesné požiare v EÚ, Austrálii a Kalifornii možno vysvetliť najmä sociálno-ekonomickými faktormi. Zatiaľ sa im nepodarilo nájsť žiadne priame prepojenie k zmene klímy. Kľúčové faktory pri vypuknutí lesných požiarov sú stavby a tlaky spojené s potrebou vzniku nových obydlí, poľnohospodárstvo, určité druhy rastlín a stromov, ktoré boli pestované, nedostatok vedomostí a obozretnosti, a napokon nedbalosť na strane úradov. Napríklad nedostatočný počet hasičských zborov a neschopnosť riešiť a zabraňovať zločinom, ktoré by mohli vyústiť v požiare, stoja za tragédiami z tohto leta.
<P>
So zmenou klímy sa budú meniť aj prírodné podmienky - to je fakt. To však nevysvetľuje environmentálne katastrofy, najmä ak sa tie isté javy opakujú každých pár rokov, a preto by sme zrejme mali byť lepšie pripravení. Nastal čas, aby sa členské štáty Únie pozreli do zrkadla, pretože či v budúcnosti budú alebo nebudú vznikať lesné požiare, bude závisieť od nás. Prispôsobiť sa meniacemu sa prostrediu je jedna vec, akceptovať zlé strnulé postupy a byť nepripravený je celkom iná vec.
<P>
(potlesk)
<SPEAKER ID="164" NAME="Sari Essayah" AFFILIATION="PPE">
(FI) Vážený pán predsedajúci, súhlasím s tými v tejto sále, ktorí povedali, že je vždy lacnejšie predchádzať škode, ako riešiť jej následky. Väčšina tohto financovania by sa mala venovať prevencii požiarov a záplav v južnej Európe. Popri monitorovaní satelitmi potrebujeme rovnaký druh výstražného systému pred lesnými požiarmi a systému prevencie, ktorý úspešne už mnohé roky funguje napríklad vo Fínsku. Okrem toho potrebujeme na národnej úrovni zabezpečiť, aby vybavenie používané hasičskými zbormi bolo na štandardnej úrovni, čo nám umožní čo najskôr dostať požiare pod kontrolu.
<P>
Zvýšenie počtu záplav je do veľkej miery zapríčinené zmenou klímy, a preto najlepší spôsob, ako tomu zabrániť, je dosiahnuť vhodnú dohodu na kodanskej konferencii. Je však takisto možné vyvinúť aktivitu na národnej úrovni, ktorá sa bude týkať prevencie záplav. Musíme praktizovať ten správny druh politiky v lesnom hospodárstve, lesy v horských pásmach potrebujú ochranu, a mali by sme sadiť lesy s tými správnymi druhmi stromov, aby ich koreňové systémy dokázali vstrebávať vodu, čo zaručí, že nedôjde k príliš rýchlemu vysušeniu. Takisto by sa v blízkosti vodných útvarov mali budovať hrádze a priehrady a mali by sa vybagrovať vodné kanály na účinnejšie odvodňovanie v čase povodní. Musíme uznať, že za tieto záležitosti vo veľkej miere zodpovedá každý členský štát. EÚ nemôže prevziať zodpovednosť za záležitosti, ktoré podliehajú rozhodnutiam štátov, ani za nedbalosť, ku ktorej dochádza. Fond solidarity Európskej únie je v prvom rade zdrojom núdzovej pomoci, a ja dúfam, že rôzne členské štáty budú pripravené investovať do dlhodobej politiky lesného hospodárstva, prevencie požiarov a ochrany pred povodňami.
<SPEAKER ID="165" NAME="Gabriel Mato Adrover" AFFILIATION="PPE">
(ES) Vážený pán predsedajúci, pán komisár, požiar je vždy tragédiou, tragédiou pre ľudí, tragédiou pre životné prostredie, hospodárskou a spoločenskou tragédiou.
<P>
Mal som to nešťastie žiť veľmi blízko k tejto tragédii, k požiaru, ktoré toto leto vypukol na ostrove La Palma na Kanárskych ostrovoch. Preto vítam toto uznesenie a som presvedčený, že budeme schopní prijať ho jednomyseľne. Ide o kompletné uznesenie, ku ktorému bolo doručených mnoho príspevkov a ktoré predovšetkým robí niečo dôležité. V prvom rade pamätá na obete, na všetky obete, a vzdáva hold všetkým, ktorí ako dobrovoľníci pracujú na hasení požiarov.
<P>
Zahŕňa však aj významné úvahy o dôležitosti sucha a zväčšujúcej sa rozlohy púští pri šírení požiarov, ako aj o výslednom každoročnom miznutí státisícov hektárov.
<P>
Obsahuje tiež dôležité zamyslenia o príčinách, ktoré požiare eskalujú, napríklad postupné opúšťanie vidieka, nedostatočná údržba lesov a neadekvátne tresty pre podpaľačov. V tomto smere potrebujeme konať a konať rázne.
<P>
Komisia by mala vypracovať stratégiu prevencie rizík a efektívnu stratégiu boja proti prírodným katastrofám, ako aj protokol jednotného postupu. Pomoc je však takisto dôležitá pre obnovu, opätovné vybudovanie produkčného potenciálu a pre kompenzáciu sociálnych nákladov a straty pracovných miest.
<P>
Ako uviedol pán komisár, koordinácia má zásadnú dôležitosť. Potrebná je však koordinácia medzi rôznymi nástrojmi Spoločenstva: medzi štrukturálnymi fondmi a Fondom solidarity - ktorý očividne treba zreformovať - a ich flexibilita, a tiež medzi nástrojmi typu Aid Plus a, samozrejme, mechanizmom rýchlej reakcie, o ktorom sme už diskutovali.
<P>
Pri riešení týchto problémov musíme zájsť ďalej a úprimne sa domnievam, že toto uznesenie je krokom správnym smerom.
<SPEAKER ID="166" NAME="José Manuel Fernandes" AFFILIATION="PPE">
(PT) Vážený pán predsedajúci, pán komisár, dámy a páni, toto je čas, kedy máme preukázať solidaritu, ale ide tiež o našu príležitosť - dokonca by som povedal povinnosť - pracovať na vylepšeniach, zmenách a tiež prispôsobeniach. Prispôsobenia, ktoré sú okamžite potrebné, sa týkajú Fondu solidarity Európskej únie tak, aby mohol byť využívaný - a využívaný pohotovo - pri boji s následkami týchto katastrof, kým vylepšenia a zmeny sa týkajú politiky v oblasti lesného hospodárstva.
<P>
Potrebujeme európsku politiku v oblasti lesov, ktorej cieľom bude jednak zvýšiť ich profil, jednak prevencia požiarov. V mnohých členských štátoch, čo je aj prípad môjho štátu, Portugalska, dokonca ešte ani neexistuje kompletný register pôdy, takže ani nepoznáme všetkých majiteľov. To spôsobuje problémy pri rozvoji pôdy, opätovnom zalesňovaní a v politike prevencie požiarov.
<P>
V súvislosti s touto politikou prevencie tu mám otázku, ktorá je zároveň návrhom: prečo by sme nezahrnuli opatrenia v rámci prevencie lesných požiarov do plánu hospodárskej obnovy EÚ, do plánu oživenia európskeho hospodárstva? Ak by sme podporili opatrenia na vyčistenie našich lesov - a ak by napríklad produkt takýchto opatrení mohol byť využitý na tvorbu energie pomocou elektrární využívajúcich biomasu a riadne naprojektovaných na daný účel - ak by sme takto konali, jednoznačne by sme pomáhali životnému prostrediu jeho ochranou a zároveň by sme vytvárali pracovné miesta, čo je momentálne ďalší z európskych cieľov.
<SPEAKER ID="167" NAME="Lambert van Nistelrooij" AFFILIATION="PPE">
(NL) Vážený pán predsedajúci, je dobré, že v tento prvý deň zasadnutia Parlamentu diskutujeme o katastrofách v južnej Európe, a ja takisto ďakujem tým kolegom a kolegyniam, ktorí pracovali konkrétne na týchto textoch. Máme pred sebou dobré uznesenie. V prvom rade ide, samozrejme, o medziľudskú angažovanosť alebo blízkosť k ľuďom - ako to vždy tvrdíme v súvislosti s našimi voľbami - a o solidaritu. Tentoraz ide o požiare v južnej Európe, ale ktovie, túto zimu môže dôjsť k záplavám v celkom iných častiach Európy. My vo Výbore pre regionálny rozvoj sme už viackrát diskutovali o vylepšeniach vo Fonde solidarity. Rozhodne nie je naším zámerom požadovať nové nástroje, ale skôr vylepšovať tie, ktoré už máme, tak, aby boli účinnejšie. A teraz, pán komisár Dimas, čo je na tomto všetkom trochu zvláštne? Všetko sme s drvivou podporou sformulovali tu v Parlamente a špecifikovali sme, ktoré veci by bolo možné vylepšiť, to všetko však zablokovala Rada. Rada už dva roky nie je schopná čokoľvek v tejto záležitosti podniknúť. Moja otázka na vás znie, či ešte vôbec máme nejakú nádej pohnúť sa vpred. Oprávnene ste predniesli správu o pokroku v súvislosti s pilotným projektom a leteckými silami, ktoré boli nasadené, ale vôbec nič nepočujeme o základných dokumentoch, ktoré sme tak dôrazne žiadali. Sú ešte vôbec na programe činnosti? Čo sa deje naozaj?
<P>
V súvislosti s jednotkami civilnej ochrany by som povedal, že samo osebe je skvelé, ak Európa nasadzuje svoje vlastné nástroje, ale že široké základy ležia v samotných členských štátoch. Výmena odborných poznatkov a ich uplatňovanie predovšetkým v samotnom širšom regióne by mali tvoriť tieto základy.
<P>
A napokon rehabilitácia: náprava škôd, nové osadenie a všetko, čo s tým súvisí. Tu nejde o záležitosť pre centralizovanú kontrolu, ale o takú, ktorá musí byť decentralizovaná na členské štáty. Máme však aj tieto fondy - štrukturálne fondy, poľnohospodárske fondy - tak prečo nezačať? Môže ísť o hospodársky plán, ako sme si práve vypočuli, ale rovnako aj o plán obnovy, ktorý sa bude uplatňovať komplexným spôsobom a v ktorom budú decentralizované nástroje zohrávať mimoriadne dôležitú úlohu. Práve toto požaduje uznesenie, a preto ho zajtra bezvýhradne podporíme.
<SPEAKER ID="168" NAME="Antonio Cancian" AFFILIATION="PPE">
(IT) Vážený pán predsedajúci, pán komisár, dámy a páni, akokoľvek presné je uznesenie nazvané Prírodné katastrofy, ktoré predložila Skupina Európskej ľudovej strany (kresťanských demokratov), napriek tomu by som chcel upriamiť pozornosť na niektoré body, o ktorých sme sa dnes večer už zmienili, ktorými sa však uznesenie nezaoberá, a preto sú predmetom pozmeňujúcich a doplňujúcich návrhov, ktoré som predložil.
<P>
Počas tohto leta sa popri požiaroch vyskytli aj iné katastrofy, k poslednej z nich pritom došlo iba minulý víkend na juhu Talianska. Ja sám pochádzam z talianskeho regiónu Veneto, ktorý bol v júni a júli postihnutý zosuvmi pôdy a smršťami, pričom by som ako príklady mohol uviesť Vallà di Riese a Borca di Cadore.
<P>
V uznesení by sme mali spomenúť aj iné prírodné katastrofy, nielen požiare, pretože letné záplavy, žiaľ, nie sú novým úkazom; ide o jeden zo scenárov, s ktorým sa budeme musieť v budúcnosti stretávať, pretože ide o smutný dôsledok zmeny klímy zapríčinenej globálnym otepľovaním. Musíme sa preto pokúsiť trvať na preventívnych opatreniach a na vybudovaní infraštruktúry, ktorá dokáže týmto udalostiam zabrániť alebo aspoň dokáže zabrániť šíreniu škôd, či ešte niečomu horšiemu, keď táto infraštruktúra škody ešte zvyšuje: myslím pritom na priehrady v horských oblastiach, oblasti zeleného pásma, vidiecke a lesné oblasti, ako aj územia popri vodných tokoch.
<P>
Po druhé, keďže sú vo väčšine prípadov prírodné katastrofy spôsobené aj ľudským konaním, je dôležité zistiť, kto je za ne zodpovedný, stíhať previnilcov a sprísniť tresty. Napokon by som rád povedal, že založenie týchto nezávislých intervenčných jednotiek a súvisiaceho Fondu solidarity je dobrý nápad. Ako spomenul pán Mauro, dôležité však je pokúsiť sa rozšíriť zásahy aj na iné katastrofy, zvýšiť pridelenie prostriedkov na tieto katastrofy kombináciou rôznych fondov, zjednodušiť postupy a zaistiť väčšiu koordináciu a flexibilitu.
<SPEAKER ID="169" NAME="Mairead McGuinness" AFFILIATION="PPE">
Vážený pán predsedajúci, túto rozpravu som počúvala vo svojej kancelárii. Ako je zrejmé (a sme za to vďační), v Írsku nezažívame také prudké požiare ako naši juhoeurópski kolegovia. Na um mi prišli dve myšlienky. Jednou z nich je, že v tomto Parlamente máme tendenciu hovoriť iba o tých problémoch, ktoré majú priamy vplyv na naše vlastné krajiny, a vzhľadom na to, že v Írsku práve diskutujeme o Lisabonskej zmluve - kde hovoríme o solidarite v celej Európskej únii -, nazdávam sa, že ide o zlozvyk, ktorého by sme sa mali zbaviť. Myslím si, že viacerí z nás by mali prehovoriť aj o otázkach, o ktorých vieme, že zaujímajú aj iné členské štáty, aby sme podporili pocit väčšej solidarity medzi poslancami tohto Parlamentu v súvislosti s obavami, ktoré trápia občanov v našich krajinách. Ja by som napríklad privítala, keby sa aj iní zaoberali otázkami, ktoré môžu byť dôležité v Írsku pre mojich spoluobčanov. Myslím si, že by nám to pomohlo propagovať myšlienku, že Európa je prospešná nám všetkým a že nehľadíme iba na svoje vlastné záujmy. Toto je jedna z vecí, v ktorých Európska únia zatiaľ zlyháva, a práve s tým zápasíme počas rozpravy o Lisabonskej zmluve.
<P>
Dovoľte mi podporiť vaše snahy v tejto rozprave a vyjadriť svoju solidaritu vo vzťahu k problémom v južnej Európe. Treba si poradiť s tými, ktorí úmyselne deštruujú. Pozrime sa na prevenciu. Oveľa viac musí dosiahnuť manažment a napokon sa musia uvoľniť fondy solidarity pre potreby tých, ktorí sú na ne odkázaní.
<SPEAKER ID="170" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, pán komisár Dimas, som po prvý raz poslancom Európskeho parlamentu (zvolený som bol 7. júna), ale z rozpravy je jasné, že sa táto záležitosť vracia každý september po vlne ničivých požiarov, ktorými je postihnutá najmä južná Európa: Taliansko, Francúzsko, Grécko a Španielsko.
<P>
Spomenutý už bol ničivý požiar na ostrove La Palma, v najvzdialenejšom regióne Kanárskych ostrovov, španielskej autonómnej komunity, kde som sa narodil a kde žijem. Dôležité však je, aby sme si uvedomili, že hoci sú mimoriadne silné na južných hraniciach Európy, dostávame tu príležitosť ešte zintenzívniť sympatiu a spojenie, ktoré cítia občania k tomu, čo znamená Európa: pridanú hodnotu pri reakcii na nešťastie.
<P>
Znamená to európsku pridanú hodnotu pri prevencii a európsku pridanú hodnotu pri koordinácii inštitúcií: Komisie, Rady a Európskeho parlamentu s uznesením, v spolupráci s členskými štátmi. Potrebujeme však tiež európsku pridanú hodnotu v reakcii na nešťastie.
<P>
Preto je dôležité, aby sme prešli od rozpravy k činom, a to tak, že Fond solidarity urobíme flexibilnejším pri reakcii na núdzové situácie a uvedieme do prevádzky spomínané európske jednotky civilnej ochrany, ktoré na to stále ešte iba čakajú a ktoré by v budúcnosti skutočne mohli zavážiť, keď budeme znova čeliť podobným núdzovým situáciám, opakujúcim sa každé leto v dôsledku zmeny klímy a globálneho otepľovania.
<SPEAKER ID="171" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, viac ako všetky prejavy solidarity zoči-voči tejto pohrome lesných požiarov, ktoré každoročne pustošia naše južné členské štáty vrátane Grécka, Talianska, Španielska a Portugalska, naliehavo potrebujeme prijať nevyhnutné opatrenia na zvrat tejto situácie, pretože nám ničí aj naše posledné lesy, majetky, hospodárske zvieratá, biodiverzitu a - čo je ešte horšie - aj nejeden ľudský život.
<P>
Nastal preto čas postaviť sa čelom príčinám tejto pohromy a zaregistrovať závažnú a rastúcu mieru opúšťania vidieckych oblastí. Nastal čas zmeniť spoločnú poľnohospodársku politiku tak, aby sme investovali do prevencie, čo tiež znamená investície do multifunkčného poľnohospodárstva vrátane lesníctva v Stredozemí prostredníctvom rodinných hospodárstiev a vytvorenia podmienok pre poľnohospodárske usadlosti menšieho a stredného rozsahu, aby mladí ľudia zostávali vo vidieckych oblastiach a týmto spôsobom prispievali k opatreniam s cieľom predísť tejto každoročnej pohrome.
<SPEAKER ID="172" NAME="Malika Benarab-Attou" AFFILIATION="Verts/ALE">
(FR) Vážený pán predsedajúci, dámy a páni, uspokojila ma odpoveď, ktorú nám mohol k tejto otázke poskytnúť pán komisár Dimas, a najmä to, keď hovoril o dôležitosti poskytovať pomoc aj za hranicami nášho kontinentu.
<P>
Popri environmentálnej ochrane Stredozemného mora, mohli by sme tiež formálne navrhnúť, aby ako súčasť projektu Únie pre Stredozemie táto núdzová pomoc v prípade výskytu požiarov a rozvoj odborných znalostí z lesného hospodárstva k tejto téme mohli byť ponúknuté a rozvíjané spolu s neeurópskymi krajinami Únie pre Stredozemie?
<SPEAKER ID="173" NAME="Petru Constantin Luhan" AFFILIATION="PPE">
(RO) V tomto lete museli Portugalsko, Španielsko, Francúzsko, Taliansko a Grécko čeliť lesným požiarom veľkého rozsahu. V Grécku požiare zdevastovali územie s rozlohou približne 21 200 hektárov, pričom zničili približne 2 milióny stromov a aspoň 150 domov.
<P>
V koordinovanom úsilí na európskej úrovni Francúzsko, Španielsko a Cyprus vyslali lietadlá Canadair do regiónu Atén, aby požiare zahasili. Strategická podpora EÚ v boji proti lesným požiarom sa preto znova ukázala byť užitočnou. Fond solidarity EÚ môže poskytovať pomoc aj v tomto druhu situácií, pričom znáša časť nákladov na núdzové opatrenia prijaté s cieľom obnovy infraštruktúry, poskytnutia dočasného príbytku a ochrany prírodného dedičstva.
<P>
Chcel by som upriamiť pozornosť na fakt, že potrebujeme zredukovať byrokraciu súvisiacu s prístupom k tomuto fondu. Môžem vám uviesť konkrétny príklad zo svojej krajiny. Rumunsko bolo postihnuté prírodnými katastrofami v júni minulého roka. Dnes, v septembri 2009, finančné prostriedky ešte stále neboli dané k dispozícii rumunskej vláde. Nazdávam sa tiež, že pre budúcnosť potrebujeme udržateľnú politiku lesného hospodárstva, ako aj stratégiu prevencie katastrof tohto druhu.
<SPEAKER ID="174" NAME="Stavros Dimas" LANGUAGE="EL">
Vážený pán predsedajúci, chcel by som sa poďakovať váženým poslancom a poslankyniam Parlamentu za ich nesmierne konštruktívne príspevky do našej dnešnej večernej rozpravy a za vynikajúce nápady, ktoré navrhli.
<P>
Mimoriadne udalosti si často vyžiadajú vysoké ľudské, finančné a environmentálne náklady. V budúcnosti, v dôsledku zmeny klímy, ako zdôraznili mnohí poslanci, sa pravdepodobne budeme musieť vyrovnať s viacerými a ešte väčšími katastrofami - nielen s lesnými požiarmi, ktoré sa neobmedzia na južnú Európu a začnú sa objavovať aj v strednej a dokonca aj v severnej Európe, ale aj s inými druhmi katastrof, napríklad s povodňami. Preto je potrebné, aby sme neustále posilňovali a skvalitňovali európske zdroje manažmentu katastrof, ktoré nám práve teraz jasne preukázali svoju pridanú hodnotu.
<P>
Potvrdili to aj požiare v tomto lete, ktoré nám pripomenuli, že Spoločenstvo musí vylepšiť nielen svoju schopnosť reagovať na prírodné katastrofy, ale tiež svoju schopnosť predchádzať im, ako to dnes večer zdôraznili mnohí rečníci. Tu by som mal Parlamentu pripomenúť, že vo februári Komisia prezentovala komuniké o prevencii prírodných a človekom spôsobených katastrof, v ktorom sformulovala určité návrhy.
<P>
Od Európskeho parlamentu a od Rady očakávame komentáre k tomuto komuniké. Verím, že nový Parlament neodloží svoju odpoveď na neskôr, a očakávame, že nám bude doručená vo februári. Veríme, že nám dajú politický stimul - ako nám ho dá aj uznesenie k tejto téme z nadchádzajúcej konferencie - pokračovať v potrebnej práci v tomto smere.
<P>
Keďže mnohí rečníci, počínajúc pani Podimatovou, predložili túto otázku, rád by som zvýraznil tému zmeny klímy a potreby adaptácie a navrhnutého prehodnotenia stratégie Spoločenstva v oblasti lesného hospodárstva, pričom cieľom bude riešenie aspektov súvisiacich s klímou. Toto nám takisto poskytne príležitosť preskúmať otázky súvisiace s lesnými požiarmi. Tu by som mal dodať, že spomínané komuniké Komisie je veľmi dôležité, podobne, ako je dôležité komuniké, ktoré sme vydali minulý týždeň k financovaniu dohody o otázke zmene klímy, ktorú očakávame ako výsledok samitu v Kodani, aj s uvoľnením veľkého finančného objemu na financovanie prispôsobenia sa na zmenu klímy v rozvojových krajinách. Financie budú určené na potrebné práce tak, aby krajiny, ktoré znášajú následky zmeny klímy bez toho, že by boli prispeli k skleníkovému efektu, boli schopné vyrovnať sa so spomenutými dôsledkami.
<P>
Dokonca som navrhol, aby sme nie iba jednoducho čakali na rok 2013 a až vtedy začali v tejto veci konať, ale začať by sme mali ihneď, v roku 2010. Dúfam, že Európska rada odsúhlasí buď 17. septembra, alebo v októbri, že peniaze by mali byť poskytnuté na okamžitý začiatok prác, tak aby tieto krajiny videli, že Európska únia a rozvinuté krajiny myslia svoje návrhy a vyhlásenia vážne.
<P>
Zaznelo tu mnoho ďalších, veľmi dôležitých myšlienok - a môžem povedať, že všetky boli správne - o úlohe financovania zo strany Spoločenstva. Mechanizmus Spoločenstva pre rozvoj vidieka a Európsky fond regionálneho rozvoja ponúkajú možnosť podpory národných preventívnych opatrení. Komisia využije možnosti poskytované Fondom solidarity Spoločenstva na podporu snáh o obnovu v členských štátoch.
<P>
Keďže som si vypočul, že intervencia zo strany Komisie by mala byť okamžitá, mal by som tu vyjasniť nasledujúce: máme tu dve otázky a nebolo jasné, ku ktorej z nich vyjadrenia zazneli. Jednou je mobilizácia Mechanizmu Európskeho spoločenstva na posilnenie civilnej ochrany a druhou aktivácia Fondu solidarity. Pokiaľ ide o mobilizáciu Mechanizmu Európskeho spoločenstva na posilnenie civilnej ochrany, môžem vám povedať, že mobilizácia je okamžitá, v reálnom čase. Odcitoval by som nedávny príklad požiarov, ktoré vypukli v Grécku: do hodiny po doručení oficiálnej žiadosti od gréckej vlády vzlietli talianske lietadlá, aby boli pripravené na zásah priamo na mieste na druhý deň. Mobilizácia je teda okamžitá.
<P>
Ako som uviedol vo svojom prvom prejave, boli sme prví, kto vyslal špecialistov na scénu katastrofy v prípadoch cunami a hurikánu Katrina. Zožali sme veľa chvály za kroky, ktoré sme podnikli prostredníctvom mechanizmu Európskeho spoločenstva v oblasti civilnej ochrany, a to potvrdzuje jednak prácu vykonanú v posledných rokoch, jednak potenciál, ktorý mechanizmus má za predpokladu, že má dostatočné právomoci a zdroje - predovšetkým finančné zdroje - na realizáciu svojej činnosti v prospech Európskej únie, občanov, ochrany životného prostredia a majetku európskych občanov.
<P>
Pokiaľ ide o Fond solidarity, vypočul som si (a je to pravda), že by mal byť flexibilnejší. A vskutku musí byť schopný reagovať čo najrýchlejšie, pretože presne to je filozofiou Fondu solidarity: vykryť núdzové náklady (alebo aspoň ich časť) spôsobené katastrofami.
<P>
Je preto logické, že Komisia by mala konať ihneď a že členské štáty by prostredníctvom buď svojich centrálnych, alebo regionálnych administratív mali podniknúť okamžité kroky na distribúciu financií. Navyše Fond solidarity EÚ obsahuje aj ustanovenie o tom, že práce sa musia vykonať do jedného roka od vyplatenia prostriedkov. Je to logické, ale malo by to byť pružnejšie.
<P>
Na záver - a ľutujem, že nemám viac času, aby som reagoval na veľmi konkrétne otázky, ktoré tu boli položené - by som len chcel povedať (skôr, ako na to zabudnem): viacerí rečníci sa zmienili o programoch hospodárskej obnovy. To je skutočne vynikajúci nápad, pretože zo začlenenia projektov na prevenciu katastrof budú plynúť mnohé výhody (pričom výskyt katastrof viac-menej možno očakávať aj na budúci rok - ako bolo spomenuté, diskutujeme o týchto záležitostiach každoročne), na jednej strane preto, lebo vyústia v hospodársku aktivitu a vytvoria viac pracovných miest, a na druhej strane preto, lebo predídu škodám vo výške miliónov eur na obnovovacie práce. Ide teda o investície, ktoré prinesú mnohoraké výnosy a samozrejme zabránia ľudskej dani za katastrofy.
<P>
Naostatok by som chcel podotknúť, že hoci riziko lesných požiarov alebo iných katastrof, napríklad záplav, zemetrasení a dokonca vojenskej intervencie - pretože Mechanizmus Európskeho spoločenstva na posilnenie civilnej ochrany intervenoval pri záplavách, zemetraseniach, lesných požiaroch i pri presune populácií, napríklad po konflikte v Libanone, kde sme pomáhali s veľkým úspechom - nemôže byť bezo zvyšku eliminované, predsa len môže byť zredukované vďaka našej spolupráci a lepšej kolektívnej odpovedi na takéto katastrofy. Komisia sa zaväzuje posilniť príspevok Spoločenstva k prevencii, pripravenosti, reakcii a obnove pri výskyte katastrof s cieľom chrániť občanov a životné prostredie.
<P>
Dovoľte mi opäť sa Parlamentu poďakovať za jeho aktívnu podporu pri potrebe zlepšovať manažment katastrof v prospech všetkých európskych občanov.
<SPEAKER ID="175" NAME="Predsedajúci">
Rozprava sa skončila.
<P>
Hlasovanie sa uskutoční v stredu 16. septembra 2009.
<P>
Písomné vyhlásenia (článok 149)
<SPEAKER ID="176" NAME="Iosif Matula  " LANGUAGE="RO">
Som skutočne znepokojený veľkosťou, akú tieto katastrofy nadobudli v posledných rokoch, pričom ich príčiny nie sú iba prírodného, ale aj ľudského rázu, s negatívnym vplyvom na hospodársku i spoločenskú infraštruktúru. Naša odpoveď na tento jav prostredníctvom Fondu solidarity Európskej únie poskytuje dôležitú podporu pri úlohe obnovy oblastí postihnutých katastrofami, spolu s redukciou ich možných cezhraničných vplyvov. Chcem však zdôrazniť potrebu zjednodušovať a skvalitňovať transparentnosť kritérií využívania tohto fondu, aby postihnuté oblasti mohli využiť podporu Spoločenstva čo najrýchlejšie. Musíme tiež viacerým regiónom umožniť získať pomoc zavedením nižšieho limitu na využitie. Okrem toho podporujem aj sformulovanie európskej stratégie boja proti prírodným katastrofám a posilnenia spoločných európskych jednotiek pripravených na reakciu v prípade výskytu katastrofy v ktorejkoľvek lokalite EÚ.
<SPEAKER ID="976" NAME="Richard Seeber  " AFFILIATION="PPE">
písomne. - (DE) V tomto lete znova vypukli ničivé lesné požiare v niektorých oblastiach Európy, ktoré nielen spôsobili značné hospodárske škody, ale vyžiadali si tiež 11 životov. Európa musí pri výskyte takýchto prírodných katastrof preukázať solidaritu. Naliehavé situácie tohto rázu dávajú Spoločenstvu príležitosť preukázať svoje kvality a umožniť európskemu obyvateľstvu oceniť priamu pridanú hodnotu zo strany Európskej únie. Pri praktickej implementácii sa však jednoznačne musia dodržiavať pravidlá subsidiarity. Sú to členské štáty, ktoré zodpovedajú za preventívne prípravy na katastrofy a za sformulovanie núdzových plánov manažmentu. EÚ nesmie zasahovať do týchto dôležitých kompetencií patriacich jednotlivým členským štátom. Fond solidarity Spoločenstva je solídnym a hodnotným nástrojom finančného manažmentu. Dlhodobo je potrebné skvalitňovať stratégiu prevencie požiarov tejto povahy v Európe a musíme sa prestať spoliehať na krátkodobý krízový manažment.
<SPEAKER ID="177" NAME="Dominique Vlasto  " LANGUAGE="FR">
Vzhľadom na tragické požiare, ktoré opätovne spustošili južnú Európu, musíme reagovať, aby sme úspešne zabránili výskytu týchto neprijateľných udalostí. Po prvé tak, že budeme lepšie organizovať prostriedky intervencie: predstavou pána Barniera je mať európske jednotky civilnej ochrany schopné intervenovať v rámci podpory národných síl. Na zabránenie šíreniu veľkoplošného požiaru je potrebný rýchly zásah: európska solidarita musí byť efektívnejšia. Prevencia však zostáva rovnako dôležitá: lesy treba udržiavať a čistiť. Na juhu Francúzska 75 % lesov patrí do súkromného vlastníctva. Preto je dôležité zabezpečiť si podporu vlastníkov a povzbudzovať ich v tom, aby udržiavali svoje zalesnené oblasti. Konkrétne to bude znamenať regeneráciu lesov v Stredozemí, ktorej hospodárska návratnosť je však prinízka: iniciatívy podporované štrukturálnym fondom musia povzbudiť pravidelné odoberanie vzoriek biomasy a jej využívanie na energetické účely, ako aj rozvoj udržateľného lesného hospodárstva a zodpovednej ekoturistiky. Vyzývam preto Európsku komisiu, aby uznala charakteristické črty lesov v Stredozemí a navrhla akčný plán vytvorený na ich ochranu a lepšie využívanie ich prírodných zdrojov. Vyzývam preto Európsku komisiu, aby uznala charakteristické črty lesov v Stredozemí a navrhla akčný plán vytvorený na ich ochranu a lepšie využívanie ich prírodných zdrojov. To je minimum, ktoré môžeme urobiť na zníženie rizík výskytu požiarov z dlhodobého hľadiska a na zachovanie a obnovu krehkých ekosystémov v južnej Európe.
