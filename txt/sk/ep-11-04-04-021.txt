<CHAPTER ID="021">
Úloha žien v poľnohospodárstve a vo vidieckych oblastiach (stručná prezentácia) 
<SPEAKER ID="245" NAME="Predsedajúca">
Ďalším bodom programu je správa pani Jeggleovej v mene Výboru pre poľnohospodárstvo a rozvoj vidieka o úlohe žien v poľnohospodárstve a vo vidieckych oblastiach.
<SPEAKER ID="246" NAME="Elisabeth Jeggle" LANGUAGE="DE">
Mojím cieľom ako spravodajkyne iniciatívnej správy o úlohe žien v poľnohospodárstve a vo vidieckych oblastiach v tomto Parlamente bolo viesť rozsiahlu verejnú diskusiu v snahe viac zviditeľniť a vyzdvihnúť vážnosť dôležitej multifunkčnej úlohy žien vo vidieckych oblastiach.
<P>
Kľúčovou úlohou európskej politiky rozvoja vidieka naďalej zostáva dosiahnuť rovnaké životné podmienky vo všetkých regiónoch a zabrániť jednostrannému rozvoju husto osídlených mestských oblastí, aby aj ľudia na vidieku mali perspektívu a viedli úspešný život. V minulých desaťročiach sa spoločná poľnohospodárska politika (SPP) zameriavala na pozitívny hospodársky vývoj poľnohospodárstva a vidieckych oblastí. V budúcnosti sa bude čoraz viac zameriavať na formovanie a podporu vidieckych oblastí orientovaných na budúcnosť.
<P>
To si bude vyžadovať nové úsilie a nové stratégie všetkých aktérov. Viac než kedykoľvek predtým bude potrebné zohľadňovať potreby žien na vidieku a využívať ich potenciál. Skúsenosti ukazujú, že kvalita života a hospodárska sila sú predovšetkým vo vidieckych oblastiach spojené s prítomnosťou žien a ich zapojením do širokej škály činností. V posledných rokoch sa ukázalo, že významný pokrok vidieckych spoločností sa vo všeobecnosti odvíja od podpory žien a ich projektov. K týmto záverom sme dospeli na základe skúseností s touto podporou v rámci druhého piliera SPP, ako aj rôznych iných systémov financovania zo strany EÚ vo všetkých regiónoch Európy.
<P>
Ženy však zohrávajú kľúčovú úlohu aj v poľnohospodárstve. V tomto odvetví ženy v posledných rokoch výrazne prispeli k diverzifikácii podnikov a ich prispôsobeniu trhu, čím sa multifunkčnosť odvetvia z praktického hľadiska ešte zintenzívnila. Poľnohospodárske podniky popri vlastnej výrobe potravín ponúkajú aj inovačné výrobky a služby. Tento hospodársky potenciál by sa mohol využívať ešte intenzívnejšie. Z tohto hľadiska vidíme možnosti v konkrétnych opatreniach na podporu žien v poľnohospodárstve. Je potrebné viac zohľadňovať širokú škálu odborných zručností, záujmy a výsledky žien. Preto žiadame najmä to, aby ženy mali plnú účasť na zdrojoch, ktoré podporujú poľnohospodárstvo ako spôsob života a formu podnikania. Ženy v poľnohospodárstve sa chcú podieľať na právach a povinnostiach, čo zahŕňa aj spoluzodpovednosť za poľnohospodársky podnik, a to aj prostredníctvom náležitého zastupovania záujmov v poľnohospodárskych orgánoch. Je nevyhnutné zabezpečiť primerané sociálne zabezpečenie všetkých žien pracujúcich v poľnohospodárstve.
<P>
Po intenzívnom dialógu sa nám v hlasovaní vo Výbore pre poľnohospodárstvo a rozvoj vidieka podarilo prijať správu, pričom len jeden hlas bol proti. Na zajtrajšie hlasovanie v pléne neboli predložené žiadne pozmeňujúce a doplňujúce návrhy. Z toho vyplýva, že sme dosiahli veľmi dobrý kompromis, ktorý je prijateľný pre všetky skupiny. Verím, že jednomyseľné hlasovanie by dalo správe potrebnú váhu, aby jej Komisia a Rada venovali primeranú pozornosť. Chcela by som poďakovať kolegom poslancom, najmä tieňovým spravodajcom, za skutočne vynikajúcu spoluprácu.
<P>
Počas blížiacej sa rozpravy o budúcnosti SPP na obdobie po roku 2013 nesmieme prehliadať významnú úlohu žien v poľnohospodárstve a vidieckych oblastiach. Som presvedčená o tom, že naša správa bude dôležitým základom pre túto významnú rozpravu a že pozitívne prispeje aj k nadchádzajúcej rozprave týkajúcej sa financií.
<SPEAKER ID="247" NAME="Mairead McGuinness" AFFILIATION="PPE">
Blahoželám Elisabeth Jeggleovej k dobre vykonanej práci na tejto správe a k nepretržitej dlhoročnej práci v tejto oblasti, ktorú vykonáva, odkedy ju poznám. Vyjadrením uznania jej práce je aj to, že k tejto dôležitej správe neboli predložené žiadne pozmeňujúce a doplňujúce návrhy.
<P>
V krátkom čase, ktorý mám k dispozícii, chcem upriamiť pozornosť na niektoré odseky v správe. Vítam odsek 4, ktorý hovorí o dôležitosti primeraného rozpočtu pre poľnohospodárstvo vo všeobecnosti, a odsek 10 týkajúci sa nových technológií vo vidieckych oblastiach a potreby rozšíriť prístup k širokopásmovému pripojeniu. Za zvlášť dôležitý považujem odsek 34. Ženy by mali mať primerané zastúpenie vo všetkých politických, hospodárskych a sociálnych orgánoch v poľnohospodárskom odvetví, aby sa v rozhodovacích procesoch prejavilo tak vnímanie žien, ako i mužov. To je skutočne dôležité a s poľutovaním musím konštatovať, že na čele poľnohospodárskych organizácií, stoja, žiaľ, až príliš často muži. Na tento problém by mali sme sa mali zamerať.
<P>
Napokon, Komisia si musí uvedomiť, že problém mužov a žien v poľnohospodárstve v súčasnosti spôsobuje neistotu v súvislosti s rozpravou o reforme SPP. Obávam sa, že niektorí poľnohospodári sa snažia spochybňovať výsledok týchto reforiem a myslia si, že reformy môžu priniesť ďalšie výdavky, ktoré budú pre nich záťažou. Chcela by som vás požiadať, aby ste tento odkaz odovzdali Komisii.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Ženy vo vidieckych oblastiach najviac znepokojuje nedostatok pracovných príležitostí. Nedostatok pracovných miest znamená nízke príjmy pre starších ľudí, čo následne zvyšuje riziko chudoby. Navyše vzdelávanie detí a služby zdravotnej starostlivosti vo vidieckych oblastiach sú pre tieto komunity životne dôležité.
<P>
Nestabilný charakter základnej infraštruktúry na vidieku spôsobuje, že podnikatelia nemajú veľký záujem o rozvoj poľnohospodárskych a výrobných podnikov v týchto oblastiach. Vyzývam členské štáty, aby využívali štrukturálne fondy na vytvorenie chýbajúcej základnej infraštruktúry vo vidieckych oblastiach a aby zaviedli politiky na zlepšenie prístupu k verejnej infraštruktúre pre všetkých občanov. Vyzývam Komisiu a členské štáty, aby dodržali svoj záväzok zlepšiť širokopásmovú infraštruktúru vo vidieckych oblastiach ako spôsob zvýšenia ich konkurencieschopnosti.
<P>
Vidiecky cestovný ruch založený na rodinných podnikoch vytvára pracovné príležitosti, umožňuje spájať rodinné povinnosti s prácou a povzbudzuje vidiecke obyvateľstvo, aby zotrvalo na vidieku.
<SPEAKER ID="249" NAME="Marian Harkin" AFFILIATION="ALDE">
Vítam túto aktuálnu správu pani Elisabeth Jeggleovej a ďakujem jej za dobrú spoluprácu.
<P>
Mnohí si neuvedomujú, že 42 % ľudí pracujúcich pravidelne v poľnohospodárstve tvoria ženy a že tri z desiatich poľnohospodárskych podnikov v EÚ riadia ženy. Ak chceme, aby ženy a rodiny zotrvali na vidieku a prispievali k dosiahnutiu cieľov stratégie EÚ 2020 v poľnohospodárstve, musíme im poskytnúť širokú škálu služieb a zariadení pre bežný každodenný život. Tieto služby by mali zahŕňať také oblasti, ako je zdravotná a iná starostlivosť, vzdelávanie, voľný čas, doprava a širokopásmové pripojenie.
<P>
Rozhodujúce je, aby všetky služby neboli len trhovo orientované. Ženy pracujúce v poľnohospodárstve potrebujú aj riadne sociálne poistenie, aby mali zabezpečenú budúcnosť a dôchodky. Je tiež potrebné podporiť podnikateľské schopnosti žien a celoplošne zapojiť ženy do rozhodovania na miestnej a regionálnej úrovni, do poľnohospodárskych organizácií a vlastne do všetkých orgánov s rozhodovacou právomocou. Tento krok bude mať obrovský účinok a pomôže zabezpečiť budúcu úlohu žien v poľnohospodárstve.
<SPEAKER ID="250" NAME="João Ferreira" AFFILIATION="GUE/NGL">
(PT) Situácia žien v poľnohospodárstve a vo vidieckych oblastiach je odrazom a dôsledkom hlbokej krízy, ktorú vo vidieckych oblastiach spôsobili súčasné politiky, ako je spoločná poľnohospodárska politika (SPP) alebo ďalšie politiky. Ženy predstavujú 42 % poľnohospodárskych pracovníkov vo všetkých krajinách Európskej únie. Veľká väčšina týchto žien pracuje v rodinných podnikoch. Preto ich mimoriadne postihuje zatváranie státisícov malých a stredných poľnohospodárskych podnikov a proces likvidácie rodinných poľnohospodárskych podnikov spôsobený postupnými reformami SPP. Podobne ako v iných oblastiach na ženy mimoriadne tvrdo dolieha nezamestnanosť, neisté pracovné miesta, nízke mzdy a chudoba. To všetko ešte zhoršujú protisociálne politiky zavedené pod zámienkou krízy.
<P>
Pekné slová a vyhlásenia o dobrých zámeroch preto nestačia. Treba skoncovať s týmito politikami a viac prihliadať na úlohy žien, ich práva a rovnosť a okrem iného treba klásť väčší dôraz na posilnenie siete služieb týkajúcich sa zdrojov vidieka, zdravotnej starostlivosti, vzdelávania a pomoci rodinám. Tiež je nevyhnutné zabezpečiť kultúrne možnosti a aktivity v rámci voľného času a bojovať proti rôznym nerovnostiam a dezertifikácii.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Osobne za najdôležitejšie považujem tie časti správy, ktoré sa týkajú životných podmienok na vidieku, a v tejto súvislosti by som chcel uviesť niekoľko poznámok.
<P>
Po prvé, významnú úlohu v modernizácii dedín zohráva Európsky poľnohospodársky fond pre rozvoj vidieka. Tento fond, ktorý musíme primerane dotovať, má ako súčasť budúcej spoločnej poľnohospodárskej politiky pomáhať zmierniť rozdiely medzi vidieckymi a mestskými oblasťami. Po druhé si myslím, že musíme začať s modernizáciou základnej fyzickej infraštruktúry, predovšetkým v nových členských štátoch. To musí nepochybne zostať súčasťou Európskeho poľnohospodárskeho fondu pre rozvoj vidieka.
<P>
Moja posledná poznámka sa týka starnutia vidieckeho obyvateľstva. V tejto súvislosti by som chcel zdôrazniť význam programov zameraných na jednej strane na predčasný odchod poľnohospodárov a pracovníkov v poľnohospodárstve do dôchodku a na druhej strane na podniky, ktoré vytvárajú mladí poľnohospodári.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Chcela by som zablahoželať pani Jeggleovej k prístupu, ktorý zaujala v tejto správe.
<P>
Podľa môjho názoru je dôležité oceniť významnú úlohu žien v poľnohospodárstve, tak v prvovýrobe, ako aj z hľadiska diverzifikácie hospodárskych činností v poľnohospodárskych podnikoch a vidieckych oblastiach.
<P>
Myslím si, že musíme upriamiť pozornosť na vysokú mieru chudoby a izolácie, ktorá postihuje ženy na vidieku, čím zdôrazníme potrebu prijať účinné opatrenia na zabezpečenie rovnakých príležitostí pre ženy v poľnohospodárstve ako hlavný cieľ spoločnej poľnohospodárskej politiky. V tomto kontexte je nevyhnutné zlepšiť kvalitu života žien vo vidieckych oblastiach tým, že im poskytneme čo najjednoduchší prístup k vzdelaniu a odbornej príprave, celoživotnému vzdelávaniu, účinným miestnym službám verejného zdravotníctva, nehovoriac o infraštruktúre a službách na podporu detí a rodín.
<P>
Chcela by som zdôrazniť, že vytvorenie rovnakých príležitostí pre ženy vo vidieckych oblastiach zahŕňa aktívnejšiu podporu ich úlohy v poľnohospodárstve, ako aj v iných oblastiach hospodárskej činnosti vrátane ochrany multifunkčnosti poľnohospodárstva.
<SPEAKER ID="253" NAME="Viviane Reding">
podpredsedníčka Komisie. - V prvom rade by som chcela poďakovať pani spravodajkyni a členom Výboru pre poľnohospodárstvo a rozvoj vidieka, pretože otvorenie diskusie o tejto téme bolo veľmi dôležité.
<P>
Komisia si veľmi dobre uvedomuje významnú úlohu žien v poľnohospodárstve a vo vidieckych oblastiach. Vie, že to je úlohou politiky rozvoja vidieka. Nariadenie o rozvoji vidieka poskytuje podporu v mnohých oblastiach, ktoré sú pre ženy vo vidieckych oblastiach dôležité. Vznik a rozvoj mikropodnikov, pridávanie hodnoty poľnohospodárskym projektom a hľadanie možností predaja predstavujú iba niekoľko príkladov.
<P>
Politika rozvoja vidieka hľadá aj možnosti, ako pomôcť mužom a ženám dosiahnuť rovnováhu medzi rodinným a pracovným životom. Napríklad v rámci opatrenia na poskytovanie základných služieb je možné podporiť sociálne zariadenia, ako sú zariadenia pre každodennú starostlivosť o deti alebo starších ľudí. Navyše je potrebné podporiť aj služby miestnej dopravy a drobnú infraštruktúru.
<P>
Situácia vo vidieckych oblastiach sa v jednotlivých členských štátoch veľmi odlišuje aj vzhľadom na možnosti a požiadavky voči ženám. Členské štáty a regióny musia dôkladne analyzovať situáciu a navrhnúť opatrenia prispôsobené miestnym podmienkam, berúc do úvahy špecifické problémy, ktorým sú ženy vystavené. Členské štáty môžu napríklad uprednostniť ženy z hľadiska istých opatrení. Okrem toho môžu členské štáty využívať finančné inžinierstvo s cieľom vytvoriť záručné fondy, ktoré pomôžu ženám získať prístup k úverom. Ženy by mali zohrávať dôležitú úlohu aj v programe LEADER, do ktorého by mali vniesť svoje osobitné záujmy a osobitný potenciál, aby zmobilizovali rozvojový potenciál oblasti.
<P>
Komisia súhlasí s tým, že by bolo dobré mať viac údajov o situácii žien. Najmä vzhľadom na výzvu členských štátov na zjednodušenie by však bolo zložité presvedčiť ich o ďalšej záťaži v súvislosti s podávaním hlásení. Ale v prípade údajov, pri ktorých to prichádza do úvahy, by sa mala predkladať a analyzovať štatistika rozdelená podľa mužov a žien. Komisia bude v rámci možností uvádzať údaje o ženách vo svojej správe o pokroku v zavádzaní strategických usmernení pre rozvoj vidieka.
<P>
Jedným z veľmi dôležitých faktorov dosiahnutia pokroku žien v poľnohospodárstve a vo vidieckych oblastiach je výmena skúseností. V tejto súvislosti by som chcela upozorniť na európsku sieť pre rozvoj vidieka a jej vnútroštátne siete. Tieto siete je možné využiť na vzájomnú výmenu osvedčených postupov a bolo by potrebné, aby ženské združenia využívali tieto existujúce siete v úsilí navzájom spojiť ženy v rôznych vidieckych oblastiach.
<SPEAKER ID="254" NAME="Predsedajúca">
Rozprava sa skončila.
<P>
Hlasovanie sa uskutoční v utorok 5. apríla 2011.
<P>
Písomné vyhlásenia (článok 149)
<SPEAKER ID="255" NAME="Iosif Matula" LANGUAGE="RO">
Pochádzam z Rumunska, kde veľká časť obyvateľstva žije na vidieku. Práve preto si uvedomujem, že je absolútne nevyhnutné, aby sme venovali viac pozornosti situácii žien v týchto oblastiach, berúc do úvahy špecifické príležitosti a problémy.
<P>
Ako člen Výboru pre kultúru a vzdelávanie a Výboru pre regionálny rozvoj chcem zdôrazniť potrebu vytvoriť systém odbornej prípravy, ktorý ženám ponúkne primeranú odbornú prípravu v oblasti výroby a podnikania, aby sme mohli v prvom rade splniť ciele stratégie Európa 2020. To je možné dosiahnuť aj tým, že poľnohospodárom poskytneme lepší prístup k službám širokopásmového internetu.
<P>
Podpora podnikateľskej iniciatívy môže ženám poskytnúť príjmy na zabezpečenie stabilného života, v dôsledku čoho sa stanú hospodársky nezávislými. To nám umožní odstrániť účinky sociálneho vylúčenia a chudoby, ktoré majú na ženy neúmerný vplyv.
<P>
Z tých istých dôvodov hovoríme aj o budúcej reforme spoločnej poľnohospodárskej politiky, v rámci ktorej budeme musieť venovať väčšiu pozornosť úlohe a potrebám žien vo vidieckych oblastiach. Zatraktívnenie života na vidieku a poľnohospodárstva zostáva výzvou, ktorá však môže ponúknuť ženám v týchto oblastiach skutočné príležitosti na hospodársky a osobný rozvoj.
<SPEAKER ID="256" NAME="Jarosław Kalinowski" LANGUAGE="PL">
Kariéra v poľnohospodárskom odvetví je najčastejšie doménou mužov, ale súčasťou vidieckych oblastí sú od nepamäti ženy, ktorých prínos sa, žiaľ, vždy podceňoval. Ženy svojou dôslednou činnosťou a dlhodobým prístupom k mnohým problémom pomáhajú zlepšovať kvalitu života a práce vo vidieckych oblastiach. Málokedy sa však zúčastňujú na procese plánovania zdrojov a zohľadnenie potrieb žien v poľnohospodárstve by v tomto ohľade mohlo priniesť vidieckym komunitám mnohé výhody. Mali by sme zabezpečiť, aby sa ženám v poľnohospodárstve otvorili príležitosti na profesijný rast tým, že im poskytneme skutočnú podporu vo forme vzdelávania alebo aj pracovného poradenstva. Je dôležité, aby sme vidiecke oblasti predstavili ženám ako atraktívne miesto na prácu, kde je možné splniť si rodinné i pracovné plány.
