<CHAPTER ID="023">
Znečisťovanie z lodí a sankcie za porušenia (rozprava) 
<SPEAKER ID="205" NAME="Predsedajúci">
Ďalším bodom programu je správa pána Luisa de Granda Pascuala v mene Výboru pre dopravu a cestovný ruch k návrhu smernice Európskeho parlamentu a Rady, ktorou sa mení a dopĺňa smernica 2005/35/ES o znečisťovaní mora z lodí a o zavedení sankcií za porušenia - C6-0142/2008 -.
<SPEAKER ID="206" NAME="Luis de Grandes Pascual" LANGUAGE="ES">
Vážený pán predsedajúci, podpredseda komisie, komisár pre dopravu pán Tajani, úradujúci predseda Rady, dámy a páni, osobne si neviem predstaviť lepšie zakončenie tohto parlamentného obdobia, ako prijatím tohto návrhu smernice o znečisťovaní mora z lodí a o zavedení sankcií za porušenia vrátane trestných sankcií za trestné činy v oblasti znečisťovania mora, a dúfam, že ho všetci podporíme.
<P>
Z toho, že sme dosiahli zhodu, vyplýva, že návrh má širokú podporu a že sa prijme zajtra v prvom čítaní. Odhliadnuc od veľkého úsilia zúčastnených troch inštitúcií počas fázy rokovaní je to najmä z toho dôvodu, že sa zhodujeme na tom, že ak chce Spoločenstvo bojovať proti vážnym zásahom do životného prostredia, musí začať konať.
<P>
Je, samozrejme, pravda, že členské štáty boli spočiatku podozrievavé, keďže opatrenie zamerané na prijatie návrhu - nadobudnutie právomocí v oblasti trestného práva Spoločenstvom - nebude výsledkom reformy zmlúv, ale dosiahne sa prostredníctvom právnych predpisov, ktoré sú navyše nespochybniteľné a majú nesmierny význam.
<P>
To všetko vyplýva z potreby zaoberať sa rozšírenými problémami v sektore námornej dopravy, ako napríklad znepokojujúcim nárastom nezákonného prevádzkového vypúšťania látok z lodí znečisťujúcich more. Hoci už máme platné medzinárodné nariadenia zamerané na zmiernenie tejto situácie - dohovor Marpol 73/78 - sme svedkami rastúceho množstva do očí bijúcich nedostatkov pri ich uplatňovaní a dodržiavaní a zistilo sa tiež, že platné systémy občianskej zodpovednosti spravujúce znečisťovanie z lodí nie sú dostatočne odrádzajúce.
<P>
V istých oblastiach európskych pobreží sa opakované priestupky vyskytujú v takom rozsahu, že niektoré subjekty zodpovedné za námornú dopravu uprednostňujú nezákonný čin znečisťovania, pretože ich vyjde lacnejšie zaplatiť správne sankcie, ako dodržiavať príslušné právne predpisy. Takéto správanie zmenilo niekdajšiu zásadu, podľa ktorej znečisťovateľ platí, na situáciu, keď znečisťovateľ platí, aby mohol znečisťovať.
<P>
V porovnaní so správnymi sankciami sa Európska únia snaží zavedením trestných sankcií na základe závažnosti a spoločenskej hrozby, ktorú tento čin predstavuje, odradiť prípadných znečisťovateľov od akéhokoľvek druhu priestupkov.
<P>
Reforma je výsledkom rokovaní s Radou zastúpenou českým predsedníctvom, ktoré si mimochodom zaslúži pochvalu, keďže počas svojho úradovania čelilo nespočetným politickým problémom. Je to kombinácia štrukturálnej reformy smernice, ktorá neovplyvňuje základy parlamentného mandátu a plne rešpektuje zásadu subsidiarity, keďže smernica stanovuje zásadu sankcionovania podľa podmienok vymedzených rozhodnutím Súdneho dvora, pričom ponecháva členským štátom možnosť určiť druhy sankcií.
<P>
Navyše vymedzuje rozdiel medzi menším znečistením a značným porušením a príslušnými sankciami, ktoré sa na tieto činy vzťahujú. Doposiaľ sme mali úspech. Jednoducho sme museli zopakovať dohody, ku ktorým sme dospeli počas rozpravy, a prijatie smernice 2005/35/ES a rámcového rozhodnutia Rady 2005/667/SVV, ale v súlade s novým právnym základom, keďže vyššie uvedené rozhodnutia by mohli spôsobiť, že zákonodarca Spoločenstva prijme opatrenia vzťahujúce sa na trestné právo členských štátov.
<P>
Hlavnou inováciou tohto pozmeňujúceho a doplňujúceho návrhu, ktorá nám umožní pohnúť sa o krok vpred v boji proti porušovaniu právnych predpisov týkajúcich sa životného prostredia v sektore námornej dopravy, je, že návrh žiada, aby sa aj opakované menšie znečisťovanie vrátane znečisťovania vody považovalo za trestný čin, čo spravodajca obhajoval už od prvého dňa.
<P>
Som rád, že som tento boj neviedol sám, keďže Parlament mi poskytol podporu prostredníctvom členov Výboru pre dopravu a cestovný ruch. Komisia s Radou nakoniec pochopili význam a rozsah môjho návrhu.
<P>
Chcel by som úprimne poďakovať tieňovým spravodajcom, ktorí mi v mojom úsilí pomohli a podporili ma v rámci náročných rokovaní s Radou a Komisiou, chcel by som oceniť príspevky spravodajcov Výboru pre právne veci a Výboru pre životné prostredie, verejné zdravie a bezpečnosť potravín požiadaných o stanovisko. Konečne sme dospeli ku kompromisnému riešeniu v súvislosti s dátumom nadobudnutia účinnosti smernice, čo je o 12 mesiacov.
<P>
Vážené dámy a páni, myslím si, že dnes máme všetci dôvod na spokojnosť, pretože prijatím týchto právnych predpisov a schválením tretieho námorného balíka začiatkom marca Európska únia posilnila svoju vedúcu pozíciu v oblasti námornej bezpečnosti. Dámy a páni, som presvedčený, že budeme príkladom pre ostatných.
<SPEAKER ID="207" NAME="Antonio Tajani" LANGUAGE="IT">
Vážený pán predsedajúci, vážené poslankyne, vážení poslanci, Komisia je nadšená preukázaným výsledkom vedúcim k prijatiu novej smernice, ktorou sa mení a dopĺňa predchádzajúca smernica.
<P>
Vyplní právne vákuum vytvorené rozhodnutím súdneho dvora, ktorým sa ruší rámcové rozhodnutie 2005/667, ktoré vymedzilo charakter, druh a úroveň trestných sankcií za nezákonné vypúšťanie znečisťujúcich látok do mora. Po prijatí smernice bude možné účinnejšie bojovať proti subjektom zodpovedným za znečisťovanie morí. Dokument, ktorý sa Parlament chystá prijať, je preto dôležitým doplnením tretieho balíka o námornej bezpečnosti, ktorý podpísal predseda Parlamentu aj predseda Rady na záver vášho ostatného plenárneho zasadnutia.
<P>
Kompromisné znenie, o ktorom sa momentálne rokuje, je mierne odlišné od pôvodného návrhu Komisie, hoci musím povedať, že základné body ostali nezmenené: po prvé, trestný charakter sankcií, ktoré sa majú uložiť za nezákonné znečisťovanie, a po druhé, možnosť trestného stíhania všetkých tých, ktorí sú za takéto znečisťovanie zodpovední vrátane právnických osôb.
<P>
Z tohto dôvodu Komisia podporuje tento text aj napriek tomu, že neposkytuje osobitné riešenie menších priestupkov a opakovaných menších priestupkov. Na druhej strane chápem, že Rada s Parlamentom nepovažovali za žiaduce, aby bolo vypúšťanie látok, ktoré nevedie k zhoršeniu kvality vody, nevyhnutne predmetom trestného konania. V porovnaní s Parlamentom mám ešte väčší záujem o to, aby bolo menšie znečisťovanie trestne stíhané, pretože aj keď nejde o vážne prípady, môže viesť k skutočnému znečisteniu morského prostredia práve z toho dôvodu, že ide o opakované vypúšťanie látok.
<P>
Dosiahnutý kompromis v súvislosti s otázkou opakovaných menších porušení dáva pojmu "opakovanie" jasnejšie obrysy a Komisia, ktorá je, ako som už spomenul, nadšená výsledkom dosiahnutým vďaka činnosti svojich členov a poslancov Parlamentu, môže preto tento kompromis prijať. Verím teda, že dnes môžeme povedať, že s radosťou vysielame posolstvo týkajúce sa zníženia miery znečistenia našich morí.
<SPEAKER ID="208" NAME="Marios Matsakis">
spravodajca Výboru pre životné prostredie, verejné zdravie a bezpečnosť potravín požiadaného o stanovisko. - Vážený pán predsedajúci, právne vákuum vytvorené príslušným rozhodnutím Európskeho súdneho dvora si vyžiadalo zmenu a doplnenie smernice, o ktorej rokujeme. Je neuveriteľné, že chyba v právnom základe zapríčinila oneskorenie vykonávania takejto dôležitej smernice a nepochybne sa pričinila o narušenie nášho morského prostredia. Všetky zainteresované strany si z toho môžu a musia zobrať ponaučenie, aby sme sa v budúcnosti vyhli takýmto prípadom.
<P>
Hlavným zámerom je momentálne docieliť urýchlenú zmenu a doplnenie navrhovanej smernice a čo najskôr ju uviesť do procesu vykonávania. Len potom budeme schopní dostať rozšírený problém zvýšeného výskytu a rozsahu nezákonného prevádzkového vypúšťania látok z lodí znečisťujúcich more pod kontrolu a len potom bude mať naša úloha spočívajúca v boji za udržanie čistých morí skutočnú nádej na úspech.
<P>
Na záver by som chcel poďakovať pánovi spravodajcovi za vynikajúcu prácu, ktorú v súvislosti s touto správou odviedol.
<SPEAKER ID="209" NAME="Eva Lichtenberger" LANGUAGE="DE">
Vážený pán predsedajúci, v prípade výskytu hrozivej nehody je znečistenie morského prostredia jediným stredobodom záujmu. Potom nasledujú vážne rozhovory o hrozbách, ktoré toto pretrvávajúce znečistenie predstavuje pre naše oceány. Medzitým sa však táto problematika, nanešťastie, vo veľkej miere ignoruje. Toto pravidelné a opakované porušovanie zákona, ktoré rovnako významne a závažne prispieva k hrozbe pre naše oceány, ako aj pobrežia, musíme brať vážne.
<P>
Chcela by som poďakovať svojim kolegom, s ktorými sme túto problematiku prerokovali, za to, že dôsledne pristupovali k ochrane našich oceánov. Pochádzam z vnútrozemskej krajiny, ako Európanka sa však cítim zodpovedná za ochranu našich oceánov pred pretrvávajúcim znečisťovaním zapríčineným lacnými obchodnými záujmami a za integráciu zásad tretieho námorného balíka, ktorý je naliehavo potrebný, podľa návrhu Výboru pre právne veci.
<SPEAKER ID="210" NAME="Georg Jarzembowski" LANGUAGE="DE">
Vážený pán predsedajúci, podpredseda Komisie, Skupina Európskej ľudovej strany (kresťanských demokratov) a Európskych demokratov podporuje verziu pozmeňujúceho a doplňujúceho návrhu smernice, ktorý spravodajca prerokoval s Radou a ktorý stanovuje sankcie namierené proti znečisťovaniu z lodí. Radi by sme mu k tomuto výkonu zablahoželali. Zároveň by sme chceli zablahoželať pánovi podpredsedovi, pretože bez pomoci Komisie by nebolo možné dospieť k dohode s Radou už v prvom čítaní. Je to pre nás veľký deň, pretože môžeme dokončiť tento dôležitý dokument na záver tohto obdobia.
<P>
Musíme si zapamätať, že nové nariadenia boli potrebné preto, lebo Súdny dvor Európskych spoločenstiev vo svojich rozsudkoch z roku 2005 a 2007 konečne jasne stanovil, že právne predpisy vrátane trestného práva sú prípustné na základe prvého piliera. Je potrebné, aby tieto právne predpisy chránili moria pred loďami a pred správaním kapitánov, majiteľov lodí a iných. Doposiaľ právne predpisy týkajúce sa občianskoprávnej zodpovednosti jednoducho neboli dostatočne odrádzajúce.
<P>
Je oveľa lacnejšie vypustiť niečo nezákonne do mora. To však určite nemôže byť správne. Preto potrebujeme účinné sankcie. Chcel by som poďakovať spravodajcovi za túto dohodu, pod ktorú sa podpísali všetky tri inštitúcie. Je jasné, že vážne znečisťovanie z lodí sa musí klasifikovať a trestať ako trestný čin a menšie znečisťovanie z lodí možno považovať za nedodržanie predpisov, čím sa dosiahne rozlíšenie medzi závažnosťou týchto dvoch druhov činností. Môj tretí bod je veľmi dôležitý, pretože opakované menšie znečisťovanie z lodí by sa teraz však malo považovať za trestný čin, pretože prispieva k celkovému znečisteniu oceánov, čo nie je nepodstatná záležitosť.
<P>
V tejto súvislosti musíme vyslať jasné posolstvo a vyzývame členské štáty - dúfam, že niekto túto výzvu sprostredkuje Rade - aby túto smernicu zaviedli a uplatnili bezodkladne. Naše oceány môžeme chrániť len prostredníctvom odrádzajúcich trestných sankcií.
<SPEAKER ID="211" NAME="Silvia-Adriana Ţicău" LANGUAGE="RO">
Tiež by som chcela zablahoželať pánovi de Grandovi Pascualovi. Chcela by som tiež spomenúť, že znečisťovanie morí je skutočne problematikou, o ktorej musíme diskutovať častejšie. Nanešťastie existujú prípady, ako napríklad Čierne more, kde značné znečistenie len za ostatné dva roky viedlo k štvornásobnému zvýšeniu objemu rias, konkrétne z dôvodu veľmi vysokej koncentrácie dusičnanov.
<P>
Námorná doprava je, žiaľ, zjavne zodpovedná za istú časť tohto znečistenia. Cieľom tejto smernice je v skutočnosti zaoberať sa nezákonným vypúšťaním látok z lodí či už z nedbalosti, úmyselne alebo z nepozornosti. Z praktického hľadiska smernica zjednocuje vymedzenie pojmu znečisťovania z lodí zapríčineného jednotlivcami alebo právnickými osobami, rozsah reakcie na tento čin a charakter trestných sankcií, ktoré možno uplatniť v prípade akéhokoľvek takéhoto priestupku spôsobeného jednotlivcami.
<P>
Chcela by som tiež podotknúť, že na európskej úrovni už bol prijatý súbor komplexných legislatívnych opatrení s cieľom posilnenia námornej bezpečnosti a predchádzania znečisťovaniu z lodí. Tieto legislatívne opatrenia sa týkajú a vzťahujú na vlajkové štáty, majiteľov lodí a klasifikačné spoločnosti, ako aj prístavné a pobrežné štáty.
<P>
Je však dôležité, aby sme súčasný systém sankcií za nezákonné vypúšťanie látok z lodí upevnili prostredníctvom doplnenia príslušných právnych predpisov. Musíme zdôrazniť, že tieto právne predpisy boli potrebné práve z toho dôvodu, že existujúce preventívne nariadenia sa nevykonávali primeraným spôsobom. Dohovor MARPOL 73/78 sa, žiaľ, tiež nevykonával primerane. Preto sa domnievam, že je dôležité, aby sme prijali tento legislatívny balík. To, že svoje stanovisko predložil tak Výbor pre právne veci, ako aj Výbor pre petície, podľa môjho názoru zdôrazňuje význam tejto problematiky.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Nie je nutné hovoriť, že Európska komisia a Európsky parlament sú na legislatívnej a výkonnej úrovni zaviazané voči európskym občanom, ktorých skutočne zasahuje znečistenie vyskytujúce sa v námorných oblastiach.
<P>
Na túto otázku sa pozerám z hľadiska predchádzajúcich nariadení a ich presadzovania, ktorých cieľom bola ochrana životného prostredia, morí a príslušných pobreží. Chcela by som zopakovať, že prijatie nariadenia a pozmeňujúcich a doplňujúcich návrhov smerníc je potrebné, ale stále nepostačujúce. Najdôležitejšie zo všetkého je, do akej miery sa presadia.
<P>
Nemôžeme považovať za normálne, že niekto vypustí svoj odpad do mora a zaplatí pokutu, ktorá ho vyjde lacnejšie, ako keby mal dodržiavať požiadavky smernice. Práve preto je nutné dbať predovšetkým na monitorovanie. V súčasnosti je dostupný dostatočne veľký počet technologických možností, pomocou ktorých je možné zabezpečiť ochranu vodstva a pobreží prostredníctvom dlhodobej politiky riadiacej využívanie a ochranu celej flóry a fauny.
<P>
Podporujem návrh na zmenu a doplnenie smernice, pretože sa domnievam, že je obzvlášť dôležité zriadiť špecializovaný orgán pre Európsku námornú bezpečnostnú agentúru, ktorej činnosti budú zamerané na vykonávanie tejto smernice.
<SPEAKER ID="213" NAME="Antonio Tajani" LANGUAGE="IT">
Vážený pán predsedajúci, vážené poslankyne, vážení poslanci, na konci tejto rozpravy podľa môjho názoru musíme byť vďační za medziinštitucionálnu spoluprácu medzi Parlamentom, Radou a Komisiou, ako pán Jarzembowski zdôraznil vo svojom prejave. Chcel by som taktiež poďakovať pánovi spravodajcovi za vykonanú prácu.
<P>
Tentoraz inštitúcie dokonca aj na záver tohto parlamentného obdobia preukázali, že sú schopné pracovať v rámci partnerstva a dospieť k riešeniu v prvom čítaní, a verím, že toto je posolstvo, ktoré občanom sprostredkujeme v predvečer európskych volieb.
<P>
Keďže toto bude jedna z posledných rozpráv, na ktorej sa zúčastní parlamentný Výbor pre dopravu a cestovný ruch, chcel by som využiť túto príležitosť a poďakovať všetkým členom tohto výboru za prácu, ktorú odviedli v spolupráci s Európskou komisiou a mojou osobou, ktorej cieľom bolo predložiť praktické riešenia pre viaceré dôležité otázky, pričom niektoré sa ťahali celé mesiace. Toto je ďalšie posolstvo v citlivej oblasti dopravy. Dosiahlo sa to vďaka schopnosti poslancov tohto Parlamentu a aj práci, ktorú sme odviedli s cieľom účinnej spolupráce nášho personálu, z čoho vyplýva, že keď má administratíva jasne stanovené úlohy a ciele, ktoré má dosiahnuť, nie je to prekážka pre občanov, ale spolu s politikou účinný nástroj na uspokojovanie ich potrieb.
<P>
Verím, že dnes a, samozrejme, aj zajtra pri hlasovaní Parlament preukáže ďalší dôkaz svojich schopností a túžby pracovať pre ľudí. Prostredníctvom tejto rozpravy a hlasovania teda Komisia, Parlament a Rada vyplnia právne vákuum a od zajtra umožnia členským štátom trestne stíhať tých, ktorí znečisťujú naše moria. Je to ďalší krok európskych inštitúcií zameraný na posilnenie práv a slobôd európskeho obyvateľstva.
<SPEAKER ID="214" NAME="Luis de Grandes Pascual" LANGUAGE="ES">
Vážený pán predsedajúci, vyjadrím sa len v skratke, za čo mi budú kolegovia poslanci v túto nočnú hodinu vďační: pán Tajani, ešte raz vám ďakujem, pretože podobne ako pri treťom námornom balíku ste dokázali svojím zapálením a politickými schopnosťami dospieť k dohode s Radou a v tejto súvislosti ste umožnili dospieť k dohode Parlamentu, Rade a Komisii, a to počas posledných dní tohto parlamentného obdobia.
<P>
Som toho názoru, že by sme si mali poblahoželať. Som, samozrejme, vďačný spravodajcom Výboru pre právne veci a Výboru pre životné prostredie, verejné zdravie a bezpečnosť potravín požiadaných o stanovisko za úzku spoluprácu.
<P>
Chcel by som opätovne poďakovať tieňovým spravodajcom za ich namáhavú prácu a súčinnosť, som presvedčený, že zajtrajšie prijatie dohody v prvom čítaní týkajúcej sa takéhoto dôležitého nariadenia, ktoré nepochybne dokončí zámer tretieho námorného balíka, je úspechom Parlamentu a spomínaných troch inštitúcií Európskej únie, čo znova potvrdzuje užitočnosť spolurozhodovacieho postupu, ktorý nám umožňuje viesť konštruktívny dialóg v prospech všetkých občanov Európskej únie.
<SPEAKER ID="215" NAME="Predsedajúci">
Ďakujem vám, pán kolega, nielen za vašu prácu v úlohe predsedu výboru, ale aj poslanca Európskeho parlamentu.
<P>
Rozprava sa skončila.
<P>
Hlasovanie sa uskutoční zajtra (utorok 5. mája 2009).
