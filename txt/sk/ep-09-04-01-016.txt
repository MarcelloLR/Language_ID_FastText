<CHAPTER ID="016">
Jednominútové vystúpenia k otázkam politického významu
<SPEAKER ID="190" NAME="Predsedajúca">
Ďalším bodom programu sú jednominútové vystúpenia k otázkam politického významu.
<SPEAKER ID="191" NAME="Colm Burke" AFFILIATION="PPE-DE">
Vážená pani predsedajúca, rozvoj infraštruktúry je kľúčom k hospodárskemu ozdraveniu. Zatiaľ čo v minulosti práve výstavba ciest a železníc pomohla stimulovať hospodárstvo v recesii a otvorila cestu k budúcej prosperite, teraz sa musíme zamerať na infraštruktúru informačných a komunikačných technológií ako na hybnú silu budúceho rastu.
<P>
V tejto súvislosti by som chcel upozorniť na desivú situáciu v Írsku, týkajúcu sa takzvanej "digitálnej priepasti". V dôsledku dlhoročného zanedbávania zo strany vlády v časoch rozkvetu nám na írskom vidieku zostali rozsiahle oblasti s podpriemerným pomalým pripojením, a čo je najhoršie, aj oblasti bez akéhokoľvek prístupu k širokopásmovému pripojeniu, čo predstavuje 28 % prípadov. Ako máme vniesť prosperitu a príležitosti do vidieckych komunít, ak im nedáme prostriedky na dosiahnutie týchto cieľov? Ako máme povedať mladým poľnohospodárom, že na rozvoj podnikania v poľnohospodárstve nemôžu využívať informačno-komunikačné technológie, lebo sme im neumožnili pripojenie?
<P>
Vítam nedávne vyhlásenia Komisie s podrobnými informáciami o vyčlenení finančných prostriedkov EÚ na riešenie tohto obrovského problému. Na záver chcem poznamenať, že odstránenie digitálnej priepasti nesmieme spustiť zo zreteľa, a to ani v čase hospodárskej krízy.
<SPEAKER ID="192" NAME="Justas Paleckis" AFFILIATION="PSE">
(LT) Kríza musí prinútiť každého z nás k zmene myslenia a správania. Litovskí, lotyšskí a írski poslanci si znížili plat, čo znamená okresanie platov aj pre poslancov parlamentov týchto krajín. Znižujú sa príjmy prezidentov, ministrov a iných štátnych úradníkov, a to je správne, pretože potrebujeme solidaritu; bremeno krízy nesmú niesť na pleciach tí najslabší. Po tomto kompromise, ktorého dosiahnutie trvalo viac než jedno desaťročie, by bolo ťažké znížiť platy poslancov priamo, ale i tak by som vyzval kolegov v Európskom parlamente, aby časť svojho platu venovali na charitu. V čase krízy by sme mali znížiť príplatky pridelené poslancom Európskeho parlamentu. Verím, že väčšina kolegov by podporila zníženie počtu prekladov do všetkých 23 úradných jazykov, čo by nám umožnilo usporiť stovky miliónov eur. Mimoriadne absurdne sa teraz javia cesty z Bruselu do Štrasburgu na plenárne zasadnutia, ktoré každoročne stoja 200 miliónov EUR. Mali by sme zastaviť plytvanie tisíckami ton papiera a začať na zasadnutiach používať elektronické dokumenty, aby sme sa správali hospodárne a chránili životné prostredie.
<SPEAKER ID="193" NAME="Marco Pannella" AFFILIATION="ALDE">
(FR) Vážená pani predsedajúca, dnes sme na začiatku práce venovali jednu minútu - za čo pánovi predsedovi ďakujeme - na uctenie pamiatky každodenných obetí systému, ktorý spôsobuje tragédiu nevídaných rozmerov, sústavnú tragédiu chudobných proti chudobným, ktorí hľadajú prácu a jedlo. Zároveň sme sa pred chvíľou dozvedeli, že bolo nájdených 94 žien a 7 detí.
<P>
Problém, vážená pani predsedajúca, ako tu už osem rokov hovoríme, je takýto: je možné, aby nebola žiadna nadväznosť, aby nebolo možné vedieť prečo, keď z vesmíru vidíme kvety na našich balkónoch? Príčiny sú neznáme, dôsledky sú trestné...
<P>
(Predsedajúca prerušila rečníka.)
<SPEAKER ID="194" NAME="Sylwester Chruszcz" AFFILIATION="UEN">
(PL) Vážená pani predsedajúca, správy o výsledku hlasovania o dôvere premiérovi Topolánkovi v Prahe z minulého týždňa ma nepotešili. Česká republika od 1. januára vedie Úniu a som presvedčený, že jej predsedníctvo sa doposiaľ veľmi osvedčilo. Verím, že tento úspech si udrží aj po zvyšné tri mesiace. Držím palce našim českým priateľom a všetkých projektom, ktoré české predsedníctvo dúfa, že zrealizuje. K nim patrí aj veľmi dôležitá otázka politiky východného susedstva, ako aj opatrenia týkajúce sa energetickej bezpečnosti Európy.
<SPEAKER ID="195" NAME="Athanasios Pafilis" AFFILIATION="GUE/NGL">
(EL) Vážená pani predsedajúca, Európsky súdny dvor nedávno vydal rozhodnutie proti Grécku, v ktorom stanovuje rovnaký vek odchodu do dôchodku pre mužov aj ženy, čo vedie k tomu, že vek odchodu do dôchodku sa pre ženy zvyšuje o 5 až 17 rokov.
<P>
Tento vývoj, ktorý pracovníci rozhodne odmietajú, sa systematicky podporuje už od začiatku deväťdesiatych rokov minulého storočia a nesie pečať Európskej únie a gréckych vlád. Poškodzuje pracujúce ženy a je krokom k zvýšeniu veku odchodu do dôchodku na 65 rokov pre mužov aj ženy, ako je už stanovené v zákonoch proti poisteniu, ktoré schválili strany Nová demokracia a PASOK pre osoby poistené po roku 1993, uplatňujúc právne predpisy Spoločenstva.
<P>
Toto neprijateľné rozhodnutie absolútne podrýva verejný, sociálny charakter sociálneho poistenia vo verejnom aj súkromnom sektore. Národný systém poistenia a dôchodkový systém vníma ako systém zamestnaneckého, a nie sociálneho poistenia. To znamená, že neexistuje žiadna záruka, čo sa týka vekovej hranice, výšky dôchodku či dávok vo všeobecnosti.
<P>
Jediný spôsob napredovania pre pracujúcich mužov a ženy je neposlušnosť a nepodriadenie sa rozhodnutiam Európskej únie a jej inštitúcií.
<SPEAKER ID="196" NAME="Bernard Wojciechowski" AFFILIATION="IND/DEM">
(PL) Vážená pani predsedajúca, podľa údajov na portáli eudebate2009 Európskemu parlamentu ako inštitúcii dôveruje len 52 % Európanov. Ide o pokles o 3 % v porovnaní s údajmi za minulý rok. Podiel voličov, ktorí sa ešte nerozhodli, či pôjdu voliť v tohtoročných voľbách do Európskeho parlamentu, je až 50 %. Len 30 % účastníkov prieskumu uviedlo, že plánujú ísť voliť. Percento voličov, ktorí voliť nepôjdu, lebo majú pocit, že ich hlas nijako nezaváži, je až 68 %.
<P>
Preto by som chcel položiť otázku. Plánuje Európsky parlament nejakú senzačnú akciu na poslednú chvíľu, ktorou presvedčí ľudí, aby išli voliť? Budeme nejako rozširovať záber informačných kanálov za Európu? V mojej krajine neprebieha žiadna diskusia o Európe. Premiér s tým nič nerobí. Má každý len stáť a prizerať sa?
<SPEAKER ID="197" NAME="Lívia Járóka" AFFILIATION="PPE-DE">
(HU) Na budúci týždeň sa bude na celom svete oslavovať Medzinárodný deň Rómov, ktorý symbolizuje nádeje Rómov na uznanie a akceptovanie. Emócie verejnej mienky nedávno rozjatrili príšerné činy a situáciu ešte väčšmi zhoršuje neistota spôsobená hospodárskou krízou. Naša povinnosť nájsť riešenie problémov extrémnej chudoby sa preto zvyšuje geometrickým radom.
<P>
Je neprijateľné, aby ktokoľvek využíval situáciu Rómov na stranícke politické útoky a na vyvolávanie hystérie namiesto toho, aby sa podnikli účinné kroky. Označkovať si celú skupinu a urobiť z nej obetného baránka znemožňuje odbornú prípravu a je vážnym porušením záujmov nielen Rómov, ale aj väčšiny. Po stáročiach vylúčenia nášho spoločenstva ako Rómka odmietam každú formu kolektívnej viny bez ohľadu na to, či hovoríme o značkovaní Rómov či väčšinovej spoločnosti.
<P>
Obviňovať celé komunity zo zločinného spôsobu života alebo rasizmu je hrubá chyba, čo úplne narúša dôstojnosť inštitúcií EÚ, ak ich oznámenia vychádzajú z neoverených správ alebo nepravdivých obvinení. Je neprijateľné, aby sa určité politické sily snažili obhájiť odvolávaním sa na historický pocit krivdy prenasledovaných skupín.
<P>
Problémy rómskych get možno vyriešiť len európskym akčným plánom, ktorý zabezpečí komplexnú reintegráciu a okamžitý rozvoj regiónov vylúčených zo spoločnosti.
<SPEAKER ID="198" NAME="Vasilica Dãncilã" AFFILIATION="PSE">
(RO) Hodnotenia odborníkov týkajúce sa možných problémov na svetovom trhu potravín a zabezpečenia dostatočného množstva potravín pre všetkých obyvateľov sveta je jedným z dôvodov na zváženie, ako sa v Európe využíva poľnohospodárska pôda, a to najmä v nových členských štátoch, kam patrí aj Rumunsko.
<P>
V tejto súvislosti treba reálne zhodnotiť možnosti, ktoré Rumunsko ponúka investorom prejavujúcim záujem investovať v odvetví poľnohospodárstva, čo sa v období hospodárskej krízy zdá najžiadanejšie. Prinajmenšom to naznačuje štúdia uverejnená v Bukurešti, ktorá spomína značný nárast investícií v Rumunsku v odvetví poľnohospodárskej a lesnej pôdy. Autori štúdie to vysvetľujú tým, že tieto realitné segmenty sú najmenej ovplyvnené ťažkou hospodárskou situáciou, ktorá je v súčasnej dobe hlavnou charakteristickou črtou trhu.
<P>
Na druhej strane nesmieme zabúdať, že Rumunsko bolo kedysi obilnicou Európy, ale znovuzískanie tohto postavenia si vyžaduje opatrenia na podporu poľnohospodárov súčasne s použitím finančných prostriedkov Spoločenstva, ktoré môže Rumunsko využívať ako členský štát.
<SPEAKER ID="199" NAME="Marco Cappato" AFFILIATION="ALDE">
(IT) Vážená pani predsedajúca, líbyjský diktátor Kaddáfí definoval Medzinárodný trestný súd ako "novú formu svetového terorizmu". Predsedníctvu tohto Parlamentu by som rád pripomenul, že táto snemovňa pomáhala v boji o vznik Medzinárodného trestného súdu, a pričinila sa o to Radikálna strana zameraná proti násiliu.
<P>
Domnievam sa, že slová líbyjského diktátora nemôžeme prehliadnuť bez tvrdého odsúdenia zo strany Parlamentu aj európskych inštitúcií. Musíme bojovať za podriadenie národnej zvrchovanosti, zvrchovanosti štátov záväznej moci medzinárodného práva proti genocídam, vojnovým zločinom, zločinom proti ľudskosti - medzinárodnému a nadnárodnému právu proti absolútnej zvrchovanosti. Naši priatelia v exilovej tibetskej vláde nás včera požiadali o to isté na vypočutí vo Výbore pre zahraničné veci, rovnako ako Kongres národností pre federálny Irán na dnešnom vypočutí: absolútna zvrchovanosť je nepriateľom slobody a spravodlivosti.
<SPEAKER ID="200" NAME="Andrzej Zapałowski" AFFILIATION="UEN">
(PL) Vážená pani predsedajúca, pani Fischerová-Boelová na ostatnom zasadnutí Výboru pre poľnohospodárstvo spomínala reformu cukrovarníckeho odvetvia ako jeden z najväčších úspechov spoločnej poľnohospodárskej politiky. Rád by som Parlament informoval, že Poľsko po tejto reforme prestalo byť krajinou vyvážajúcou cukor a teraz má povinnosť dovážať približne 20 % cukru. Len za dva roky sa cena cukru zvýšila o 60 %. Natíska sa otázka, či sa pani komisárka a jej spolupracovníci hrubo mýlia, alebo či išlo o plánovanú stratégiu, aby niektoré krajiny mali väčšie zisky. Rád by som jednoznačne vyhlásil, že spoločná poľnohospodárska politika, ako ju vnímajú poľskí voliči, je obzvlášť nevyvážená a uprednostňuje staré členské štáty EÚ.
<SPEAKER ID="201" NAME="Petya Stavreva" AFFILIATION="PPE-DE">
(BG) Vážená pani predsedajúca, dámy a páni, žijeme v rýchlych stresujúcich časoch zmien a nových úloh a niekoľko mesiacov aj vo svetovej hospodárskej kríze.
<P>
Výbor Európskeho parlamentu pre poľnohospodárstvo a rozvoj vidieka včera schválil správu o pridelení dodatočných zdrojov pre poľnohospodárov a vidiecke oblasti členských štátov s cieľom riešiť dôsledky krízy. Odvetvie poľnohospodárstva Európskej únie sa v týchto ťažkých časoch podporí sumou 1,02 miliardy EUR. Som presvedčená, že poľnohospodári v Spoločenstve a obyvatelia vidieka pochopia toto významné posolstvo za zjednotenú Európu.
<P>
Investície do internetovej infraštruktúry, reštrukturalizácia mliekarenského sektoru, zdroje obnoviteľnej energie, ochrana biodiverzity a vodných zdrojov sú kľúčom k riešeniu veľkého percenta problémov v týchto regiónoch a poskytujú alternatívne možnosti pre ľudí, ktorí v nich žijú. Možnosť zamerať časť týchto zdrojov na úverové a záručné fondy uľahčí realizáciu týchto projektov z praktického hľadiska.
<P>
Očakávam, že Rada a Komisia podporia úsilie Európskeho parlamentu zabezpečiť potrebnú podporu miliónom poľnohospodárskych výrobcov v Spoločenstve.
<SPEAKER ID="202" NAME="Marusya Lyubcheva" AFFILIATION="PSE">
Vážená pani predsedajúca, v súčasnej atmosfére hospodárskej krízy a zániku pracovných miest v členských štátoch Európskej únie vzniká vážne nebezpečenstvo nárastu zneužívania detskej práce. Žiaľ, takáto krízová situácia postihuje najviac ženy a deti. Bez ohľadu na zdravý legislatívny základ na európskej úrovni a dobré riešenia na úrovni jednotlivých štátov vrátane krajiny, ktorú zastupujem - Bulharska, to, čo sa deje v praxi, v mnohých prípadoch nie je vždy v súlade so zákonom. Tento problém postihuje obzvlášť ťažko skupiny prisťahovalcov a rómske spoločenstvo. Na každej úrovni potrebujeme preventívne opatrenia spolu so sprísnením kontroly dodržiavania právnych predpisov v celej Európskej únii. Mnohé spoločnosti využívajú detskú prácu napriek príslušným právnym obmedzeniam. V členských štátoch dochádza k tisíckam porušení pracovného práva. Európska komisia musí zorganizovať účelové iniciatívy týkajúce sa boja proti zneužívaniu detskej práce a počas tohto procesu apelovať aj na sprísnenie kontrolných mechanizmov. Je to absolútne nevyhnutné, ak súčasťou našej európskej politiky má byť ochrana záujmov detí.
<SPEAKER ID="203" NAME="Ewa Tomaszewska" AFFILIATION="UEN">
(PL) Vážená pani predsedajúca, v tomto Parlamente pri mnohých príležitostiach zazneli otázky, ako napríklad genocída v Čečensku, vraždy Čečenov s cieľom použiť ich orgány na transplantácie či znásilňovanie čečenských žien. V súčasnosti prebieha vopred premyslený útok na materiálnu kultúru Čečenov, ničenie čečenskej kultúry, ktorá je o stovky rokov staršia než ruská. Mám na mysli nielen písomnosti a každodenne používané predmety, ktoré by mohli byť v múzeách, ale aj obytné veže. Ide o osobité konštrukcie, s ktorými sa nemožno stretnúť nikde inde v Európe. Často zdôrazňujeme, ako rozmanitosť obohacuje našu kultúru. Jedna odnož našej kultúry práve mizne priamo pred našimi očami a sme svedkami vyhladenia jedného z jej zdrojov.
<SPEAKER ID="204" NAME="András Gyürk" AFFILIATION="PPE-DE">
(HU) Spoločná európska energetická politika po januárovej plynovej kríze v posledných dňoch zasa dostala ťažký úder. Rakúska spoločnosť OMV predala značný podiel v maďarskej spoločnosti MOL ruskej ropnej spoločnosti s nejasným vlastníctvom, ktorá podľa novinových správ nijako nespĺňa očakávania EÚ, čo sa týka transparentnosti.
<P>
Zároveň si len ťažko možno predstaviť, že tento obchod by sa mohol uskutočniť bez vedomia dotknutých vlád. Môžeme preto konštatovať, že táto neočakávaná transakcia je jasným dôkazom rozpoltenosti členských štátov a zároveň aj novým varovaním. Hovoriť o spoločnej energetickej politike v Európskej únii nemá zmysel, ak si vzájomne odporuje konanie členských štátov.
<P>
Ak EÚ nedokáže hrať na spoločnú strunu vo veciach energetickej politiky, i naďalej bude obeťou snáh o rozsievanie rozkolov. Výsledkom bude čoraz väčšia zraniteľnosť európskych spotrebiteľov.
<SPEAKER ID="205" NAME="Catherine Stihler" AFFILIATION="PSE">
Vážená pani predsedajúca, chcem informovať Parlament, že túto sobotu bude v nemeckom Zillhausene odhalený zvláštny pomník na pamiatku siedmich britských vojakov, ktorí padli v druhej svetovej vojne. Ich lietadlo zostrelili medzi 15. a 16. marcom 1944. Boli súčasťou 97. eskadry zo základne RAF Bourn v Cambridgeshire. Volali sa William Meyer, Bernard Starie, Reginald Pike, Thomas Shaw, James McLeish, Archibald Barrowman a Albert Roberts a v sobotu si uctíme ich pamiatku.
<P>
Vykonali najväčšiu obeť, aby sme si mohli užívať rozličné podoby slobody, ktoré dnes často považujeme za samozrejmé. Nikdy by sme nemali zabudnúť na ich životy.
<P>
Chcela by som uviesť do záznamu poďakovanie primátorovi Balingenu Dr. Reitemannovi a miestnej rade za to, že umožnili odhalenie pomníka na pamiatku životov týchto mladých mužov. Takisto by som chcela vyjadriť vďaku Brettovi a Luelle Langevadovcom, ktorí financujú otvorenie pomníka, ako aj 9. eskadre RAF za vyslanie dvoch posádok na sobotňajšiu slávnosť.
<P>
Dovolím si osobnú zmienku, že James McLeish bol môj prastrýko a na slávnosti bude zastúpená aj moja rodina.
<SPEAKER ID="206" NAME="Marian-Jean Marinescu" AFFILIATION="PPE-DE">
(RO) Dňa 5. apríla sa v Moldavskej republike konajú voľby. Dnes ráno došlo v Podnestersku k výbuchu na plynovode Ananiev-Tiraspol-Ismail. Príčina tejto nehody ešte nie je známa, ale viedla k narušeniu dodávok plynu z Ruska na Balkán.
<P>
Dúfam, že táto nehoda nebude mať vplyv na výsledok volieb. Zároveň som presvedčený, že súvisí s dvoma mimoriadne dôležitými faktormi. Absolútnou prioritou je úsilie o urovnanie nevyriešených konfliktov v regióne, najmä v Podnestersku. Európska únia musí nájsť aj konkrétne životaschopné riešenia rozvoja alternatívnych trás dodávok energie k Čiernemu moru. Žiaľ, zmluva podpísaná koncom minulého týždňa medzi Gazpromom a Štátnou ropnou spoločnosťou Azerbajdžanu môže ohroziť projekt Nabucco.
<P>
Preto treba naliehavo sústrediť pozornosť na všetky stránky súvisiace s konsolidáciou energetickej bezpečnosti Európskej únie. Ďakujem.
<SPEAKER ID="207" NAME="Silvia-Adriana Ţicău" AFFILIATION="PSE">
(RO) Dunaj zohráva veľmi dôležitú úlohu v hospodárskej a sociálnej súdržnosti, ako aj v kultúrnom rozvoji Európy. Dňa 30. marca 1856, v predvečer Parížskej konferencie, bola založená Európska dunajská komisia, ktorej sídlo bolo v rumunskom Galaţi. Išlo o jednu z prvých európskych inštitúcií a jej cieľom bolo vytvoriť medzinárodný systém voľnej plavby po Dunaji.
<P>
Prioritná os TEN-T č. 18, ktorú tvorí Dunaj a Mohansko-rýnsky kanál, zabezpečuje spojenie medzi Čiernym morom a Severným morom, čím sa vzdialenosť medzi prístavmi Rotterdam a Constanţa skracuje o 4 000 kilometrov. Dunaju sa v politikách Spoločenstva musí pripisovať vyššia priorita. Na začiatku ďalšieho volebného obdobia Európskeho parlamentu navrhujem zriadiť medziskupinu na podporu Dunaja.
<P>
V nasledujúcich rokoch budeme musieť spojiť sily a prijať spoločný prístup k riešeniu rozvojových iniciatív týkajúcich sa podunajskej oblasti. Potrebujeme integrovanú európsku stratégiu rozvoja povodia Dunaja, ktorá bude presadzovať hospodársky rozvoj, rozvoj dopravnej infraštruktúry a ochranu životného prostredia.
<SPEAKER ID="208" NAME="Anna Záborská" AFFILIATION="PPE-DE">
(SK) Pred troma rokmi udelil Európsky parlament Sacharovovu cenu ženám politických väzňov, ktorí boli zatknutí v marci 2003 na Kube. Tieto ženy oblečené v bielom nebojácne upozorňujú na porušovanie ľudských práv vo svojej krajine.
<P>
Európska rada prijala opakovane závery, že bude pokračovať v otvorenom dialógu s kubánskymi autoritami, ale bude pri ňom trvať na dodržiavaní základných ľudských práv a slobôd. Prijala však aj rozhodnutie, že pri oficiálnych návštevách musia byť vždy pripomínané tieto práva, a tam, kde je to možné, uskutočnia sa stretnutia s demokratickou opozíciou.
<P>
Musím konštatovať, že počas oficiálnej návštevy komisára pre rozvoj pána Michela, sa takéto stretnutie neuskutočnilo, napriek tomu, že bolo o to požiadané. Je to o to nepochopiteľnejšie a zarážajúcejšie, že návšteva Európskej komisie na Kube sa konala v deň šiesteho výročia zatknutia odporcov Castrovho režimu. Mrzí ma, že členom delegácie bol aj podpredseda nášho Parlamentu.
<SPEAKER ID="209" NAME="Bogusław Liberadzki" AFFILIATION="PSE">
(PL) Vážená pani predsedajúca, v novembri minulého roka sme na žiadosť Socialistickej skupiny v Európskom parlamente hovorili o poľskom lodiarskom priemysle. I napriek rozdielom v názoroch sme sa všetci dohodli na tom, že vyzveme Komisiu a pani komisárku Kroesovú, aby radšej vypracovali riešenia na zlepšenie situácie lodeníc, a nie na ich zatvorenie.
<P>
Po štyroch mesiacoch je situácia takáto: poľská vláda sa príliš ľahko poddala tlaku Komisie, keď prijala jej riešenie, ktoré zahŕňa predaj jednotlivých zložiek majetku lodeníc podľa zásady, že požadovaný majetok získa ten, kto predloží najvyššiu ponuku. Výroba lodí je v súčasnosti v útlme a väčšina pracovníkov už prišla o miesto, pričom dostala len symbolickú kompenzáciu. Čo sa týka konkurencieschopnosti európskeho lodiarstva, nie je lepšia, ako bývala.
<SPEAKER ID="210" NAME="Maria Petre" AFFILIATION="PPE-DE">
(RO) Vážená pani predsedajúca, dámy a páni, koncom minulého týždňa bolo niekoľkým stovkám rumunských občanov zabránené vstúpiť na územie Moldavskej republiky. Vo väčšine prípadov nebolo podané žiadne vysvetlenie alebo boli použité nanajvýš čudné zdôvodnenia, ako napríklad že nemali doklad o tom, že nie sú infikovaní vírusom HIV.
<P>
Ide o bezprecedentné zneužitie. Ešte nikdy nedošlo k takému hrubému porušeniu práva európskych občanov na voľný pohyb. Pevne podporujem európsku cestu Moldavskej republiky a jej občanov, ale protestujem proti takémuto hrubému zneužívaniu a žiadam Európsku komisiu a Radu, aby si vyžiadali vysvetlenie Kišiňova tak, ako oň už požiadalo aj Rumunsko prostredníctvom ministra zahraničných vecí. Ďakujem.
<SPEAKER ID="211" NAME="Zita Pleštinská" AFFILIATION="PPE-DE">
(SK) V mojom vystúpení by som chcela oceniť iniciatívu Komisie týkajúcu sa projektu Konzultácie s občanmi Európy 2009, na ktorej sa zúčastňujú občania z európskej dvadsaťsedmičky, aby pred júnovými voľbami do Európskeho parlamentu diskutovali o odpovedi na otázku: Čo môže Európska únia urobiť pre ovplyvnenie našej ekonomickej a sociálnej budúcnosti v globalizovanom svete?
<P>
Národná konzultácia s občanmi Slovenska sa uskutočnila v dňoch 28. a 29. marca. Samit občanov Európy sa uskutoční 10. a 11. mája 2009 v Bruseli, kde 150 účastníkov z 27 národných konzultácií pripraví finálne verzie európskych odporúčaní, ktoré budú môcť poslanci EP v budúcom volebnom období využiť ako podklad pri tvorbe európskej legislatívy.
<P>
Som presvedčená, že iba diskusiou s občanmi obnovíme ich dôveru v jedinečnosť európskeho projektu. Zároveň vyzývam média na objektívnu a vyššiu aktivitu pri sprístupňovaní informácií o Európskom parlamente, ktorá bude mať veľký vplyv na volebnú účasť.
<SPEAKER ID="212" NAME="Csaba Sógor" AFFILIATION="PPE-DE">
(HU) V Európskom parlamente sa dnes konala konferencia so zvláštnym názvom, venovaná porážke takzvanej Maďarskej sovietskej republiky. Nikdy neexistovala krajina s takýmto názvom ani takáto udalosť.
<P>
Odmietam každý politický postoj, ktorým sa historické otázky súvisiace s retrospektívnou obhajobou ambícií štátu získať územie podriaďujú záujmom národného štátu z nacionalistických dôvodov.
<P>
Je neprijateľné, aby sa maďarská invázia, rumunská vojenská okupácia a plienenie krajiny od novembra 1918 interpretovali ako faktor regionálnej stabilizácie, a to na podujatí organizovanom tu v Bruseli, v srdci Európy, pod záštitou Európskeho parlamentu.
<P>
Aj v mene maďarskej komunity v Rumunsku dôrazne protestujem proti cynickému správaniu našich rumunských socialistických poslancov a proti ich klamlivým manévrom na ovplyvňovanie verejnosti a nacionalisticky motivovaným pokusom o formovanie mienky.
<SPEAKER ID="213" NAME="Miroslav Mikolášik" AFFILIATION="PPE-DE">
(SK) V dňoch 18. a 19. marca 2009 navštívil komisár pre humanitárnu a rozvojovú pomoc Louis Michel Kubu. Bolo to počas 6. výročia uväznenia sedemdesiatich piatich predstaviteľov opozície. Komisár Michel sa počas tejto návštevy nestretol s Damas de Blanco ani s nikým z predstaviteľov opozície.
<P>
Podľa informácie od európskych diplomatov komisár Michel pri žiadnej príležitosti nespomenul ľudské práva ani spomínané 6. výročie. Pre kubánske opozičné rádiá sa pán Michel vyjadril, že dátum bola úradnícka chyba a nevedel, že Damas de Blanco sa s ním chceli stretnúť.
<P>
Musím povedať, že aj podpredseda Európskeho parlamentu, Martinéz, ktorý bol oficiálnou súčasťou delegácie za Európsky parlament, sa rovnako s opozíciou nestretol, ale stretol sa s rodinami kubánskych špiónov, ktorí boli zatknutí v USA. Martinéz sa tým postaral o to, že Castrov režim využil jeho návštevu a stretnutia, ktoré absolvoval, na mediálne zakrytie aktivít Damas de Blanco týkajúcich sa spomínaného 6. výročia, keďže médiá boli plné návštevy komisára a tohto stretnutia.
<SPEAKER ID="214" NAME="Predsedajúca">
Tento bod programu sa teraz skončil.
