<CHAPTER ID="019">
Jednominútové vystúpenia (článok 150) 
<SPEAKER ID="190" NAME="Predsedajúci">
Ďalším bodom programu sú jednominútové vystúpenia k otázkam politického významu.
<SPEAKER ID="191" NAME="Zuzana Roithová" AFFILIATION="PPE">
(CS) Je to už 19 mesiacov, odkedy Kanada náhle a jednostranne zaviedla vízovú povinnosť pre občanov Českej republiky, ktorá ako člen Únie nesmie zaviesť recipročné víza pre všetkých Kanaďanov. Pán predseda Barroso sa hneď vyjadril, že to je problém Únie a nie bilaterálny problém, ale pani komisárka Malmströmová to, žiaľ, nerieši ako prioritu, ale len pasívne monitoruje bilaterálne rokovania. Rada na moje intervenovanie odpovedala, že Únia o reciprocite nediskutuje, keďže doteraz od pani komisárky nedostala žiadne návrhy. Českí občania sú tak de facto európskymi občanmi druhej kategórie, pokiaľ ide o ich práva, a prekvapuje ich, že Kanaďania do Českej republiky naďalej cestujú bez víz.
<P>
Chcela by som poukázať na to, že pomalosť Komisie zvyšuje tiež riziko, že český parlament odloží ratifikáciu dohôd medzi Úniou a Kanadou. Nemá totiž inú možnosť, ako brániť práva občanov, keď EÚ zlyháva vo vyvíjaní tlaku na Kanadu. Preto chcem požiadať spolu s vami, aby pani komisárka bezodkladne riešila situáciu s Kanadou a zastala sa aj Rumunska a Bulharska. Alebo spoločná vízová politika a zásada solidarity už nie sú európskymi hodnotami? Uvedomuje si pani komisárka, čo všetko je dnes v hre?
<SPEAKER ID="192" NAME="Petru Constantin Luhan" AFFILIATION="PPE">
(RO) Užívanie psychotropných a psychoaktívnych látok, ktoré spravidla patrí do sivej zóny právnych predpisov, má oveľa škodlivejšie účinky než drogy, ktoré sú v súčasnosti známe. S týmito látkami sa v Európe často stretávame v takzvaných predajniach snov a sú známe ako etnobotaniká - názov, ktorý má vyvolať predstavu, že obchodovanie s drogami a ich užívanie je neškodné.
<P>
Krajiny ako Poľsko, Izrael, Švédsko, Dánsko, Anglicko a Nemecko už zakázali značný počet látok označovaných za psychotropné a psychoaktívne. Látky dostupné na trhu, hoci nie sú na zozname zakázaných látok, je veľmi ťažké kontrolovať, čo zdravotníckemu personálu znemožňuje poskytnúť pomoc. Kombinácie užitých chemických látok totiž vyvolávajú neznáme reakcie. Jediné opatrenie, ktoré môžeme prijať, je zakázať prevádzku týchto predajní a potom svoje úsilie zamerať na zastavenie predaja týchto látok cez internet.
<SPEAKER ID="193" NAME="Anni Podimata" AFFILIATION="S&amp;D">
(EL) Pokračujúca kríza v eurozóne nás všetkých - európske inštitúcie, členské štáty aj vedúcich politických predstaviteľov - postavila zoči-voči našim novým povinnostiam. Musíme odobrať iniciatívu trhom. Musíme na krízu reagovať jednotne a presvedčivo doplnením - nie nahradením či prehliadaním - zodpovedností, ktoré členské štáty prijali s cieľom splniť si záväzky. V tejto súvislosti významní európski predstavitelia, politické strany, verejnosť prostredníctvom demonštrácií a európske odborové zväzy argumentujú, že pri prekonávaní dlhovej krízy a ochrane stability eura môžu zohrávať kľúčovú úlohu eurodlhopisy.
<P>
Chcela by som preto poukázať na to, že je potrebné, aby Rada okamžite odpovedala na požiadavku, ktorú Európsky parlament sformuloval vo svojom uznesení zo 16. decembra 2010, a Európskej komisii musíme vyslať jasný signál, aby mohla túto vec podrobne preštudovať a predložiť konkrétne návrhy.
<SPEAKER ID="194" NAME="Graham Watson" AFFILIATION="ALDE">
Chcel by som sa vyjadriť k vážnej situácii, v ktorej sa 10 dní pred Vianocami ocitli stovky tisícok cestujúcich v leteckej doprave v Európe, a k zmätku pri zariaďovaní prepravy osôb a ich batožiny do plánovaných destinácií. Neschopnosť našich leteckých spoločností a našich letísk vyrovnať sa s pár centimetrami snehu v niekoľkých členských štátoch viedla k strašnému meškaniu, narušeniu prevádzky a beznádeji cestujúcich.
<P>
Vyzývam parlamentný Výbor pre dopravu a cestovný ruch, komisára pre dopravu v Únii a ministrov dopravy v Rade, aby toto narušenie preskúmali, prijali opatrenia s cieľom predísť jeho opakovaniu a aby zabezpečili náležité odškodnenie poškodených osôb a do budúcnosti preštudovali rozdelenie kompenzačnej záťaže medzi letecké spoločnosti a iné zainteresované strany, ako sú prevádzkovatelia letísk.
<P>
Nezvyčajné snehové zrážky a nezvyčajne nízke teploty, ktoré v roku 2009 predpovedal Postupimský inštitút, sú spôsobené topením arktického ľadovca. Budú sa vyskytovať častejšie. Nevieme im predchádzať, aj keď sa ich musíme snažiť čo najviac obmedziť, ale môžeme a musíme byť na ne pripravení.
<SPEAKER ID="195" NAME="Ryszard Czarnecki" AFFILIATION="ECR">
(PL) Zvláštna komisia, ktorá vyšetruje príčinu havárie poľského lietadla pri ruskom meste Smolensk, ku ktorej došlo 10. apríla minulého roka, zverejnila v Moskve závery zo svojej správy. V tomto nešťastí zahynul poľský prezident spolu s 96 ďalšími cestujúcimi vrátane mnohých najvýznamnejších ľudí v krajine. Správa je absolútne škandalózna. Obsahuje početné klamstvá a jasne presúva zodpovednosť za nešťastie na poľskú stranu, pričom úplne ignoruje vážne chyby, ktorých sa dopustila ruská strana, napríklad nesprávny spôsob, akým pracovníci riadenia leteckej prevádzky v smolenskej riadiacej veži navádzali lietadlo počas klesania. V správe ruská strana nezohľadnila veľký počet pripomienok Poľska - jednoducho ignorovala 20 strán pripomienok. Toto je skutočne veľmi neuspokojivá situácia a Európska únia by sa ňou mala zaoberať.
<SPEAKER ID="196" NAME="João Ferreira" AFFILIATION="GUE/NGL">
(PT) Rok 2010, ktorý bol vyhlásený za Európsky rok boja proti chudobe a sociálnemu vylúčeniu, sa skončil. Bol to rok, v ktorom Európska únia s cynizmom a pokrytectvom, ktoré nemá obdobu, vykonala politiky a usmernenia, ktoré, ako dnes vidíme, viedli k výraznému nárastu chudoby a sociálneho vylúčenia.
<P>
Štátny rozpočet Portugalska na rok 2011, navrhnutý a schválený pod obrovským tlakom Európskej únie a za jej potlesku, povedie krajinu k hospodárskej recesii a celkovému úpadku na sociálnej úrovni - nezamestnanosť dosiahne rekordnú úroveň a dôjde k rozšíreniu chudoby a sociálneho vylúčenia.
<P>
K tomu všetkému sa pridali neprijateľne veľké tlaky a vydieranie, ktorým je krajina v niekoľkých uplynulých týždňoch vystavená a proti ktorým tu dôrazne namietame. Finančný kapitalizmus a inštitúcie v jeho službách nútia krajinu a jej ľudí čoraz zastrašujúcejším tónom podriadiť sa a prijať nespravodlivosť a vykorisťovanie, prijať prečerpávanie zdrojov krajiny do vreciek finančných kapitalistov.
<P>
Jedno je isté: ak v tom budú pokračovať, môžeme očakávať rok plný boja.
<SPEAKER ID="197" NAME="Angelika Werthmann" AFFILIATION="NI">
Čo sa týka článku 18 Všeobecnej deklarácie ľudských práv a článku 10 Charty základných práv EÚ, bola som informovaná, že na prvý sviatok vianočný došlo v kostole svätého Synézia v okupovanom meste Rizokarpaso k hrubému porušeniu náboženskej slobody.
<P>
Takzvané orgány podporované Tureckom zastavili sobotňajšiu bohoslužbu na základe toho, že na ten deň nebola podaná žiadosť o konanie omše, hoci podľa cyperskej cirkvi o takéto povolenie požiadali na začiatku decembra, ako to robia už 36 rokov.
<P>
Vážený pán predsedajúci, dôrazne vás nabádam, aby ste podnikli primerané kroky a zaručili náboženskú slobodu na pôde členského štátu Európskej únie.
<SPEAKER ID="198" NAME="Ioannis Kasoulides" AFFILIATION="PPE">
Na prvý sviatok vianočný turecké bezpečnostné jednotky v Rizokarpase, okupovanej časti Cypru, násilne prerušili vianočnú omšu, ktorú prišiel osláviť malý zvyšok starších kresťanov, odvliekli z kostola kňazov a cirkevnému zhromaždeniu nariadili opustiť kostol. Zdôvodnili to tým, že písomné povolenie dostali na nedeľnú omšu, no Vianoce boli v sobotu.
<P>
Už samotné požadovanie písomného povolenia na omšu je obmedzovaním náboženskej slobody, nieto ešte prerušenie vianočnej omše na základe banálneho byrokratického zdôvodnenia, a to všetko v členskom štáte Únie na príkaz krajiny, ktorá sa do nej usiluje pristúpiť.
<P>
Podľa viedenskej dohody tu mohlo 12 000 Cyperčanov gréckeho pôvodu, žijúcich v enkláve na polostrove Karpas, zostať aj po vpáde Turecka. Dnes je ich tam 300. Teraz už chápete prečo.
<SPEAKER ID="199" NAME="Alf Svensson" AFFILIATION="PPE">
(SV) Myslím si, že by bolo mimoriadne zmysluplné, keby EÚ začala dialóg medzi vierovyznaniami z najvyššej úrovne. Bol by som rád, keby sa EÚ pokúsila o to, aby takýto dialóg usporiadalo Turecko. Všetci vieme, ako sa zaobchádza s kresťanmi vo svete - na rôznych odlišných miestach na Blízkom východe, s koptmi v Egypte, s irackými kresťanmi v Iraku a podobne. Som pevne presvedčený, že o tom nemôžeme len informovať, počúvať o tom a sledovať, ako sa to deje. Musíme urobiť niečo hmatateľné.
<P>
Podľa mňa musíme v prvom rade začať dialóg. Bolo by veľmi hodnotné, ak by takýto druh dialógu mohlo usporiadať Turecko, ktoré je podľa mňa napriek všetkému ochotné budovať mosty. Ide tu o židov, kresťanov a moslimov. Usporiadajme pod záštitou EÚ rozsiahly dialóg medzi vierovyznaniami.
<SPEAKER ID="200" NAME="Philippe Juvin" AFFILIATION="PPE">
(FR) Kresťania v Iraku a v Egypte hovoria, že skutočne trpia. Čoskoro na územiach, kde vzniklo kresťanstvo, už nebudú žiadni kresťania. Ako zaznelo pred chvíľou, Turecko, sekulárna moslimská krajina a krajina, ktorá klope na naše dvere, mala pred 100 rokmi 20 % kresťanského obyvateľstva. Dnes je to menej než 1 %.
<P>
Hnutie, ktorého sme svedkami, sa v skutočnosti prudko rozmáha. Arabský a moslimský svet prenasleduje svojich kresťanov, odsudzuje ich, bráni im konvertovať, trestá a zabíja ich. Jasne vidíme, že islam sa stáva štátnym náboženstvom. Výsledok vidia všetci - kresťanstvo je najviac prenasledované náboženstvo vo svete.
<P>
A pritom obrana kresťanov na Blízkom východe zvyšuje šance na vytvorenie protiváhy k nárastu islamského extrémizmu. Prítomnosť kresťanov všade pôsobí ako vyvažujúci faktor. Preto ho musíme skutočne chrániť.
<P>
Naozaj mi nejde do hlavy, kde sa stratili obhajcovia ľudských práv, ktorí sú šťastní tak ako my, že Západ je sekulárny a pluralistický, ktorí však hanebne odvracajú pohľad od Blízkeho východu, ktorý sa kúsok po kúsku stáva vyhradeným pre jediné náboženstvo.
<SPEAKER ID="201" NAME="Frédéric Daerden" AFFILIATION="S&amp;D">
(FR) Maďarská vláda sa na konci roka 2010 rozhodla prestať dotovať inštitút pre malé deti, ktorý v Budapešti založila Emmi Piklerová.
<P>
Táto maďarská vedkyňa zriadila stredisko na vývoj vedecky podložených vyučovacích metód pre veľmi malé deti. Účinnosť týchto metód na psychomotorický vývoj detí je medzinárodne uznávaná. Zariadenia pre malé deti, založené na tomto modeli, sa rozšírili po Európe vrátane nášho mesta v Belgicku.
<P>
Je škoda, že na konci Európskeho roka boja proti chudobe - a to najmä detskej chudobe - vysiela Maďarsko takýto signál. Vzhľadom na medzinárodný vplyv Piklerovej inštitútu a skutočnosť, že maďarské administratívne orgány sa vyjadrili, že ho chcú zachovať, je toto rozhodnutie prekvapením. Nejde mi do hlavy, hoci nie som nijako zaujatý, čo motivovalo maďarskú vládu k takémuto rozhodnutiu.
<SPEAKER ID="202" NAME="Ramon Tremosa i Balcells" AFFILIATION="ALDE">
Chcel by som vyjadriť obavy v súvislosti s dohodou medzi EÚ a Marokom. Ak táto dohoda zostane taká, aká je teraz, vážne to ovplyvní budúcnosť poľnohospodárskych odvetví v euro-stredozemských krajinách.
<P>
Musíme otvoriť hranice a s európskymi poľnohospodárskymi odvetviami uzavrieť dohodu - a to nie poza ich chrbát. Komisia vypracovala štúdie, ktoré jasne dokazujú, že dohoda medzi EÚ a Marokom najnepriaznivejšie ovplyvní euro-stredozemské krajiny.
<P>
Túto dohodu by som neratifikoval bez toho, aby do nej boli zahrnuté niektoré doložky týkajúce sa trhu práce, sociálneho rozmeru a životného prostredia v Maroku. Ak neurobíme nič, riskujeme straty v oblasti svojej poľnohospodárskej činnosti a potravinového reťazca, a to najmä v euro-stredozemských krajinách. Toto sú obavy, o ktoré som sa s vami chcel dnes popoludní podeliť.
<SPEAKER ID="203" NAME="Constance Le Grip" AFFILIATION="PPE">
(FR) Podobne ako niekoľko našich kolegov poslancov, aj ja som sa chcela vyjadriť k otázke prenasledovania kresťanov vo svete, najmä kresťanov na Blízkom východe.
<P>
Nemusím vám pripomínať, aké hrozné činy boli nedávno spáchané. Chcela by som znova celkom vážne povedať, že ochrana kresťanov na Blízkom východe a vo svete a vyzývanie na náboženskú slobodu a rozmanitosť vierovyznaní znamená dovolávanie sa slobody, demokracie a ľudských práv, teda hodnôt, ktoré sú v centre európskeho projektu a ktoré sú, samozrejme, aj celosvetovými hodnotami - alebo v to aspoň všetci, čo sme tu, veríme.
<P>
Nastal čas, aby sme sa preniesli ponad pobúrenie, emócie a vážne odsúdenia a aby sme prešli od slov k činom. Vyzývam preto orgány Európskej únie - vysokú predstaviteľku pre zahraničné veci a bezpečnostnú politiku, ale aj všetkých našich vedúcich predstaviteľov a ministrov zahraničných vecí -, aby prijali osobitné opatrenia na zavedenie osobitného a konkrétneho akčného plánu, v rámci ktorého sa rešpektovanie náboženskej rozmanitosti a boj proti všetkým formám náboženského prenasledovania stane prioritou.
<SPEAKER ID="204" NAME="Tamás Deutsch" AFFILIATION="PPE">
(HU) Až do mája minulého roka bola v Maďarsku 8 rokov pri moci koalícia socialistov a liberálov. V priebehu týchto ôsmich rokov dochádzalo k oslabovaniu demokracie, zakoreňovaniu porušovania ľudských práv a čoraz väčšiemu obmedzovaniu slobody tlače. Ani európski socialisti, ani európski liberáli sa k tomu nevyjadrili. V máji minulého roka drvivá väčšina maďarských občanov hlasovala proti sociálno-liberálnej vláde a v jednoznačne víťazných voľbách, aké v Európe nemajú obdobu, si zvolili Fidesz - sociálno-demokratickú vládu. Na konci minulého roka táto vláda schválila nový mediálny zákon, ktorý zaručuje slobodu tlače. Toto sú okolnosti, za ktorých sú Maďarsko a maďarská vláda, ktorá v súčasnosti predsedá EÚ, neľútostne napádané. Takúto dvojakú normu nie je možné zosúladiť s európskymi hodnotami a musíme sa proti nej vyjadriť.
<SPEAKER ID="205" NAME="Sergej Kozlík" AFFILIATION="ALDE">
(SK) Pred tromi rokmi došlo k rozšíreniu schengenského priestoru o nové členské krajiny. Avšak na hraniciach medzi starými a novými členskými krajinami stále existujú obmedzujúce opatrenia.
<P>
Napríklad na hraničnom prechode Rusovce - Kittsee, je to diaľničný prechod medzi Slovenskom a Rakúskom, rakúska strana uplatňuje výrazné obmedzenie rýchlosti na 30 km/h. Pritom prejazd je ešte výrazne zúžený betónovou zábranou.
<P>
Nie je ničím výnimočným, že na tejto hranici sa pravidelne vykonáva kontrola rýchlosti prechádzajúcich vozidiel a dosť často aj policajné kontroly dokladov a obsahu kufrov áut.
<P>
Členstvo v Schengene predsa znamená voľný pohyb ľudí a tovarov. Na to, že občan prekračuje hranicu členského štátu Únie, by ho mala upozorniť len obyčajná informačná tabuľa. Uvedené správanie, a to nielen v prípade Rakúska, je porušovaním pravidiel Schengenu a Európska komisia by mala na to dať principiálnu odpoveď.
<SPEAKER ID="206" NAME="Marek Henryk Migalski" AFFILIATION="ECR">
(PL) Predošlí rečníci hovorili o diskriminácii kresťanov. Aj ja by som chcel hovoriť o istej forme znevažovania niektorých krajín v Európe. V priebehu niekoľkých uplynulých týždňov, na začiatku maďarského predsedníctva, zaznelo o Maďaroch veľmi veľa kritických slov a tieto slová boli veľmi často nepodložené a neoprávnené. Žiaľ, okrem slov ministra zahraničných vecí Luxemburska zazneli ďalšie slová, ktoré boli tiež veľmi nespravodlivé a podľa mňa urážali Maďarov, a to z úst politikov tohto Parlamentu vrátane pána Schulza. Myslím si, že to je príznak určitého presvedčenia, že členské štáty Európskej únie sa delia do kategórií "lepšie" a "horšie". Lepšie sú tie, ktoré sú tu už dlho, a horšie sú tie, ktoré tu sú len od roku 2004.
<P>
Myslím si, že takáto diskriminácia by sa mala skončiť a že všetci by si mali zvyknúť na skutočnosť, že nové členské štáty sú plnohodnotnými členmi Európskej únie - je to zvlášť nutné v tejto rokovacej sále. Žiadam preto, aby sa v tejto rokovacej sále voči tým, ktorí si dovoľujú holdovať takémuto druhu diskriminácie, uplatnilo disciplinárne konanie a aby boli potrestaní.
<SPEAKER ID="207" NAME="Alajos Mészáros" AFFILIATION="PPE">
(HU) Aj ja spolu s mnohými inými vítam maďarské predsedníctvo EÚ. Napĺňa ma hrdosťou, že tento stredoeurópsky členský štát je tretím spomedzi štátov, ktoré do EÚ pristúpili v roku 2004, ktorý má možnosť zastávať túto úctyhodnú a zodpovednú úlohu. Niet pochýb o tom, že Maďarsko bolo v boji za demokraciu odjakživa v prvej línii. Kto by chcel spochybniť roky 1956, 1989 či jeseň roku 2006? Preto ma mimoriadne šokovala negatívna kampaň, ktorú začali niektoré politické sily voči súčasnému prezidentovi EÚ pod zámienkou maďarského mediálneho zákona. Je úplne zjavné, že tu nejde o otázku právnych predpisov, ale o útok zo strany politických skrachovancov. Sú to tí, čo sa pokúšajú podkopať zjednoteného európskeho ducha. Čo sa týka mapy Maďarska, vyobrazenej na koberci dejín kultúry, chcel by som len povedať, že tí, ktorí nedokážu čeliť dejinám, nedokážu jasne vidieť ani budúcnosť. Tak ako môžu o minulosti svojho národa hovoriť ľudia vo Francúzsku, Nemecku či Poľsku, môžu to robiť aj ľudia v Maďarsku. Diskreditáciu našej predsedníckej krajiny, a to najmä v čase, keď potrebujeme spolupracovať viac než kedykoľvek predtým, považujem za nezodpovedný a nebezpečný čin.
<SPEAKER ID="208" NAME="Georgios Papanikolaou" AFFILIATION="PPE">
(EL) Grécko je pre nelegálnych prisťahovalcov hlavnou bránou na vstup do celej Európy. Podľa agentúry Frontex 90 % nelegálnych prisťahovalcov, ktorí prichádzajú do Európy, vstupuje do nej cez Grécko.
<P>
Pokiaľ ide o tento problém, Grécko teda čelí obrovskej kríze. Grécka vláda nedávno oznámila svoj zámer postaviť pozdĺž našej pozemnej hranice s Tureckom plot. Môžeme sa pýtať, či takéto riešenie postačí ako stratégia, ktorá by pomohla rozriešiť tento problém. Samozrejme, že nie. Nech postavíme koľkokoľvek plotov, nech vynaložíme akékoľvek úsilie, potrebujeme globálnu stratégiu a solidaritu medzi európskymi štátmi. Ak máme vykročiť správnou nohou, najprv musíme v tejto veci nadviazať pevnú spoluprácu s Tureckom ako so základnou krajinou pôvodu.
<P>
Ešte stále čakáme na podpísanie dohody medzi EÚ a Tureckom. Ako všetci vieme, trvá osemnásť mesiacov až dva roky, kým sa takáto zmluva uzavrie a uplatní. Dovtedy preto musíme uplatňovať dvojstrannú dohodu, ktorá s Gréckom existuje od roku 2002, čiže riešiť tento problém tak ako iné krajiny na juhu.
<SPEAKER ID="209" NAME="Catherine Stihler" AFFILIATION="S&amp;D">
Budúci týždeň si budú ľudia po celom svete pripomínať život škótskeho národného básnika Roberta Burnsa. Ako mnohí z vás vedia, hlavnou súčasťou Burnsovej večere je tradičné škótske jedlo haggis.
<P>
V súčasnosti platí v USA zákaz dovozu škótskeho haggis, hoci každý tretí Američan sa hlási k škótskym predkom a chcel by pravé škótske haggis vyskúšať. Aké kroky môžu Komisia a Rada v rámci svojich transatlantických dialógov podniknúť, aby sa škótske haggis znovu dostalo nielen do programu, ale aj na jedálny lístok americkej tradičnej škótskej Burnsovej večere?
<SPEAKER ID="210" NAME="Sonia Alfano" AFFILIATION="ALDE">
(IT) 13. a 14. januára sa v závode Fiatu v Mirafiori konalo referendum, v ktorom mali robotníci aj administratívni zamestnanci hlasovať za plán obnovy závodu v Turíne alebo proti nemu.
<P>
Plán je založený na novej kolektívnej zmluve, ktorá porušuje základné práva pracovníkov, týkajúce sa práceneschopnosti a štrajkov, a dokonca aj obedňajšej prestávky v priebehu ôsmich pracovných hodín na montážnej linke. Referendum je nezákonné, pretože výkonný riaditeľ pán Marchionne sa pracovníkom vyhrážal, že ak dohodu zamietnu, spoločnosť pravdepodobne prestane vyrábať v Taliansku a presťahuje sa inde.
<P>
Túto stratégiu naháňania strachu, bezuzdného kapitalizmu, ktorý neberie ohľad na pravidlá či práva, podporila vláda, a dokonca aj veľká časť Demokratickej strany, opozičnej strany, ktorá má korene v Komunistickej strane Talianska. Jediné zväzy, ktoré sa proti dohode postavili, boli Taliansky odborový zväz kovorobotníkov (FIOM) a Talianska všeobecná konfederácia práce (CGIL), no tieto boli zo zastupovania zväzov vytlačené.
<P>
V každom prípade referendum prešlo len s 54 % hlasov. Výsledkom tejto dohody je, že práva pracovníkov v Taliansku sa posunuli o niekoľko desaťročí dozadu. Európa by to mala vedieť a myslieť na to.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Chcela by som predložiť otázku znepokojujúcej situácie v partnerských krajinách Stredozemia a poukázať na to, aký dosah môže mať táto situácia na naše vzťahy a na bezpečnosť a prosperitu v regióne.
<P>
Dnes popoludní sme hovorili o vážnych zmenách v Tunisku. V krajinách Maghrebu a Mašreku sú sociálne nepokoje, v Libanone došlo k obnoveniu politickej nestability a v mierovom procese naďalej vládne patová situácia. Musíme tejto situácii venovať vážnu pozornosť, lebo stredozemské krajiny sú naše partnerské krajiny, nielen susediace krajiny.
<P>
Dovoľte mi pripomenúť vám, že od roku 1995 dostalo Tunisko okrem výhodných pôžičiek od Európskej investičnej banky priamu pomoc vo výške vyše 1 miliardy EUR a že do roku 2013 sú preň naplánované veľké sumy vo forme priamej pomoci.
<P>
Chcela by som vysloviť návrh. Potrebujeme vážnu viacstrannú diskusiu, v rámci ktorej sa zamyslíme nad svojimi vzťahmi a zvážime vyhliadky a postupy, ktoré musíme dodržať. Zároveň vyzývam vysokú predstaviteľku, aby v rámci Únie pre Stredozemie predstavila integrovaný plán susedstva, ktorý umožní riešiť tieto krízy spoločne s partnerskými krajinami.
<SPEAKER ID="212" NAME="Joe Higgins" AFFILIATION="GUE/NGL">
V decembri mi predseda Komisie pán Barroso v liste oznámil, že jeho stretnutie s prezidentom Nazarbajevom, ktoré sa uskutočnilo minulý rok v októbri, pomôže pokročiť v dodržiavaní ľudských práv v Kazachstane. To isté sa hovorilo o pridelení predsedníctva v OBSE Kazachstanu v roku 2010 a o usporiadaní dôležitého samitu OBSE v decembri v Astane. Svetoví vedúci predstavitelia však sotva opustili samit a už bolo ohlásené referendum o zrušení prezidentských volieb v roku 2012, ktoré sa malo konať v marci, čo by znamenalo, že Nazarbajev bude pri moci do roku 2020.
<P>
Prenasledovanie opozičnej tlače a obhajcov ľudských práv sa stupňuje. Aktivisti z ľavicového hnutia Kazachstan 2012 sú prenasledovaní a väznení.
<P>
Žiadam, aby EÚ prestala posilňovať Nazarbajevovo diktátorstvo. Je potrebné plne podporiť nezávislý odborový zväz a sociálne hnutia v Kazachstane, aby mohli viesť mobilizáciu na ukončenie tohto diktátorstva - tak ako moc ľudu v Tunisku ukončila diktátorstvo bina Alího - a zriadiť štruktúry, ktoré bohatstvo Kazachstanu prevedú do demokratického vlastníctva väčšiny.
<SPEAKER ID="213" NAME="Krisztina Morvai" AFFILIATION="NI">
(HU) (Rečníčka mala vypnutý mikrofón a začiatok vety nepočuť.) ... mimoriadne stretnutie Komisie. Témou nemohlo byť nič iné než maďarský mediálny zákon. Neverila som vlastným ušiam, keď vplyvní socialistickí a liberálni kolegovia poslanci požadovali, aby EÚ začala takzvané vážne konanie o porušení práva - najprísnejší možný trest - proti Maďarsku, súčasnej predsedníckej krajine EÚ. Takýto ani žiadny iný trest nebol uložený v rokoch 2002 až 2010, keď socialistický a liberálny režim v Maďarsku násilne potlačil každý jeden protest, celkovo uväznil stovky ľudí, strieľal náboje ľuďom do očí a spôsobil vážne zranenia. Ak po tomto všetkom Európska únia začne konanie o porušení práva voči súčasnej maďarskej vláde a štátu, konečne sa otvoria oči všetkým, ktorí raz mali ilúzie o postoji Európskej únie voči Maďarsku, a ja verím, že maďarský národ bude žiadať osamostatnenie od Európskej únie a že sa nájdu takí, čo budú náš príklad nasledovať.
<SPEAKER ID="214" NAME="Antigoni Papadopoulou" AFFILIATION="S&amp;D">
Aj ja chcem predniesť otázku rešpektovania náboženskej slobody pre všetkých, bez diskriminácie, pretože to je základné ľudské právo.
<P>
Toto ľudské právo bolo v našej krajine v prípade niekoľkých kresťanov, ktorí sa zúčastnili vianočnej omše v kostole svätého Synézia v okupovanej dedine Rizokarpaso, porušené.
<P>
Takzvaná polícia tureckého okupačného režimu vošla do kostola a prinútila kňaza, aby opustil vianočné bohoslužby, a potom prinútila Cyperčanov gréckeho pôvodu, žijúcich v tejto enkláve, ktorí sa omše zúčastnili, aby kostol vyprázdnili.
<P>
Európsky parlament musí rázne odsúdiť takéto činy, ktoré odhaľujú ohavnú a tyranskú tvár tureckej okupácie severnej časti Cypru a ktoré porušujú európske právo a ľudské práva a tiež tretiu viedenskú dohodu z roku 1975.
<P>
EÚ musí Turecko a jemu podriadenú miestnu správu v okupovanej časti Cypru zastaviť pred ďalším porušovaním práv a zostávajúcich 300 Cyperčanov gréckeho pôvodu, ktorí sú kresťanského vierovyznania, pred ďalšími etnickými čistkami.
<SPEAKER ID="215" NAME="Seán Kelly" AFFILIATION="PPE">
Smernica o potravinových doplnkoch bola prijatá v roku 2002, no takmer po deviatich rokoch ešte stále nie je úplne vykonaná. Komisia má vypracovať návrh na harmonizáciu maximálneho množstva vitamínov a minerálov, ktoré môže byť obsiahnuté v potravinových doplnkoch, ako požaduje smernica. Toto nedodržiavanie znamená, že ak majú spoločnosti splniť právne predpisy rôznych štátov, musia vyrábať výrobky s rôznym zložením. Toto je nespravodlivé a drahé, najmä keď je k dispozícii vedecký model na určovanie maximálnych množstiev. Samotná Komisia to citovala v knihe v roku 2006.
<P>
Natíska sa otázka, prečo nebol vypracovaný návrh. Ak mám parafrázovať Robbieho Burnsa, ktorého tu niekto pred chvíľou spomínal, "aj najlepšie, čo dohodli sa myši a ľudia a partia z Komisie, sa často pokazí". Musí k tomu dôjsť veľmi skoro, pretože právne predpisy EÚ majú spoločnostiam prostredníctvom štandardizácie požiadaviek uľahčiť súťaž na vnútornom trhu. Čím skôr k tomu dôjde, tým lepšie. Žiadam Komisiu, aby sa pohla dopredu.
<SPEAKER ID="216" NAME="Iliana Ivanova" AFFILIATION="PPE">
(BG) Bulharská verejnosť bola nedávno svedkom niekoľkých zverejnení o používaní špeciálneho zariadenia na sledovanie, ktoré má tajne odpočúvať ľudí vo vysokých vládnych pozíciách. Kto uverejnil tieto informácie, odkiaľ prišli a či sú pravdivé, zostáva neznámou a k ich zverejneniu sa nikto neprihlásil.
<P>
Táto kampaň, ktorá spôsobila napätie a zasiala nedôveru voči ľuďom pri moci, sa spustila v dôsledku toho, že vláda jasne vyjadrila túžbu po reforme a boji proti organizovanému zločinu a svoju neochotu dať sa ovplyvňovať bývalou štátnou bezpečnostnou službou, a v dôsledku skutočnosti, že tento rok budú v Bulharsku prezidentské a miestne voľby. Jediné kruhy, ktoré majú o takúto situáciu záujem, sú tie, ktoré sa rozvíjali a čerpali zo zahmleného rozlišovania medzi trestnou činnosťou a štátom. Teraz sa chcú za svoje poškodené záujmy pomstiť.
<P>
Chcela by som vás uistiť, že Bulharsko sa riadi zásadami právneho štátu, že metódy tohto druhu orgány využívajú len v medziach zákona a že vládna koalícia bude pokračovať vo svojej ceste k reforme a nedovolí, aby jej boj proti zločinu narušili protizákonné záujmy.
<SPEAKER ID="217" NAME="Stanimir Ilchev" AFFILIATION="ALDE">
(BG) V uplynulých mesiacoch rástli v Bulharsku obavy v súvislosti s častejším používaním špeciálnych metód sledovania. Tento problém má však aj inú stránku: niektorí politici a vysoko postavení predstavitelia súčasných špeciálnych služieb sa odpočúvaním stávajú posadnutí.
<P>
Účinnosť boja proti zločinu sa nijako nezlepšila. Rastúca paranoja týkajúca sa používania takéhoto odpočúvania je ešte menej prijateľná. Kto tieto bakchanálie podnecuje, nie je jasné: či osoby z bezpečnostného sektora alebo ich bývalí kolegovia, alebo ilegálne štruktúry, ktorých cieľom je destabilizovať situáciu. Obsah zaznamenaných rozhovorov záhadne koluje v médiách. Aj bulharský premiér sa objavil v jednom z nahratých rozhovorov. Jeho obsah bol diskreditujúci, ale on tvrdí, že to bolo zmanipulované.
<P>
Okrem týchto nepríjemných faktov vládne medzi Bulharmi pocit, že ich inštitúcie nepracujú primerane a že dochádza k hrubému porušovaniu ľudských práv. Z týchto dôvodov potrebuje Bulharsko ako nový člen Európskej únie pomoc pri reštrukturalizácii svojich tajných služieb.
<SPEAKER ID="218" NAME="Predsedajúci">
Tento bod programu je uzavretý.
