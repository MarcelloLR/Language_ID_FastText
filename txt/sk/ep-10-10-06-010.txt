<CHAPTER ID="010">
Svetový deň proti trestu smrti (rozprava) 
<SPEAKER ID="025" NAME="Predsedajúca">
Ďalším bodom programu je vyhlásenie Rady v mene podpredsedníčky Komisie/vysokej predstaviteľky Únie pre zahraničné veci a bezpečnostnú politiku o Svetovom dni proti trestu smrti.
<P>
Než odovzdám slovo pánovi Chastelovi, uvediem niekoľko viet z listu, ktorý poslancom Európskeho parlamentu poslali Sakínine deti. Poslali mi ho prostredníctvom spoločnosti AKI International, aby nám prišiel na rozpravu o Svetovom dni proti trestu smrti.
<P>
Píšu v ňom, že nám chcú poďakovať za naše úsilie a pozornosť, ktorú sme venovali prípadu ich matky Sakíny. V prvom rade by nás chceli požiadať o morálnu podporu. Ich jedinou nádejou je medzinárodné spoločenstvo, a preto chcú požiadať Európsky parlament, aby rázne zasiahol a použil všetky prostriedky, ktoré má k dispozícii, s cieľom pomôcť ich matke. Žiadajú nás, aby sme ich v tom nenechávali samých a aby sme vypočuli ich prosbu o pomoc. A napokon, v nádeji, že primitívne tresty ako poprava ukameňovaním alebo obesením navždy na celom svete zmiznú, nás srdečne pozdravujú.
<SPEAKER ID="026" NAME="Olivier Chastel" LANGUAGE="FR">
Vážená pani predsedajúca, dámy a páni, ako práve povedala pani predsedajúca, v mene vysokej predstaviteľky barónky Ashtonovej vystupujem v tomto Parlamente v Svetový aj Európsky deň proti trestu smrti.
<P>
Ako viete, názory na trest smrti sa vo svete stále líšia. Na jednej strane je dnes drvivá väčšina štátov za jeho zrušenie, či už z právneho hľadiska, alebo v praxi, a je povzbudzujúce, že počet takýchto štátov rastie. Vidíme, že väčšina krajín má naozaj silnú tendenciu zrušiť a zakázať trest smrti.
<P>
Na druhej strane je celosvetový počet popráv a postupov, ktoré sa realizujú s cieľom vykonávať trest smrti, žiaľ, desivý: 5 679 popráv nahlásených v roku 2009 je o 5 679 popráv viac, než je prijateľné. A keďže 58 krajín a území stále vykonáva trest smrti, ešte musíme urobiť veľa práce.
<P>
Navyše, všetci vieme, že všade, kde sa trest smrti ešte vždy vykonáva, sú vážne problémy s dodržiavaním medzinárodných pravidiel a noriem, a to najmä pokiaľ ide o trest smrti len za tie najvážnejšie zločiny, vylúčenie mladistvých delikventov z rozsahu jeho vykonávania a zaručenie spravodlivého súdneho procesu.
<P>
Záver je jasný: nemáme byť prečo spokojní, pokiaľ ide o túto otázku. Preto musíme využiť všetky dostupné prostriedky vrátane našich diplomatických kontaktov a informovanosti verejnosti, ak máme dosiahnuť náš cieľ, a preto považuje vysoká predstaviteľka opatrenia Európskej únie smerom k zrušeniu trestu smrti za osobnú prioritu.
<P>
Čo to znamená v praxi? Budúca Európska služba pre vonkajšiu činnosť sa bude môcť nepochybne spoľahnúť na to, že Európska únia je už dnes vedúcou inštitúciou v boji proti trestu smrti, ale táto služba bude zároveň našou najlepšou príležitosťou naplniť náš potenciál.
<P>
Predovšetkým posilní našu schopnosť vystupovať jednotne, čo nám umožní zasiahnuť a spojiť všetky nástroje, ktoré sú v Európe k dispozícii, na boj proti trestu smrti.
<P>
Navyše, Európska únia taktiež naďalej zlepšuje spôsob, akým spája sily s ďalšími medzinárodnými a viacstrannými organizáciami, ktoré sa usilujú o zrušenie trestu smrti.
<P>
Uznesenie vyzývajúce na zavedenie moratória na uplatňovanie trestu smrti, prijaté na 65. Valnom zhromaždení Organizácie Spojených národov, ktoré sa konalo túto jeseň, by malo odzrkadľovať pokrok smerom k všeobecnému zrušeniu trestu smrti. Malo by posilniť a rozšíriť tendenciu smerujúcu k zrušeniu trestu smrti, ktorá sa objavuje v každom regióne sveta. Úzka spolupráca medzi Európskou úniou a Radou Európy je ďalšou devízou v našom boji proti trestu smrti.
<P>
V tomto ohľade je veľmi konkrétnym príkladom to, že sa chystáme spojiť naše sily, aby sme podporili snahy o zrušenie trestu smrti v Bielorusku, najmä zorganizovaním spoločných podujatí v Minsku v priebehu tohto svetového dňa.
<P>
Dámy a páni, keďže sme zásadne presvedčení, že zrušenie trestu smrti je základom ochrany ľudskej dôstojnosti a dodržiavania ľudských práv, sme proti uplatňovaniu trestu smrti vo všetkých prípadoch a za akýchkoľvek okolností a naďalej sa budeme usilovať o jeho všeobecné zrušenie.
<P>
Všeobecné zrušenie je a bude hlavnou prioritou našej vonkajšej činnosti v oblasti ľudských práv, a tak vás v mene barónky Ashtonovej znova uisťujem, že sme odhodlaní udržať Európsku úniu na čele v boji za všeobecné zrušenie trestu smrti.
<SPEAKER ID="027" NAME="Predsedajúca">
Musím objasniť, že na základe návrhu Konferencie predsedov vystúpi v rozprave len jeden rečník za každú politickú skupinu. Preto nebude možné ujať sa slova postupom "catch-the-eye". Je to škoda, lebo táto rozprava je veľmi dôležitá.
<SPEAKER ID="028" NAME="Eduard Kukan">
v mene poslaneckého klubu PPE. - Vážená pani predsedajúca, Európska únia je založená na hodnotách a dodržiavaní ľudských práv, ktoré treba sústavne na celom svete brániť a chrániť. Právo na život je ich absolútnym základom. Svetový deň proti trestu smrti nám pripomína, že na svete sú ešte vždy štáty, ktoré trest smrti vykonávajú. Preto musíme pokračovať v našom úsilí a bojovať proti nemu ešte intenzívnejšie.
<P>
Silný odpor EÚ proti trestu smrti nás v tomto boji stavia do čela. Keďže Európsky parlament je prvou inštitúciou EÚ, ktorá sa o toto usiluje, je našou povinnosťou ovplyvniť ostatné štáty, aby sme dosiahli všeobecné zrušenie trestu smrti.
<P>
Pre našu Európsku ľudovú stranu je boj proti trestu smrti na celom svete hlavnou prioritou vonkajšej politiky v oblasti ľudských práv. EÚ by mala sústavne zvyšovať informovanosť o tejto otázke a podporovať iniciatívy, ktoré by mohli viesť k všeobecnému zrušeniu trestu smrti.
<P>
Vzhľadom na to by som chcel taktiež vyzvať vysokú predstaviteľku, Komisiu a členské štáty, aby naďalej presviedčali krajiny, ktoré ešte neratifikovali Druhý opčný protokol k Medzinárodnému paktu o občianskych a politických právach, aby tak urobili. Členské štáty, ktoré neratifikovali Protokol č. 13 k Európskemu dohovoru o ľudských právach, by tak mali tiež urobiť.
<P>
Je mi ľúto, keď musím povedať, že Bielorusko je jedinou krajinou v Európe, ktorá ešte vždy v praxi vykonáva trest smrti. Mali by sme urobiť všetko možné, aby sa táto situácia zmenila. EÚ by rovnako mala sústavne zvyšovať informovanosť o zrušení trestu smrti ako v dvojstranných rokovaniach, tak aj na medzinárodných fórach.
<P>
Na záver, EÚ musí inšpirovať zvyšok sveta. Zdá sa, že niekoľko dní pred Svetovým dňom proti trestu smrti je ten správny čas na upevnenie tohto nášho stanoviska.
<SPEAKER ID="029" NAME="Ana Gomes" LANGUAGE="PT">
Čo majú spoločné Bielorusko, Čína, Irán, Saudská Arábia a Sudán, pokiaľ ide o dodržiavanie ľudských práv a základných slobôd? Vykonávajú jednu a tú istú primitívnu a ohavnú vec: trest smrti. Niektoré krajiny, napríklad Čína, Egypt, Irán, Malajzia, Sudán, Thajsko a Vietnam, uplatňujú túto barbarskú metódu tajne, teda vôbec nezverejňujú svoje štatistické údaje o treste smrti. Iba jeden členský štát Európskej únie má ešte vždy vnútroštátne právne predpisy povoľujúce trest smrti za isté zločiny a za mimoriadnych okolností a týmto uznesením Parlament vyzýva Lotyšsko, aby okamžite podniklo kroky s cieľom zrušiť tieto právne predpisy.
<P>
Parlament sa nazdáva, že Európska únia by mala využiť každú príležitosť podporiť zrušenie trestu smrti, najmä na dvojstranných a viacstranných samitoch a stretnutiach a hlavne v Organizácii Spojených národov, ďalej pri rokovaniach o medzinárodných dohodách počas oficiálnych návštev alebo v priebehu dialógu s tretími krajinami v rámci vonkajšej činnosti, spolupráce a politík finančnej pomoci. Členské štáty Európskej únie sa musia snažiť uplatniť uznesenie valného zhromaždenia Organizácie Spojených národov o všeobecnom moratóriu.
<P>
Vysoká predstaviteľka barónka Ashtonová by mala nariadiť Európskej službe pre vonkajšiu činnosť, aby aktívne podporovala všeobecné zrušenie trestu smrti. Ešte máme pred sebou dlhú cestu. Napriek všetkému už 154 krajín zrušilo trest smrti, či už z hľadiska právnych predpisov alebo v praxi.
<P>
Delegácie Európskej únie musia pribrať primeraný počet úradníkov, ktorí sa špecializujú na ľudské práva a sú odhodlaní bojovať za všeobecné zrušenie trestu smrti. Vyzývam vysokú predstaviteľku, aby podporila systém identifikácie všetkých občanov EÚ odsúdených na smrť v hociktorej krajine na svete a urobila všetko pre to, aby ich uchránila pred popravou. Pokiaľ ide o domácu politiku EÚ v tejto oblasti, Parlament dúfa, že preskúmanie smerníc Európskej únie o treste smrti, ktoré sa má uskutočniť v budúcom roku, sa vykoná rýchlo.
<P>
Pokiaľ ide o zahraničnú politiku, Únia nemôže jednoducho len plniť povinnosti, ktoré jej vyplývajú z Charty základných práv, aby nikoho nedeportovali alebo nevydali do štátu, v ktorom by mohli takému človeku uložiť trest smrti, ale taktiež musí zabezpečiť, aby žiadne informácie, ktoré pošle tretím krajinám v rámci medzinárodných dohôd o výmene údajov, nikoho nevystavili riziku odsúdenia na smrť.
<P>
Európsky parlament v tomto uznesení jasne vyjadril svoje znechutenie z najbrutálnejších foriem vykonávania tohto typu trestu, akým je napríklad ukameňovanie. Toto uznesenie obsahuje aj mená niektorých mužov a žien, ktoré čakajú na vykonanie trestu smrti: nech im svetlo civilizácie a súcitu zachráni život. Tento Parlament preto vyzýva Komisiu, aby konala a využila všetky prostriedky na ich záchranu.
<SPEAKER ID="030" NAME="Marietje Schaake">
v mene skupiny ALDE. - Vážená pani predsedajúca, som veľmi hrdá na to, že Európska únia je ako spoločenstvo hodnôt, v ktorom je trest smrti zrušený, pevne odhodlaná konať ako globálny aktér, pokiaľ ide o zrušenie trestu smrti všade na svete.
<P>
V rokovaniach s kandidátskymi krajinami a v našich dialógoch s inými krajinami, či už ide o Spojené štáty alebo Irán, dôsledne presadzujeme zrušenie tohto absolútne neľudského trestu de iure či de facto. Vôbec nie je dokázané, či má trest smrti vplyv na prevenciu kriminality. Preto je jeho uplatňovanie ešte kontroverznejšie. Najzávažnejšie trestné činy by nemali zostať nepotrestané, ale trest smrti sám osebe predstavuje porušenie ľudských práv podľa práva na život, ako sa uvádza vo Všeobecnej deklarácii ľudských práv.
<P>
Veríme v stíhanie trestných činov podľa medzinárodného práva, ale vždy len so spravodlivým a riadnym súdnym procesom. K tomu však až príliš často nedochádza a, tak či onak, Organizácia Spojených národov určila, že zločiny súvisiace s drogami nie sú najzávažnejšími trestnými činmi.
<P>
Organizácia Spojených národov sa tiež vyjadrila v prospech moratória na trest smrti a to je dôležité vyjadrenie. OSN zároveň bojuje o svoju dôveryhodnosť, keďže Irán je členom Rady pre práva žien.
<P>
EÚ by aj tak mala zaujať jednotné stanovisko a pracovať strategickejšie, pokiaľ ide o riešenie dôležitých tém súvisiacich s ľudskými právami, napríklad zrušenie trestu smrti.
<P>
Práve teraz sa tu v Bruseli koná kultúrny samit Čína - EÚ. Mali by sme sa tešiť z tohto významného kroku, ale zároveň nemôžeme prehliadať skutočnosť, že Čína je rekordérom, pokiaľ ide o množstvo trestov smrti, ktorých presný počet ani nepoznáme, a to z dôvodu nedostatočnej transparentnosti a z toho dôvodu, že niektorých ľudí označuje za neľudí. Čínu dokáže poraziť len Irán, pokiaľ ide o popravovanie mladistvých, a zabíjanie detí sa za žiadnych okolností nedá ospravedlniť. Oslava kultúry nám pripomína základnú slobodu prejavu, ale príliš veľa ľudí na celom svete podstupuje trest smrti a strach z neho pre slová, ktoré vypustili z úst.
<P>
EÚ by mala okrem toho posilniť svoje záväzky, pokiaľ ide o poskytovanie útočiska ľuďom z krajín, ktoré vykonávajú trest smrti. Program Mesto - útočisko by sme mali zrealizovať čo najskôr.
<SPEAKER ID="031" NAME="Barbara Lochbihler" LANGUAGE="DE">
Vážená pani predsedajúca, každoročné uznesenie proti trestu smrti je naozaj veľmi pôsobivým príkladom toho, ako veľa EÚ robí v boji za zrušenie trestu smrti na celom svete. Pravdaže, ešte vždy sa vykonáva veľa popráv - až príliš veľa -, ako povedal zástupca podpredsedníčky Komisie. Nemali by sme však zabúdať, že celosvetový boj proti trestu smrti je úspešný. Už len 43 krajín vykonáva trest smrti. Na medzinárodnej úrovni je EÚ jedným z najdôležitejších aktérov, ktorí tento boj ženú vpred a zapájajú ho do všetkých dvojstranných vzťahov, a nemôžeme v našom úsilí poľaviť.
<P>
Možno by sme mali zvážiť, či by sme nemali konať cielenejšie, lebo rôzne krajiny a rôzne vlády majú rôznu štruktúru a my možno budeme musieť realizovať odlišné stratégie. Odlišné to bude v Japonsku, kde vrcholoví politici kandidujú vo voľbách a uplatňujú trest smrti čo najčastejšie. Tam potrebujeme inú stratégiu ako v Iráne alebo Bielorusku. Možno budeme musieť postupovať krok za krokom; napríklad zúžením okruhu tých, na ktorých sa trest smrti môže uplatňovať, aby sme vylúčili neplnoletých a osoby s poruchami schopnosti učiť sa, alebo zúžením škály zločinov, za ktoré sa môže uložiť trest smrti. Napríklad v Číne môžu popraviť človeka za obyčajný zločin spáchaný na majetku. Takto sa môžeme priblížiť k nášmu skutočnému cieľu, čiže k úplnému zrušeniu trestu smrti. EÚ musí byť vo svojom prístupe trochu sofistikovanejšia.
<P>
Za žiadnych okolností nesmieme uplatňovať rôzne normy a mať rôzne požiadavky na krajiny, ktoré ešte vždy vykonávajú trest smrti, a to ani ak prijmeme rôzny prístup k rôznym krajinám.
<P>
Tohtoročné uznesenie proti trestu smrti má osobitné zameranie, konkrétne USA. Rada by som uviedla jeden prípad ako príklad. Ide o Mumiu Abú-Džamala, ktorý už vyše 20 rokov čaká na vykonanie trestu smrti. Nie je bohatý, je to Afroameričan a v čase spáchania trestného činu bol novinárom, ktorého zmýšľanie a písanie boli z politického hľadiska radikálne. Pokiaľ ide o jeho proces, objavili sa oprávnené pochybnosti a nedostatky. Žiadam EÚ, aby v tomto prípade urobila všetko, čo je v jej silách, a využila všetky prostriedky, ktoré má k dispozícii, s cieľom zabrániť vykonaniu tohto trestu smrti a zabezpečiť, aby mal odsúdený spravodlivý súdny proces.
<SPEAKER ID="032" NAME="Sajjad Karim">
v mene skupiny ECR. - Vážená pani predsedajúca, vystupujem síce v mene skupiny ECR, ale moje poznámky sa zakladajú výlučne na mojom osobnom presvedčení. Teší ma, že sa dnes v tomto Parlamente koná táto rozprava, keďže celkom jednoznačne ilustruje našu vernosť základnej hodnote našej Únie.
<P>
Minulý rok bolo v rôznych štátoch sveta popravených prinajmenšom 714 ľudí. Čína sa do toho neráta, keďže je v tejto otázke netransparentná. Veľa štátov, ktoré ešte vždy vykonávajú trest smrti, nemá mechanizmus na zabezpečenie spravodlivého súdneho procesu pre ľudí obvinených z trestných činov, ktoré sa trestajú smrťou. Rozdiel medzi krajinami, ktoré majú trest smrti a vykonávajú ho, a tými, ktoré si ponechávajú právomoc ho vykonávať, ale v skutočnosti ho nevykonávajú, nie je taký veľký, ako by sa dalo predpokladať. Číslo, ktoré som uviedol, nezahŕňa všetkých, ktorí čakajú na svoj osud, z ktorých mnohí sú v skutočnosti nevinní a bola im odopretá možnosť spravodlivého súdneho procesu.
<P>
Takže táto rozprava je veľmi osobná. Nie je len o ľuďoch, ktorých odsúdili na trest smrti, ale aj o mnohých ďalších, ktorých to ovplyvňuje, o ich rodinách a mnohých ďalších ľuďoch v spoločnosti, lebo všetci títo ľudia čelia poprave bez akejkoľvek možnosti spravodlivého súdneho procesu. Mali by sme sa sústrediť aj na takéto prípady a zaoberať sa nimi.
<SPEAKER ID="033" NAME="Søren Bo Søndergaard" LANGUAGE="DA">
Vážená pani predsedajúca, návrh uznesenia, o ktorom dnes vedieme rozpravu, je vyjadrením nášho kategorického odporu proti trestu smrti. Neexistuje ospravedlnenie pre štáty, ktoré chladnokrvne a zámerne zabíjajú bezbranných ľudí na vlastnú zodpovednosť. Samotný trest smrti je preto zločinom. Často je to však niečo viac. Keď ľudia odsúdení na smrť niekoľko rokov čakajú v biednych podmienkach, je trest smrti aj istou formou týrania. Keď sa trest smrti používa na zastrašovanie ľudí, aby sa nebúrili proti útlaku a diktátorstvu, ako je to napríklad v Iráne, je trest smrti taktiež formou terorizmu.
<P>
Ako celkom správne povedala pani Lochbihlerová, afroamerický novinár Mumia Abú-Džamal je dnes symbolom v boji za zrušenie trestu smrti - je "hlasom nemých", ako ho nazvali, keď bol obvinený z vraždy belošského policajta v roku 1981 a odsúdený na smrť. Už takmer 30 rokov čaká tento muž na vykonanie trestu smrti, a to na základe súdneho procesu, ktorý bol plný pochybení a nedostatkov a rasistických podtónov. Preto by sa mal v návrhu uznesenia zdôrazniť prípad Mumiu Abú-Džamala ako jeden z osobitných prípadov, na ktorý sa treba okrem iných záležitostí v nadchádzajúcom období sústrediť, pričom predstavitelia EÚ by mali o prípade rokovať s úradmi USA, administratívou USA a, samozrejme, aj prezidentom USA. Tento príklad nie je menej dôležitý len preto, že sa odohráva v Spojených štátoch, ktoré sú, samozrejme, spojencom EÚ v mnohých oblastiach - v skutočnosti je možno dôležitejší, lebo v boji proti trestu smrti nie je miesto pre dvojaké zásady. V boji proti trestu smrti platí len jedna zásada: bezpodmienečné "nie" trestu smrti.
<SPEAKER ID="034" NAME="Mara Bizzotto" LANGUAGE="IT">
Vážená pani predsedajúca, dámy a páni, všetci sa zhodneme na tom, že Európa musí využiť svoj morálny a politický vplyv, aby presadila zrušenie trestu smrti. Ak však nechceme zostať len pri abstraktných a všeobecných vyhláseniach o zásadách, musí Európska únia naozaj začať používať konkrétne nástroje, ktoré má k dispozícii.
<P>
Napríklad Európa nesmie zabúdať na to, že s mnohými tretími krajinami, ktoré stále uplatňujú trest smrti tými najbrutálnejšími a najbarbarskejšími spôsobmi, uzatvorila Únia výnosné hospodárske a obchodné dohody. Európa musí predovšetkým pripomenúť týmto krajinám, že podpísaním týchto dohôd sa zaviazali dodržiavať minimálne normy v oblasti základných práv. Túto požiadavku spravidla ignorujú a Európa odvracia zrak.
<P>
Začnime sa teda jasne rozprávať o treste smrti s Čínou, Egyptom, Indiou, Pakistanom, Jemenom, Bangladéšom a tak ďalej a prinúťme ich, aby plnili prijaté záväzky v oblasti rešpektovania ľudskej dôstojnosti. Európa ich doteraz len napomínala. Môžeme len dúfať, že čo najskôr zmení svoje slová na činy. To sa jej však, žiaľ, nepodarilo už v mnohých prípadoch.
<SPEAKER ID="035" NAME="Bruno Gollnisch" AFFILIATION="NI">
(FR) Vážená pani predsedajúca, dámy a páni, k ôsmemu Svetovému dňu proti trestu smrti si chcem pripomenúť všetkých, ktorí neboli ušetrení smrti: 200 000 nevinných nenarodených detí, ktorých sa každoročne zbavujeme vo Francúzsku, Natašu Mougelovú, mladú dvadsaťdeväťročnú ženu, ktorú pred niekoľkými týždňami zavraždil recidivista, dobodal ju skrutkovačom, štvorročné dieťa, ktorému pred niekoľkými dňami podrezali hrdlo blízko môjho domu v Meyzieu, staršieho pána, ktorého v januári v Roquebrune dobodal muž, už stíhaný za útoky nožom, šesťsto až sedemsto nevinných ľudí, ktorých každoročne zabijú vo Francúzsku, a tisícky ďalších v Európe a na celom svete, Marie-Christine Hodeauovú, Nelly Cremelovú, Anne-Lorraine Schmittovú a veľa ďalších, ktorých jediným hriechom bolo, že jedného dňa skrížili cestu zločincovi, ktorého súd oslobodil po spáchaní prvého hrozného zločinu. Ďalej obete všetkých podobných Dutrouxovi, Evrardovi a Fourniretovi, ktorých životy sú navždy poznačené, ak nie stratené, a tých, ktorých zabili v Londýne, Madride a inde, obete slepého terorizmu.
<P>
Myslím na nich, lebo nikto nezorganizuje svetový deň obetí, ale organizujeme dni ich vrahov, ktorí si často naozaj zaslúžia smrť.
<P>
V právnom štáte a jedine v právnom štáte nie je trest smrti štátnym zločinom. Pomáha chrániť spoločnosť a občanov pred zločincami, pre ktorých je to niekedy jediná spása.
<SPEAKER ID="036" NAME="Olivier Chastel" LANGUAGE="FR">
Vážená pani predsedajúca, dámy a páni, môžem vám len poďakovať za vystúpenia, lebo takmer všetci ste vyjadrili podporu nášmu konaniu. Je mi jasné, že sa zhodneme na význame, ktorý musí Európska únia pripísať týmto činom smerujúcim k zrušeniu trestu smrti.
<P>
Ako som už povedal a zopakujem to, vysoká predstaviteľka barónka Ashtonová to považuje za osobnú prioritu.
<P>
Úprimne dúfame, ako som už povedal, že na 65. Valnom zhromaždení Organizácie Spojených národov dosiahne Európska únia so svojimi partnermi uspokojivý výsledok vo forme uznesenia, ktoré nás privedie bližšie k všeobecnému moratóriu.
<P>
Keďže sme hlboko presvedčení, že zrušenie trestu smrti je základom ochrany ľudskej dôstojnosti a dodržiavania ľudských práv, sme proti vykonávaniu trestu smrti vo všetkých prípadoch a, opakujem, za akýchkoľvek okolností a naďalej sa budeme usilovať o jeho všeobecné zrušenie.
<P>
Ako som už povedal, záver v tejto veci je jasný: nemáme byť prečo spokojní, a preto využijeme všetky dostupné prostriedky, aby sme dosiahli náš cieľ.
<SPEAKER ID="037" NAME="Predsedajúca">
V súlade s článkom 110 ods. 2 rokovacieho poriadku som dostala päť návrhov uznesení.
<P>
Rozprava sa skončila.
<P>
Hlasovanie sa uskutoční vo štvrtok 7. októbra 2010.
<P>
Písomné vyhlásenia (článok 149)
<SPEAKER ID="038" NAME="Elena Oana Antonescu" LANGUAGE="RO">
Trest smrti porušuje základné právo človeka na život a nedá sa nijako ospravedlniť. Rôzne štúdie ukázali, že trest smrti nemá žiaden vplyv na vývoj násilnej trestnej činnosti. Preto by som chcela zdôrazniť, že Európa aj celý svet musia konať jednotne s cieľom zrušiť trest smrti v štátoch, v ktorých sa aj v súčasnosti často uplatňuje, ako aj zabrániť jeho opätovnému zavedeniu. Ku koncu roka 2009 mali toto opatrenie vlády 43 krajín vrátane jednej európskej. Realita tejto situácie by mala byť pre nás námetom na premýšľanie. Máme moc presvedčiť vlády a občanov na celom svete, aby prestali s týmto mučením, lebo je to neprijateľné pre štáty, ktoré dodržiavajú ľudské práva. Je to prvoradý cieľ a dosiahnuť ho možno len prostredníctvom úzkej spolupráce medzi štátmi, zvyšovaním informovanosti a vzdelávaním. Teším sa z uznesenia Európskeho parlamentu o Svetovom dni proti trestu smrti, v ktorom sa zdôrazňuje, že úplné zrušenie trestu smrti zostáva jedným z hlavných cieľov Európskej únie, pokiaľ ide o ľudské práva.
<SPEAKER ID="999" NAME="Proinsias De Rossa" AFFILIATION="S&amp;D">
písomne. - Trest smrti je hraničnou formou krutého, neľudského a ponižujúceho trestu. Nezabúdajme, že trest smrti postihuje predovšetkým znevýhodnených ľudí. Som proti trestu smrti vo všetkých prípadoch a za každých okolností a chcem zdôrazniť, že zrušenie trestu smrti prispieva k pozdvihnutiu ľudskej dôstojnosti a postupnému rozvoju ľudských práv. Toto uznesenie je naplánované na rovnaký čas ako Európsky a Svetový deň proti trestu smrti; obidva tieto dni sú 10. októbra. EÚ je vedúcim inštitucionálnym aktérom a hlavným prispievateľom v celosvetovom boji proti trestu smrti a jej kroky v tejto oblasti predstavujú kľúčovú prioritu jej vonkajšej politiky v oblasti ľudských práv. Od roku 1997 EÚ každoročne predkladá v Komisii pre ľudské práva Organizácie Spojených národov uznesenie, ktorým žiada o zrušenie trestu smrti a zároveň o moratórium na jeho uplatňovanie. Naliehavo vyzývam inštitúcie EÚ, aby zdvojnásobili úsilie a využili všetky dostupné nástroje diplomacie, pomoci a spolupráce s cieľom zrušiť trest smrti.
<SPEAKER ID="998" NAME="Anneli Jäätteenmäki" LANGUAGE="FI">
Trest smrti je nezvrátiteľný, neľudský trest, ktorý porušuje ľudské práva. Je krutý a ponižujúci a môže byť naň odsúdený aj nevinný človek. Nedokázalo sa, že by trest smrti do veľkej miery predchádzal kriminalite alebo ju znižoval. Je veľmi poľutovaniahodné, že v 43 krajinách sa ešte vždy vykonáva. Zakázanie trestu smrti je jednou z prioritných oblastí politiky EÚ v oblasti ľudských práv. Teší ma, že dnes v Svetový deň proti trestu smrti zaujal Európsky Parlament neochvejné stanovisko proti trestu smrti, ktorý by mal byť zakázaný na celom svete. Za žiadnych okolností sa nemôže považovať za riadnu spravodlivosť. Ďakujem.
<SPEAKER ID="039" NAME="Monica Luisa Macovei" AFFILIATION="PPE">
písomne. - Pripomíname si Svetový deň a Európsky deň proti trestu smrti a ja pripomínam, že tento Parlament je jednotne proti trestu smrti, lebo uberá na základnej ľudskej dôstojnosti a odporuje medzinárodnému humanitárnemu právu. Podľa štúdií nie sú dôkazy, že by bol trest smrti účinným odstrašujúcim prostriedkom, pokiaľ ide o trestnú činnosť, no neúmerne zasahuje znevýhodnených občanov. Napriek tomu viac ako 20 000 ľudí na celom svete čaká na vykonanie trestu smrti, pričom desiatky z nich sú európskymi občanmi. Tento Parlament musí byť naďalej proti popravám za každých okolností a podporovať nepodmienečné medzinárodné moratórium na trest smrti. Okrem toho musíme prinútiť štáty, aby nám poskytli presné a oficiálne štatistické údaje o vykonávaní trestu smrti. Podľa našich zmlúv musí Parlament súhlasiť s medzinárodnými dohodami s tretími krajinami. Popritom nesmieme zabúdať na to, aký postoj majú tieto krajiny k trestu smrti.
<SPEAKER ID="997" NAME="Kristiina Ojuland" AFFILIATION="ALDE">
písomne. - Svetový deň proti trestu smrti je dôležitý, lebo nám pripomína nešťastnú skutočnosť, že v 43 krajinách sa ešte vždy vykonáva trest smrti. Bezvýhradne súhlasím s pánom predsedom Jerzym Buzekom, ktorý pri otvorení plenárneho zasadnutia povedal, že smrť sa nikdy nemôže považovať za akt spravodlivosti. Teším sa, že Európsky parlament vo svojom uznesení zopakoval odhodlanie Európskej únie zrušiť trest smrti všade na svete a vyzýva krajiny, ktoré trest smrti uplatňujú, aby vyhlásili okamžité moratórium na popravy. Chcela by som však, aby sa tento obsiahly záväzok konkrétnejšie odzrkadľoval v samotných politikách Európskej únie a jej členských štátov voči tretím krajinám. Zdôrazňovanie významu tejto veci každý rok 10. októbra je síce užitočné, ale nestačí to, ak chceme dosiahnuť ozajstný pokrok. Európska únia musí konať premyslene a zo zrušenia trestu smrti si urobiť prioritu, ak sa má správať v súlade so svojím imidžom prvého zástancu ľudských práv a ľudskej dôstojnosti.
<SPEAKER ID="040" NAME="Justas Vincas Paleckis" LANGUAGE="LT">
V súčasnosti sa trest smrti vykonáva v 43 krajinách. Najviac rozsudkov smrti sa vynáša v Číne, Iráne a Iraku. Len v Číne sa vykoná 5 000 rozsudkov smrti, čo je 88 % všetkých popráv na svete. V niektorých členských štátoch EÚ je dokonca väčšina občanov za trest smrti. Takých krajín je vo svete ešte viac. Hlavný argument je, že takýto trest zjavne odrádza potenciálnych zločincov a znižuje kriminalitu. Štatistiky však hovoria niečo iné. Súhlasím s týmto uznesením, lebo som presvedčený o tom, že nástroje trestu smrti patria do múzea. Rázne výzvy na čo najrýchlejšie zrušenie trestu smrti adresované Bielorusku - poslednej krajine v Európe, ktorá ešte vždy vykonáva trest smrti - sú oprávnené. Popravy sú tam ešte vždy štátnym tajomstvom. Príbuzní odsúdených na smrť nevedia, či sú odsúdení ešte nažive, lebo telá popravených nikto nevracia rodičom či deťom.
<SPEAKER ID="996" NAME="Cristian Dan Preda" LANGUAGE="RO">
Hoci kampaň proti trestu smrti už je jednou z priorít Európskej únie v oblasti ľudských práv, zriadenie novej Európskej služby pre vonkajšiu činnosť nám ponúka dobrú príležitosť lepšie sformulovať význam, ktorý tejto otázke pripisujeme na úrovni EÚ. Aby sme mohli viesť účinnú kampaň, musíme rozlišovať medzi pokrokom v istých krajinách a kritickou situáciou inde. Preto, hoci máme obavy, že sa trest smrti v USA naďalej uplatňuje, musíme uznať, že počet popráv vykonaných v Spojených štátoch klesol za posledné desaťročie o 60 %. Na druhej strane musíme rázne odsúdiť čínsku vládu, ktorá v roku 2009 popravila viac ľudí než celý svet dohromady. Úplne ma rozžialilo, že bieloruské úrady odsúdili na smrť dvoch ľudí a ďalších pravdepodobne popravia počas tohto roka, a to po roku 2009, v ktorom po prvýkrát v modernej histórii nikoho v Európe neodsúdili na smrť. Na záver chcem povedať, že ako pán predseda Buzek aj ja sa domnievam, že trest smrti sa za žiadnych okolností nemôže považovať za akt spravodlivosti.
<SPEAKER ID="041" NAME="Joanna Senyszyn" LANGUAGE="PL">
Uplatňovanie trestu smrti sa zakladá na mylnom presvedčení, že takýto tvrdý rozsudok odradí iných od páchania trestných činov. Význam trestu pri prevencii v skutočnosti neurčuje to, aký je trest tvrdý, ale to, že sa mu nedá vyhnúť. Preto treba mať účinný systém stíhania zločincov. Je nevyhnutné, aby tí, ktorí porušujú zákon, vedeli, že ich zadržia a potrestajú.
<P>
V roku 2009 sa najviac popráv vykonalo v Číne, Iráne, Saudskej Arábii, Severnej Kórei a USA. Nepotvrdilo sa, že by uplatňovanie trestu smrti viedlo k znižovaniu počtu najzávažnejších trestných činov. Preto prestali civilizované krajiny v priebehu svojho sociálneho vývoja vykonávať trest smrti; najprv upustili od jeho konkrétnych foriem, ako bolo napríklad lámanie na kolese, rozštvrtenie koňmi, upálenie na hranici a narazenie na kôl. Takéto praktiky rozpútavali najspodnejšie vášne a v ľuďoch vyvolávali zvieracie pudy.
<P>
V Poľsku obhajujú obnovenie rozsudku smrti pravicové konzervatívne strany, ktoré stotožňujú vládu so zastrašovaním spoločnosti. Takéto spôsoby vyvolávajú strach v spoločnosti a neistotu v tom, čo sa stane zajtra, a to ju zase vedie k čoraz väčšej brutalite a kriminalite. Trest smrti má preto opačný účinok, než aký bol zamýšľaný. Z toho dôvodu treba ľudí patrične vzdelávať, pokiaľ ide o túto otázku, a spoločnosť informovať o tom, že trest smrti nerieši problém najzávažnejších trestných činov.
<SPEAKER ID="042" NAME="Csaba Sógor" LANGUAGE="HU">
Trest smrti je v členských štátoch Rady Európy protizákonný, a teda aj vo všetkých 27 členských štátoch EÚ, ale v mnohých krajinách sveta je to stále bežná prax. Smutné je, že v mnohých prípadoch sa rozsudok smrti nevydáva za zrejmé trestné činy, ale za dôsledné a odvážne vyjadrenie politického alebo náboženského presvedčenia alebo porušenie kultúrnych zvykov. Európa pochopila, že nemôže schvaľovať zákony, ktoré umožňujú ukončiť ľudský život násilným spôsobom. Prišiel čas, aby sme rázne presadzovali toto zistenie a odovzdali ho aj tým krajinám na svete, ktoré takto v súčasnosti nemyslia. Kultúrna rozmanitosť a rôzne svetonázory obohacujú ľudskú civilizáciu a žiadny zákon nemôže ospravedlniť vykonávanie trestu smrti.
<SPEAKER ID="043" NAME="Róża Gräfin von Thun und Hohenstein" LANGUAGE="PL">
Žiaľ, "človek nie je krásne zviera", ak môžem citovať veľkú poľskú filozofku Barbaru Skargovú. Medzi nami občanmi slobodných a demokratických členských štátov Európskej únie je veľa zástancov trestu smrti. Je to strašné, ale je to pravda.
<P>
Rozsudok smrti, našťastie, nie je v právnych predpisoch Európskej únie a žiadna vláda v Únii, ani len tá najpopulistickejšia, ho nemôže zaviesť. Európska únia by však mala svojimi hodnotami a spôsobom, akým ich presadzuje, rozšíriť svoj vplyv aj na iné krajiny, čo aj skutočne chce urobiť. Preto musíme konať na celosvetovej úrovni. Možno je Svetový deň proti trestu smrti, ktorý navrhlo belgické predsedníctvo, krokom vpred týmto smerom. Dúfam, že vďaka nemu sa budeme nielen zaoberať touto dôležitou otázkou a zabezpečíme dôslednejšie rešpektovanie každého človeka, ale aj posilníme našu zodpovednosť v oblasti noriem ľudských práv v Európskej únii, ako aj v tých častiach sveta, v ktorých sa trest smrti vykonáva.
<SPEAKER ID="044" NAME="Zbigniew Ziobro" LANGUAGE="PL">
Európska únia zakázala vykonávanie trestu smrti. Je to konečný výsledok procesu, ktorý prebiehal v mnohých krajinách Európy, hoci ešte vždy je v nej veľa zástancov trestu smrti. Nemyslím si, že úlohou Európskeho parlamentu je prijať stanovisko k odstrašujúcemu účinku trestu smrti, a to najmä preto, lebo veľa štúdií, ktoré sa v poslednej dobe uskutočnili najmä na univerzitách v USA, ukazuje, že trest smrti má odstrašujúci účinok. Našou úlohou je zabezpečiť, aby boli naše spoločnosti v bezpečí.
<P>
Pokiaľ ide o právne predpisy, ktoré v Európskej únii v súčasnosti prevažujú, mali by sme mať na pamäti, že presne tak, ako vyžadujeme rešpektovanie našich rozhodnutí, mali by sme rešpektovať názory iných demokratických spoločností, a nie vnucovať im naše chápanie spravodlivosti. Spoločnosti v USA, Japonsku a Južnej Kórei majú právo zaviesť si právne predpisy podľa vlastného uváženia. My v Európe by sme však nemali zabúdať, že odmietnutie trestu smrti nesmie znamenať zhovievavosť voči tomu najohavnejšiemu trestnému činu, trestnému činu vraždy - v takom prípade potrebujeme tvrdé tresty, ktoré budú mať odstrašujúci účinok a izolujú páchateľa, napríklad odsúdenie na doživotný trest bez možnosti podmienečného prepustenia. Ak chceme totiž žiť v bezpečnej spoločnosti, musíme mať prísne právne predpisy, použiteľné proti tým, ktorí porušujú základné ľudské právo - právo na život - a ktorí navyše často nemajú problém porušiť ho znova a zabíjať nevinných ľudí.
<SPEAKER ID="045" NAME="Jarosław Leszek Wałęsa" AFFILIATION="PPE">
písomne. - Naše úsilie úplne zrušiť trest smrti sa nám vypláca, ale nesmieme zabúdať, že na svete je 58 krajín, ktoré ešte vždy pri vynášaní rozsudku v prípadoch trestných činov uplatňujú aj trest smrti, a niekoľko takých, ktoré ho využívajú v mimoriadnych situáciách, napríklad pri vynášaní rozsudku v čase vojny. Európska únia ako celok usilovne pracuje na zrušení tohto neľudského trestu a naše nepretržité úsilie sa nám vyplatí. Treba však urobiť ešte veľa práce; máme európskych susedov, ktorí nezrušili tento trest úplne, a mali by sme ďalej vynakladať úsilie s cieľom úplne ho zrušiť. Domnievam sa, že pomocou sústavnej komunikácie a odhodlania sa nám to podarí. Hoci je jasné, že trest smrti je porušením základných ľudských práv, veľa kultúr na svete má právne predpisy, ktoré sa zakladajú na iných faktoroch, napríklad na náboženstve, tradíciách a kontrole. Pre tieto faktory je zrušenie trestu smrti čoraz ťažšie, ale našou povinnosťou ako poslancov Parlamentu, ale aj ako príslušníkov ľudskej rasy, je naďalej sa neúnavne usilovať o zrušenie trestu smrti.
