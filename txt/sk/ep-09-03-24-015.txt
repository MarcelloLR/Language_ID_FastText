<CHAPTER ID="015">
Spoločné konzulárne pokyny: biometrické identifikačné znaky a žiadosti o víza (rozprava) 
<SPEAKER ID="475" NAME="Predsedajúca">
Ďalším bodom je odporúčanie do druhého čítania v mene Výboru pre občianske slobody, spravodlivosť a vnútorné veci o spoločných konzulárnych pokynoch: biometrické identifikačné znaky a žiadosti o víza (05329.1.2009 - C6-0088/2009 - Spravodajca: barónka Ludfordová.
<SPEAKER ID="476" NAME="Sarah Ludford">
spravodajkyňa. - Vážená pani predsedajúca, tento návrh Komisie, pre ktorý som spravodajkyňou Parlamentu, je štvrtou časťou balíka vízového informačného systému (VIS) a prichádza po nariadení o VIS, rozhodnutí o prístupe k VIS a opatrení o používaní VIS podľa Kódexu schengenských hraníc.
<P>
V úprave terajších spoločných konzulárnych pokynov je po prvé stanovená povinnosť dodať biometrické údaje, ktoré budú uložené v systéme VIS a normy pre takýto postup, ale po druhé zahŕňa ustanovenia týkajúce sa organizácie prijímania žiadostí o víza.
<P>
Úplná revízia vízových pravidiel je predbežne plánovaná v súvislosti s vízovým kódexom, ktorého spravodajcom je môj kolega zo skupiny ALDE, pán Henrik Lax. Po prijatí sa tento právny predpis, o ktorom práve diskutujeme, stane neoddeliteľnou súčasťou vízového kódexu. Základným dôvodom pre oddelenie návrhov bola skutočnosť, že Komisia očakávala, že prijatie vízového kódexu bude trvať dlhšie ako prijatie súčasného návrhu, a nechcela, aby prijatie vízového kódexu pozastavilo spustenie VIS.
<P>
Ja tomu rozumiem tak, že centrálny systém pre VIS bude pripravený do decembra tohto roka a začiatkom roka 2010 by mohla začať jeho prevádzka v prvom regióne, v severnej Afrike. S Radou rokujem už dosť dlho. Výbor pre občianske slobody, spravodlivosť a vnútorné veci prijal moju správu v novembri 2007. Bohužiaľ, nevedeli sme dosiahnuť dohodu v prvom čítaní, preto som v júli 2008 požiadala Parlament, aby moju správu podporil. Počas francúzskeho predsedníctva sme však boli schopní urobiť dostatočný pokrok, aby som mohla odporučiť prijatie tohto kompromisu v druhom čítaní.
<P>
Mali sme štyri nedoriešené otázky: veková hranica pre odber odtlačkov prstov; vyzvanie členských štátov na spoluprácu a zároveň povolenie zmlúv s externými poskytovateľmi ako núdzové riešenie; ochrana údajov a bezpečnosť; a poplatok za služby pre externých poskytovateľov.
<P>
V otázke odberu odtlačkov prstov navrhla Komisia začať s odberom odtlačkov prstov u detí vo veku šesť rokov. Odtlačky prstov u malých detí sa v podstate rýchlo menia. Nie som presvedčená, že už máme dostatok informácií o spoľahlivosti v neskoršom veku pri odtlačkoch odobratých v takom mladom veku. Napriek mnohým žiadostiam mi nikdy nebol poskytnutý dôveryhodný hmotný dôkaz o tom, nakoľko môžu byť odtlačky prstov odobraté vo veku šesť až dvanásť rokov základom pre overenie a identifikáciu po mnohých rokoch bez rizika omylov.
<P>
Reakcia Rady bola v istom období navrhnúť odber odtlačkov prstov u malých detí každé dva roky namiesto piatich rokov, ako je to v prípade dospelých, ale to by bolo pre rodiny nesmierne nepraktické. Preto som trvala na obozretnom a praktickom prístupe zvýšiť minimálny vek na dvanásť rokov. Rada súhlasila s udelením výnimky pre deti mladšie ako dvanásť rokov s prehodnotením tejto vekovej hranice po troch rokoch na základe podrobnej štúdie, za ktorú je zodpovedná Komisia.
<P>
Teraz sa vrátim k otázke vyzvania členských štátov na spoluprácu a zároveň povolenia externých poskytovateľov. Nemám žiadne problémy so všeobecným konceptom outsourcingu, ale musia existovať bezpečné podmienky na zaistenie integrity procesu udeľovania víz. Tieto podmienky zabezpečia, že outsourcing je len núdzovým riešením a že je zaručená ochrana údajov a bezpečnosť.
<P>
Preto sme do znenia dokázali zapracovať hierarchiu, pričom spolupráca prostredníctvom obmedzeného zastúpenia, spoločného umiestnenia alebo spoločných žiadateľských centier je prvou voľbou a len v prípade, že tieto riešenia nie sú primerané na zvládnutie veľkého počtu žiadateľov, alebo na zabezpečenie primeraného zemepisného pokrytia, začne sa využívať outsourcing. Kompromis objasňuje, že členské štáty zostávajú zodpovedné za súlad s pravidlami ochrany údajov a za všetky porušenia vnútroštátneho práva.
<P>
Dôležitým prvkom je to, že v tretích štátoch, ktoré zakazujú šifrovanie, platia osobitné pravidlá: elektronický prenos údajov medzi konzulátmi alebo medzi externými poskytovateľmi služieb a členským štátom by bol zakázaný a členské štáty by museli zabezpečiť fyzický prenos elektronických údajov v úplne zašifrovanej forme na CD s priloženými osobitnými podmienkami.
<P>
A napokon, v otázke vízového poplatku sme úspešne trvali na tom, aby podmienkou pre zvýšenie vízového poplatku o poplatok za služby pre externého poskytovateľa bolo, aby žiadatelia o víza mali vždy možnosť priameho prístupu do kancelárií konzulátov. Myslím, že je to veľmi dôležité.
<P>
Celkove sme dosiahli rozumnú dohodu. Kompromisy boli ťažko vybojované a domnievam sa, že v oblasti spoločnej vízovej politiky sme urobili krok vpred.
<SPEAKER ID="477" NAME="Androulla Vassiliou">
členka Komisie. - Vážená pani predsedajúca, v prvom rade by som chcela vyjadriť ľútosť pána podpredsedu Barrota, že tu dnes nemôže byť s vami.
<P>
S potešením beriem na vedomie, že Parlament prijal spoločnú pozíciu Rady a tým dal formu politickej dohode, ktorú Parlament a Rada dosiahli v otázke tohto návrhu počas trialógu 2. decembra 2008. Chcela by som poďakovať Parlamentu a členským štátom za zmysel pre kompromis, ktorý prejavili pri dosiahnutí oficiálneho prijatia tohto nástroja. Predovšetkým by som chcela poďakovať spravodajkyni, pani barónke Ludfordovej, a pomocným spravodajcom za ich podporu a spoluprácu. Táto dohoda umožní, aby pokračovali prípravy na spustenie vízového informačného systému naplánované na koniec tohto roka.
<P>
Komisia na návrh Parlamentu požiadala Spoločné výskumné centrum, aby preskúmalo dôležitú otázku odberu odtlačkov prstov u detí mladších ako 12 rokov. Práve boli vypracované technické špecifikácie a v najbližších dňoch budú zaslané Parlamentu a Rade.
<P>
Táto zmena v spoločných konzulárnych pokynoch zároveň poskytne transparentný a harmonizovaný právny rámec pre postupy outsourcingu vrátane otázky dodatočného poplatku.
<P>
Komisia sa domnieva, že schválený text je vyvážený a ako je uvedené vo vyhlásení Komisie Parlamentu, má plnú podporu Komisie.
<SPEAKER ID="478" NAME="Ewa Klamt">
v mene skupiny PPE-DE. - (DE) Vážená pani predsedajúca, pani komisárka, dámy a páni, s cieľom naplniť tvrdenie Európskej únie, že je priestorom slobody, bezpečnosti a spravodlivosti, je našou úlohou regulovať prideľovanie vstupných víz osobám cestujúcim do EÚ z krajín mimo Európy. Nedávno vytvorené predpisy požadujú od veľvyslanectiev a zastúpení EÚ, aby v budúcnosti odoberali žiadateľom odtlačky prstov a fotografie. Spĺňa to štyri ciele.
<P>
Po prvé, zjednoduší to proces boja proti podvodom a zneužívaniu, pretože biometrické identifikačné údaje sťažia falšovanie víz. Po druhé, zabráni to takzvanému obchodovaniu s vízami. Po tretie, zrýchli sa proces žiadania o víza. Po štvrté, zároveň sa zjednodušia kontroly na hraniciach, pretože biometrické identifikačné údaje umožnia pracovníkom na hraniciach rýchlo určiť, či je osoba pred nimi osobou, ktorej boli vydané víza.
<P>
S radosťou by sme podporili návrh Komisie, aby sa odoberali odtlačky prstov u detí od veku šesť rokov s cieľom zabrániť riziku obchodovania s ľuďmi. Bohužiaľ, v Parlamente tento návrh nezískal väčšinu.
<P>
Skupina Európskej ľudovej strany (kresťanských demokratov) a európskych demokratov podporuje významnou väčšinou kompromis, aby členský štát, ktorý je zodpovedný za prijatie a spracovanie žiadostí, mal zároveň ako núdzové riešenie možnosť spolupracovať s externými poskytovateľmi služieb. Rozhodujúcim faktorom pre náš súhlas so spoluprácou tohto druhu je to, že členské štáty zostávajú v týchto prípadoch zodpovedné za ochranu údajov a bezpečnosť údajov. Znamená to, že elektronické údaje odoslané externými poskytovateľmi služieb orgánom príslušného členského štátu musia byť vždy celkom zašifrované.
<P>
Chcela by som poďakovať spravodajkyni a kolegom z iných skupín, ktorí na tomto projekte pracovali tri roky ako tieňoví spravodajcovia.
<SPEAKER ID="479" NAME="Roselyne Lefrançois" LANGUAGE="FR">
Vážená pani predsedajúca, pani komisárka, dámy a páni, vážená pani predsedajúca, predsedáte tomuto rokovaniu, preto sa vo vašom mene vyjadrím o tejto záležitosti, ktorej ste sa venovali ako spravodajkyňa.
<P>
V prvom rade by som chcela zo srdca zablahoželať pani barónke Ludfordovej za úsilie, ktoré do toho vložila, a za výsledky, ktoré dosiahla zložitým rokovaním o tejto záležitosti. Domnievam sa, že Parlament môže byť hrdý na dosiahnuté výsledky, pretože ako sme si všimli, táto úloha nebola v žiadnom prípade jednoduchá.
<P>
Chcela by som zdôrazniť predovšetkým dva body, ktoré sa mi zdajú najdôležitejšie a s ktorými môžeme byť obzvlášť spokojní: po prvé, zvýšenie vekovej hranice pre odoberanie odtlačkov prstov u neplnoletých osôb zo šesť na dvanásť rokov. Po druhé, ustanovenie zásady, podľa ktorej môže byť zber biometrických údajov zadaný konzulátmi členských štátov vo forme subdodávok súkromným orgánom len ako núdzové riešenie a v rámci presného rámca určitých veľmi osobitých záruk.
<P>
Viem, že niektorí ľudia sa domnievajú, že prijaté riešenie celkom nezodpovedá alternatívam, ktoré sme navrhli, predovšetkým pokiaľ ide o zber údajov poskytovateľom služieb v diplomatickom úrade a prenos údajov zašifrovanou elektronickou poštou, alebo dokonca prepravcami zašifrovaných elektronických údajov prepravovaných diplomatickou poštou.
<P>
Na to by sme však reagovali tým, že zber údajov súkromnými subjektmi sa môže realizovať len v súlade s európskymi právnymi predpismi a že údaje musia byť úplne zakódované poskytovateľom služieb a poskytnuté orgánom členského štátu.
<P>
Navyše sme získali informácie o potrebe prerokovať dohody s tretími krajinami, ktoré zakazujú kódovanie údajov prenášaných elektronickými prostriedkami. Posúdenie žiadostí, všetky prípadné pohovory, schvaľovací postup a vytlačenie a vloženie vízových nálepiek budú vykonávať len diplomatickí a konzulárni zástupcovia.
<P>
Rovnaké podmienky platia pre prenos zozbieraných údajov z jedného členského štátu do druhého v prípade spoločných umiestnení; inými slovami, zastúpenie členského štátu iným v tretej krajine.
<P>
Napokon, ak sú podrobné podmienky pre činnosti poskytovateľov služieb popísané v prílohe k textu, musia byť ako celok definované záväzným právnym nástrojom.
<P>
Vzhľadom na tieto výsledky nás môžu záruky získané z hľadiska zavedenia lepšej vízovej politiky v Európe jedine potešiť. Lepšia vízová politika bude určite prínosom pre európsku verejnosť a umožní nám zlepšiť vzťahy s tretími krajinami.
<SPEAKER ID="480" NAME="Tatjana Ždanoka">
v mene skupiny Verts/ALE. - Vážená pani predsedajúca, v prvom rade by som sa chcela v mene svojej skupiny poďakovať pani barónke Ludfordovej za jej dobrú spoluprácu. Je jednou z mála spravodajcov, pre ktorých nič nie je nemožné.
<P>
Viete, že moja skupina je zásadne proti rozsiahlemu zavedeniu biometrie. Napriek tomu už bolo rozhodnutie prijaté. Právny základ pre zber odtlačkov prstov pri udeľovaní víz je ustanovený nariadením o vízovom informačnom systéme, ktoré by bolo podľa nášho názoru vhodnejším miestom na zahrnutie ustanovení s vymedzením všeobecných pravidiel a výnimiek.
<P>
Momentálne je pre nás najdôležitejšie získať čo najviac záruk. V tomto prípade odviedla pani barónka Ludfordová vynikajúcu prácu. Pre nás je zmena minimálneho veku pre odber odtlačkov prstov zo 6 na 12 rokov veľmi dôležitá, hoci zmena na 14 rokov by bola ešte lepšia.
<P>
Zároveň vítame výslovné odkazy na základné práva, ako napríklad možnosť kopírovania údajov z predchádzajúcej žiadosti, ak nie je posledný záznam starší ako 59 mesiacov namiesto 48, rovnako ako záruky pre bezpečnú ochranu údajov.
<P>
Máme však mnohé obavy. Moja skupina nesúhlasí s outsourcingom zberu biometrických identifikačných údajov, najmä v priestoroch bez diplomatickej a konzulárnej ochrany. Zároveň nesúhlasíme s účtovaním dodatočného poplatku za služby.
<P>
Aby som to zhrnula, domnievame sa, že zavedenie biometrických údajov na vízach má veľmi dôležité dôsledky na bezpečnosť údajov a na základné práva, pričom nie je významným prínosom. Z tohto dôvodu nemôžeme podporiť pozíciu Parlamentu v druhom čítaní. Neovplyvňuje to však našu pozíciu, pokiaľ ide o správu pána Laxa o vízovom kódexe.
<SPEAKER ID="481" NAME="Sylvia-Yvonne Kaufmann" LANGUAGE="DE">
Vážená pani predsedajúca, dámy a páni, veľmi vysoko oceňujem angažovanosť spravodajkyne a chcela by som jej a všetkým zúčastneným veľmi srdečne poďakovať za ich vynikajúcu prácu počas posledných rokov. Napriek tomu sa však zdržím hlasovania, najmä kvôli tomu, že sa domnievam, že odber odtlačkov prstov a celý proces používania biometrických identifikačných údajov je neprimeraný rozsahu problému. Domnievam sa, že túžba ministrov vnútra a bezpečnostných orgánov zhromaždiť čo najviac osobných údajov je veľmi otázna.
<P>
Viem, aké zložité bolo dosiahnuť s Radou kompromis, ktorý oslobodzuje deti mladšie ako 12 rokov od povinnosti poskytnúť odtlačky prstov. Všetci však vieme, že to bude platiť len za predpokladu, že nebudú predložené žiadne komplexné štúdie, ktoré dokážu, že detské odtlačky prstov sú spoľahlivé. Politická diskusia o tom, či sú naozaj potrebné odtlačky prstov batoliat a malých detí, ešte neskončila.
<P>
Aj nariadenia týkajúce sa outsourcingu vo mne vyvolávajú určité obavy. Prísne a štandardizované nariadenia sú určite potrebné, pretože niektoré členské štáty už využívajú externých poskytovateľov služieb. Je pochopiteľné, že v mnohých prísne vymedzených prípadoch môže byť užitočné presunúť spracovanie žiadostí o víza na externých poskytovateľov služieb. Nesmie sa to však robiť na úkor žiadateľov a bezpečnosti údajov. Neverím, že kompromis odsúhlasený Radou je v tomto ohľade dostatočný. Právne služby Parlamentu aj európsky dozorný úradník pre ochranu údajov naznačili riziká spojené s outsourcingom, keď sa externý poskytovateľ služieb nenachádza v priestore pod diplomatickou ochranou. Bohužiaľ, Rada tieto obavy ignorovala.
<P>
Ďalším problémom je poplatok za služby spojený s outsourcingom. Pokladám za nesprávne presúvať tento poplatok na žiadateľov. Vízový poplatok vo výške 60 EUR je aj tak príliš vysoký a pre ľudí z tretích krajín nie je ľahké dovoliť si ho. Ak sa zvýši o príplatok do 30 EUR, nezodpovedá to mojej predstave o otvorenej a pohostinnej Európe. Nepochybne to môže uľahčiť situáciu v prípade veľmi rozľahlých krajín, aby kvôli podaniu žiadosti o víza nebolo potrebné cestovať na konzulát naprieč polovicou krajiny, ale namiesto toho bude možné predložiť žiadosť externému poskytovateľovi služieb. Vyššie poplatky by však podľa mňa túto výhodu okamžite anulovali.
<P>
Chcela by som všetkým poďakovať za ich prácu na tejto dokumentácii v priebehu posledných rokov.
<SPEAKER ID="482" NAME="Gerard Batten">
v mene skupiny IND/DEM. - Vážená pani predsedajúca, neprekvapuje ma, že sa od pani barónky Ludfordovej z eurofanatickej Liberálnodemokratickej strany dozvedám, že chce harmonizovať aj ďalšiu oblasť, ktorá by mala byť suverénnou vnútroštátnou politikou. Prečo by preboha nejaký členský štát EÚ chcel spoločný systém na žiadanie a spracovanie víz pre občanov z tretích krajín? Rozhodovanie, kto môže a kto nemôže vstúpiť do národného štátu, by malo byť výhradnou záležitosťou daného národného štátu - až na to, že v ponímaní eurofanatikov už európske národné štáty neexistujú a boli nahradené veľkým bezhraničným štátom EÚ.
<P>
Od roku 1997 vstúpilo do Spojeného kráľovstva približne 6 miliónov migrantov. Približne 4 milióny odišli, ale stále je čistý nárast obyvateľstva 2 milióny. Súčasná miera prisťahovalectva do Veľkej Británie má momentálne za následok čistý prírastok obyvateľstva viac ako 200 000 ľudí ročne, alebo čistý prírastok obyvateľstva viac ako 1 milión ľudí každých päť rokov. Dá sa to porovnať so vznikom nového mesta veľkého ako Birmingham. Väčšina týchto prisťahovalcov prichádza legálne, pretože sú občanmi EÚ. Okrem toho máme približne jeden milión nezákonných prisťahovalcov. Anglicko patrí medzi najhustejšie obývané krajiny na svete - je obývané hustejšie ako India, Čína alebo Japonsko. Pri súčasných trendoch sa naše obyvateľstvo v počte 61 miliónov zvýši do roku 2051 na 75 miliónov a do roku 2081 sa predpokladá nárast na 85 miliónov.
<P>
Preto musíme opustiť Európsku úniu a znovu získať kontrolu nad svojimi hranicami. Keď to urobíme, musíme sa rozhodnúť, občanom ktorých krajín umožníme vstup s vízami alebo bez víz. V EÚ sa nachádza mnoho členských štátov, ktorých občania by nemali mať povolený vstup do Veľkej Británie bez víz. To, čo Británia potrebuje, je prísny vízový systém, aby sme sa mohli rozhodnúť, komu umožníme vstup do našej krajiny a komu nie. Určite nepotrebujeme systém vymyslený Európskou úniou.
<P>
Očakávam, že stúpenci by to odôvodnili len ako zavádzanie spoločných kritérií a postupov na plynulejší priebeh všetkých záležitostí. Mohlo by to však mať niekoľko neplánovaných dôsledkov. Pozrite sa na iný príklad právnych predpisov EÚ presadzovaný Liberálnodemokratickou stranou. Európsky zatykač znamená, že britskí občania obvinení z trestného činu iným členským štátom EÚ nemôžu byť v súčasnosti chránení britskými súdmi, dokonca ani ministrom vnútra, ani keď je evidentné, že ide o závažnú nespravodlivosť. V súčasnosti môže ktorýkoľvek skorumpovaný právny systém požadovať vydanie britského občana, a my musíme vyhovieť. Vzdali sme sa práva chrániť vlastných občanov. Čoskoro budeme mať súdne konania v neprítomnosti a spoločné uznanie pokút a príkazov na zabavenie. Za všetko toto hlasovala Liberálnodemokratická strana, ktorá tieto opatrenia privítala. Tieto opatrenia zmenili väčšinu základných slobôd, ktorým sa Angličania tešili storočia, ako je zakotvené v dokumente Magna Charta a v Listine základných práv z roku 1689.
<P>
Dnes popoludní naliehal pán Graham Watson, líder Liberálnodemokratickej strany, na pána Gordona Browna, aby Veľká Británia prijala európsku jednotnú menu. Každý, kto je v kontakte s realitou by mal vedieť, že to je hospodárskou samovraždou. Teraz od nás fanatici z Liberálnodemokratickej strany chcú, aby sme prijali spoločný systém pre žiadosti o víza. Keď sa londýnski voliči dozvedia o stanovisku pani barónky Ludfordovej vo vzťahu k týmto otázkam, dúfajme, že jej v európskych voľbách 4. júna 2009 udelia jednosmerné víza na opustenie Európskeho parlamentu.
<SPEAKER ID="483" NAME="Carlos Coelho" AFFILIATION="PPE-DE">
(PT) Pani komisárka, dámy a páni, súhlasím, že vízový informačný systém alebo VIS je naliehavo potrebné uviesť do prevádzky a že potrebujeme kódex Spoločenstva v oblasti víz. Uznávam prácu, ktorú vykonala pani barónka Ludfordová, ale z niekoľkých dôvodov nemôžem tento kompromis podporiť s pokojným svedomím.
<P>
Po prvé, nesúhlasím s využívaním externých poskytovateľov služieb. Keď sme prijali druhú verziu Schengenského informačného systému, SIS II, so súhlasom všetkých politických strán, tento Parlament odmietol umožniť, aby mali súkromné spoločnosti prístup k údajom napriek tomu, že vtedy sa to týkalo iba registrácie vozidiel. Čo je dôvodom radikálnej zmeny pozície Parlamentu, že chce súkromným spoločnostiam umožniť zhromažďovanie týchto údajov, ktoré sú citlivé osobné údaje, ako napríklad odtlačky prstov? Tieto spoločnosti si budú môcť ponechať tieto údaje týždeň, podľa podmienok stanovených v kompromise.
<P>
Po druhé, ochrana údajov by mala byť lepšia. Diplomatická ochrana je nevyhnutná na zaistenie účinnej ochrany osobných práv jednotlivcov. Ako je možné zaručiť ochranu údajov zhromaždených súkromnými spoločnosťami za predpokladu, že nebola zaistená uvedená diplomatická ochrana? Už si nespomíname na prípad SWIFT týkajúci sa prenosu údajov zhromaždených americkými úradmi? Ak sa takýto typ situácie môže udiať v krajine, akou sú Spojené štáty, len si predstavte, čo by sa mohlo udiať v menej rozvinutých krajinách s menšou ochranou základných práv.
<P>
Po tretie, náklady na víza sa zvýšia a medzi jednotlivými krajinami sa budú líšiť. Návrh Komisie bol zameraný na zabránenie obchodovaniu s vízami. Ak sa umožní súkromným spoločnostiam účtovať si poplatok, ktorý sa pripočíta k cene víz, vytvorí to rozdiel v nákladoch na víza medzi jednotlivými členskými štátmi. Z tohto dôvodu budeme podporovať presne to, proti čomu sme chceli bojovať, a to obchodovanie s vízami. Ak budú náklady na víza v jednom členskom štáte 60 EUR a v inom 90 EUR, kde bude podaná väčšina žiadostí? Toto bude platiť predovšetkým v prípade rodín s niekoľkými členmi. A to ani nespomínam potrebu preskúmať dohody o uľahčení vízového režimu, ktoré tento Parlament tak intenzívne podporoval, ako napríklad dohody s Ukrajinou a Srbskom.
<P>
Vážená pani predsedajúca, v dôsledku toho všetkého nemôžem tento kompromis prijať.
<SPEAKER ID="484" NAME="Corina Creţu" AFFILIATION="PSE">
(RO) V prvom rade by som chcela zablahoželať pani spravodajkyni k jej snahe vytvoriť právny rámec, ktorý poskytne základ pre zavedenie biometrického identifikačného systému.
<P>
Niektoré aspekty tejto správy vyvolali búrlivé diskusie v mnohých členských štátoch Európskej únie, najmä aspekty týkajúce sa biometrickej identifikácie. Takéto diskusie sa objavili nedávno aj v Rumunsku, ktoré je predposlednou krajinou v Európskej únii, pokiaľ ide o zavádzanie biometrických pasov, ale prvou pri uplatňovaní novej biometrickej normy vrátane odberu odtlačkov prstov z oboch rúk a výrazu tváre.
<P>
Obavy týkajúce sa prijatia biometrického identifikačného systému vychádzajú z prirodzenej úzkosti kvôli zaručeniu osobnej bezpečnosti. Rovnako sú prirodzené aj obavy o to, ako sa získané údaje použijú a ochránia.
<P>
Jednou z najdôležitejších povinností členských štátov je zaistiť bezpečnosť svojich občanov, ale bez ohrozenia základných ľudských práv. To je dôvod, prečo sa domnievam, že je našou povinnosťou nájsť rovnováhu medzi dvoma základnými aspektmi nášho života: slobodou a bezpečnosťou.
<P>
Správa, o ktorej dnes diskutujeme, je viac odbornou správou určenou na harmonizáciu opatrení týkajúcich sa biometrickej identifikácie na európskej úrovni. Pre nás je nevyhnutné diskutovať s vedomím, že niekoľko členských štátov už túto metódu používa bez existencie právneho rámca v tejto oblasti.
<P>
Skutočnosť, že napríklad deti mladšie ako 12 rokov a osoby, ktorým nie je možné fyzicky odobrať odtlačky prstov, budú oslobodené od tohto odberu pre biometrické víza, je dôkazom zachovania miery a pragmatizmu, ktorý je potrebné rozšíriť do všetkých členských štátov.
<SPEAKER ID="485" NAME="Hubert Pirker" AFFILIATION="PPE-DE">
(DE) Vážená pani predsedajúca, pani komisárka, domnievam sa, že toto nariadenie nám umožní dosiahnuť dva hlavné ciele: na jednej strane bezpečnosť a na druhej strane prístup viac orientovaný na občanov.
<P>
Zavedenie odtlačkov prstov a fotografií zabezpečí, že nové víza nemôžu byť sfalšované a zneužité. Podľa mňa sú nové víza viac orientované na občanov, pretože návrh zavedie komplexný proces, v ktorom budú všetky potrebné údaje zaznamenané naraz. Žiadatelia okrem toho nemusia zakaždým navštíviť úrad pre víza, pretože údaje môžu byť uložené až päť rokov.
<P>
Domnievam sa, že proces je viac orientovaný na občanov, ak je možné skrátiť ho vyžadovaním spolupráce členských štátov alebo zapojením externých poskytovateľov služieb, pokiaľ sú splnené nariadenia o ochrane údajov. Zaručíme, že budú splnené, pretože boli prijaté nevyhnutné opatrenia. Chcel by som uistiť každého, kto má obavy, že systém bude zneužitý, alebo že sa nebudú dodržiavať nariadenia v dôsledku využívania externých poskytovateľov služieb. V našej krajine sme mali z tohto hľadiska veľmi dobré skúsenosti. Z tohto dôvodu podporujem tento prístup viac orientovaný na občanov.
<P>
Chcel by som ešte dodať, že zároveň podporujem pani spravodajkyňu a chcel by som jej zablahoželať. V priebehu našej spolupráce sa to nestávalo vždy, pani barónka Ludfordová. Neteší ma však skutočnosť, že nemôžeme odoberať odtlačky prstov u detí od veku šesť rokov. Namietam jednoducho z dôvodu, že by to viedlo k bezpečnejšej situácii pre deti, pretože ich identita by mohla byť určená bez pochybností a mohli by sme zabrániť obchodovaniu s deťmi a inej trestnej činnosti. Je mi to ľúto. Dúfam však, že po dokončení štúdie a najneskôr do troch rokov bude každý dosť rozumný na to, aby sa rozhodlo, že je možné brať odtlačky prstov od veku šesť rokov s cieľom zabezpečiť deťom lepšiu ochranu.
<SPEAKER ID="486" NAME="Silvia-Adriana Ţicău" AFFILIATION="PSE">
(RO) Rozhodnutie Rady 2004/512/ES z 8. júna 2004 vytvorilo právny rámec pre odoberanie biometrických údajov na osobnú identifikáciu.
<P>
Európske nariadenie, o ktorom práve diskutujeme, definuje spoločné normy pre zber biometrických údajov na osobnú identifikáciu a je založené na príslušných ustanoveniach od Medzinárodnej organizácie civilného letectva.
<P>
Veľká Británia a Írsko nebudú uplatňovať ustanovenia súčasného nariadenia, pretože sa na ne nevzťahuje schengenské acquis.
<P>
Domnievam sa, že dodržiavanie ochrany osobných údajov je dôležité predovšetkým pre toto nariadenie. V praxi to znamená, že údaje musia byť uložené a spracované v súlade s konkrétnou európskou legislatívou. Skutočnosť, že členské štáty sú zodpovedné za organizáciu prijímania a spracovania žiadostí o víza, na ne navyše kladie obrovskú zodpovednosť z hľadiska dodržiavania osobných práv.
<P>
Chcem len spomenúť, že v prípade týchto údajov je životne dôležité, aby boli spracované a zhromaždené oprávnenými pracovníkmi a aby neboli za žiadnych okolností použité na iné účely.
<SPEAKER ID="487" NAME="Dushana Zdravkova" AFFILIATION="PPE-DE">
(BG) Pani komisárka, dámy a páni, kompromis, ktorý bol dosiahnutý v otázke zavedenia biometriky pri vydávaní vstupných víz členskými štátmi Európskej únie, nepopierateľne zaistí vyšší stupeň bezpečnosti.
<P>
Zároveň garantuje aj dostatočné možnosti na ochranu osobných údajov cestujúcich a ľudskej integrity. Chcela by som zdôrazniť, že zlepšenie technických požiadaviek v každom prípade pomôže boju proti cezhraničnej kriminalite, nezákonnému prisťahovalectvu a obchodovaniu s ľuďmi.
<P>
Pre hraničné krajiny, ako je naša krajina, Bulharsko, ktoré sú vystavené intenzívnemu tlaku vĺn prisťahovalcov a aktivitám medzinárodného organizovaného zločinu, bude rýchle a úspešné zavedenie nových noriem veľmi dôležité z hľadiska ochrany vonkajších hraníc EÚ.
<P>
Navrhované pozmeňujúce a doplňujúce návrhy okrem toho ponúkajú členským štátom možnosť zdokonaliť a zrýchliť postup vydávania víz, čo nepochybne pomôže posilniť väzby s tretími krajinami. Zároveň to bude viesť k celkovému zlepšeniu obrazu EÚ. Pokiaľ ide o uplatňovanie nových právnych predpisov, zvyčajne sa musia zohľadniť aj možné finančné následky pre žiadateľov víz.
<P>
Vyberanie poplatkov okrem už existujúcich môže viesť k vytvoreniu nových prekážok brániacich slobode pohybu cestujúcich s dobrým úmyslom. Nakoniec chcem zdôrazniť, že bude veľmi dôležité zabezpečiť náležitú ochranu pri výmene údajov, ako súčasti vydávania víz na cestovanie do Európskej únie.
<P>
Parlament vždy chránil osobné údaje občanov EÚ a domnievam sa, že je to otázka cti a morálky, aby sme uplatnili rovnaké vysoké normy aj pri ochrane údajov našich návštevníkov.
<SPEAKER ID="488" NAME="Androulla Vassiliou">
členka Komisie. - Vážená pani predsedajúca, len by som chcela ešte raz poďakovať pani barónke Ludfordovej a všetkým váženým poslankyniam a váženým poslancom za ich príspevky a pripomienky. Svojmu kolegovi, pánovi Barottovi, sprostredkujem všetko, čo dnes povedali.
<SPEAKER ID="489" NAME="Sarah Ludford">
spravodajkyňa. - Vážená pani predsedajúca, chcela by som poďakovať všetkým tieňovým spravodajcom, ktorí so mnou spolupracovali. Viac ako štyri roky som bola "pani VIS" a spolu s tieňovými spravodajcami sme vytvorili dosť úzky klub. Všetci mi budete chýbať. Predovšetkým mi budete chýbať vy, vážená pani predsedajúca, ak to môžem takto vyjadriť, pretože od júna už možno nebudeme v kontakte. Tvorili sme čisto ženský klub, ktorý bol príjemný, ale zároveň by som chcela poďakovať všetkým zúčastneným pracovníkom, z ktorých nie všetko boli ženy. Boli vynikajúci.
<P>
Rešpektujem postoje pani Kaufmannovej a pani Ždanokovej. Chápem ich stanoviská a veľmi im ďakujem za to, že sa plne zúčastnili rokovaní a rozpráv napriek tomu, že, ako zdôrazňovali, výsledok nemôžu podporiť.
<P>
Som veľmi zarmútená, že pán Coelho nemôže podporiť tento kompromis. Dúfam, že chápe, ako ťažko som bojovala za niektoré prvky, ktoré chcel aj on. Napokon sa nachádzali v mojej pôvodnej správe. Ak sa domnieva, že som mohla dosiahnuť viac, mohlo by to spôsobiť určité ohlasy v Rade a v Komisii, pretože si myslím, že ma vnímali ako dosť neoblomného partnera na rokovanie.
<P>
Pán Batten opustil Parlament. Myslím si, že to bola súčasť volebnej kampane Nezávislej strany Spojeného kráľovstva (UKIP). Ako zdôraznila pani Ţicăová, Spojené kráľovstvo nie je súčasťou vízového informačného systému, pretože táto krajina nepatrí do schengenského priestoru, takže Spojené kráľovstvo má plnú kontrolu nad svojimi vlastnými hranicami. Domnievam sa, že pán Batten bol, ako zvyčajne, trochu zmätený.
<P>
Ďakujem všetkým ostatným rečníkom, ktorých príspevky boli konštruktívne. Som rada, že to už dokončujeme, pretože mám pocit, že potom sa už chcem vzdať funkcie "pani VIS".
<SPEAKER ID="490" NAME="Predsedajúca">
Rozprava sa skončila.
<P>
Hlasovanie sa uskutoční v stredu.
<P>
Písomné vyhlásenia (článok 142)
<SPEAKER ID="943" NAME="Alin Lucian Antochi  " LANGUAGE="RO">
Zavedenie biometrických identifikačných údajov ako súčasti symbolov VIS je dôležitým krokom pri vytvorení spoľahlivého spojenia medzi držiteľom víz a cestovným pasom, čím sa zabráni používaniu falošnej identity.
<P>
Toto nariadenie však hneď od prvého čítania naznačilo niekoľko nezhôd medzi Radou a Parlamentom, ktoré sa týkajú nasledujúcich aspektov: odber odtlačkov prstov u detí mladších ako šesť rokov s rizikom ignorovania podrobností o nákladoch a nepríjemnostiach, ktorým by rodičia čelili vždy, keď sa zmenia odtlačky prstov ich detí; nové problémy s organizáciou zberu biometrických údajov; a v neposlednom rade, nedostatok skúseností, ktoré majú členské štáty, pokiaľ ide o správu uchovania osobných údajov a riešenie technických chýb.
<P>
V tejto situácii musíme zaistiť, aby členské štáty uplatňovali štandardné pravidlá týkajúce sa vydávania schengenských víz a aby sa nanovo definovali a prispôsobili Spoločné konzulárne pokyny. Osobitnú pozornosť musíme navyše venovať ochrane biometrických údajov osôb, ktoré ich poskytli. Musíme si uvedomiť, že hoci tento systém na zber biometrických údajov je určený na boj proti trestným činom a terorizmu prostredníctvom poskytnutia prístupu a výmeny informácií medzi policajnými orgánmi členských štátov, rovnako by sa do neho mohli dostať rôzne záujmové skupiny, pokiaľ nebudú navrhnuté a uplatnené bezpečnostné opatrenia na vysokej úrovni.
<SPEAKER ID="942" NAME="Marian-Jean Marinescu  " LANGUAGE="RO">
Nariadenie, ktorým sa menia a dopĺňajú Spoločné konzulárne pokyny o vízach, definuje právny rámec požadovaný na zavedenie biometrických identifikačných údajov do vízového informačného systému, VIS, ako aj opatrenia pre prijímanie a spracovávanie žiadostí o víza.
<P>
Toto nariadenie ponúka možnosť spolupráce s externými poskytovateľmi služieb na zber žiadostí o víza.
<P>
Myslím si, že dôvody, pre ktoré bola umožnená spolupráca s externými dodávateľmi, sú neprijateľné a predstavujú riziko obchodovania s vízami. Aj keď nariadenie stanovuje, že členské štáty zostávajú prevádzkovateľmi a dodávatelia externých služieb sú subjekty splnomocnené prevádzkovateľom, domnievam sa, že vyvstal otáznik vzhľadom na ochranu súkromných osôb z hľadiska spracovania a výmeny ich biometrických údajov.
<P>
Právo vyberať servisný poplatok, okrem normálneho poplatku za vydanie víz, vytvorí rozdiely medzi členskými štátmi vzhľadom na náklady za víza. Som úplne presvedčený, že toto tiež vytvorí rozdiely medzi členskými štátmi v počte žiadateľov o víza.
<P>
Chcel by som upozorniť členské štáty, ktoré používajú outsourcing ako spôsob prijímania a spracovania žiadostí o víza, aby si uvedomovali toto nebezpečenstvo a prepracovali právny rámec tak, aby sa minimalizovala možnosť zberu žiadostí o víza externými poskytovateľmi služieb.
