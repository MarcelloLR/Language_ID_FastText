<CHAPTER ID="021">
Obchodovanie s výrobkami z tuleňov (rozprava)
<SPEAKER ID="162" NAME="Predsedajúca">
Ďalším bodom programu je správa pani Wallisovej v mene Výboru pre vnútorný trh a ochranu spotrebiteľa o návrhu nariadenia Európskeho parlamentu a Rady týkajúceho sa obchodovania s výrobkami z tuleňov - C6-0295/2008 -.
<SPEAKER ID="163" NAME="Diana Wallis">
spravodajkyňa. - Vážená pani predsedajúca, dospeli sme ku kompromisu a je možné, že zajtra dosiahneme dohodu v prvom čítaní. Z pozície spravodajkyne v tomto Parlamente by som povedala, že ide o veľmi zložitý dokument a že sme prešli veľmi náročnú cestu.
<P>
Dospeli sme však k záveru, že budeme, dúfam, rešpektovať želania tých poslancov, ktorí podpísali písomné vyhlásenie k tejto problematike a budeme rešpektovať želania mnohých občanov v mnohých krajinách EÚ, ktorí nesúhlasia s komerčným lovom tuleňov a nechcú mať nič spoločné s obchodom, ktorý je založený na love tuleňov. Toto želanie sme rešpektovali, zaoberali sme sa výhradne problematikou v rámci hraníc vnútorného trhu Európy: obehom tovaru na trhu, ktorý pochádza z komerčného lovu. Na základe tohto právneho predpisu - v prípade, že sa ho zajtra podarí schváliť - by naši spotrebitelia mali mať istotu, že na európskom trhu sa nebude predávať žiadny tovar pochádzajúci z komerčného lovu.
<P>
Samozrejme, existujú výnimky. Tulene sú prekrásne morské živočíchy - vlastne som počas tohto procesu zistila, že majú dobre vybudované PR - ale niektorí ich považujú za morské krysy. Tak ich vnímajú mnohí rybári: dospelé jedince zlikvidujú denne obrovské množstvo rýb. Preto bude lov tuleňov naďalej potrebný v snahe zabezpečiť udržateľnosť rybného hospodárstva v niektorých oblastiach.
<P>
V oblasti regulácie lovu sme však neprijali žiadne opatrenia. Ak chcú ľudia v ktoromkoľvek členskom štáte loviť tulene, môžu ich loviť aj naďalej. Nemôžu ich však loviť s cieľom komerčných ziskov z lovu. Ale mali by sme umožniť, aby sa vylovené tulene mohli využívať, a dúfam, že bude možné využívať najmä tie časti tuleňov, ktoré by mohlo využiť lekárske spoločenstvo.
<P>
Najzložitejším aspektom tejto problematiky bola oblasť týkajúca sa tradičných arktických komunít - pôvodných obyvateľov Arktídy. V tejto súvislosti hovoríme o výnimke, ale ako vnímajú obyvatelia Arktídy zákaz výrobku, ktorý priamo ovplyvňuje ich životný štýl a hospodárstvo? Arktída nie je zábavný park ani múzeum. Je to živá, špecifická komunita s vlastným moderným hospodárstvom a jeho hlavnou súčasťou sú práve produkty mora. Dúfam, že tieto komunity budú môcť naďalej existovať ako doteraz. Mám však pochybnosti v súvislosti s minulotýždňovým rozhodnutím Arktickej rady, ktorá odmietla udeliť EÚ štatút trvalého pozorovateľa.
<P>
Tento dokument je pre mňa rébusom. Bojovala som proti konfliktu slobôd, rešpektovala som hlasovanie vo výbore a snažila som sa rešpektovať názory tých, ktorých zastupujem. Chcem sa dnes s vami podeliť o jednu skúsenosť: Navštívila ma delegácia z komunity Nunavut. Po vzájomnej výmene názorov sme všetci plakali. Dúfam, že táto výnimka funguje. Počas zajtrajšieho hlasovania tento balík podporím a dúfam, že moje rozhodnutie sa ukáže ako správne.
<SPEAKER ID="164" NAME="Stavros Dimas">
člen Komisie. - (EL) Vážená pani predsedajúca, v prvom rade by som rád poďakoval spravodajkyni pani Wallisovej a spravodajcom výborov požiadaných o stanovisko pánovi Martinovi, pánovi Brepoelsovi a pani Mathieovej za ich vynikajúcu prácu. Predovšetkým by som chcel poďakovať predsedníčke Výboru pre vnútorný trh a ochranu spotrebiteľa pani McCarthyovej za jej pozitívny prínos v súvislosti s týmto konkrétnym návrhom.
<P>
Skutočnosť, že sme dohodu dosiahli v prvom čítaní, potvrdzuje politickú vôľu inštitúcií Spoločenstva urýchlene sa zaoberať dvomi hlavnými problémami v súvislosti s obchodovaním s výrobkami z tuleňov, a to fragmentáciou vnútorného trhu a potrebou chrániť životné podmienky zvierat. Uvedená dohoda obsahuje tri dôležité prvky: prvý súvisí s harmonizáciou vnútorného trhu a so zákazom obchodovania s výrobkami z tuleňov na trhu Európskej únie. Toto opatrenie sa vzťahuje na výrobky pochádzajúce z Únie i na dovážané výrobky. Ako nepochybne viete, tulene sa lovia v krajinách Spoločenstva i mimo neho. Využívajú sa na výrobu mäsa, oleja, tuku a výrobkov z orgánov, kožušín a koží. Tieto výrobky sa predávajú na rôznych trhoch vrátane trhu Spoločenstva. Niektoré z týchto výrobkov ako kapsule s výťažkom oleja Omega 3, vyčinené alebo upravené kožušiny je ťažké, ak nie nemožné rozoznať od podobných výrobkov, ktoré nepochádzajú z tuleňov. Lov tuleňov a spôsob, akým sa vykonáva, spôsobil v radoch verejnosti a v mnohých vládach, ktoré sa zvlášť zaujímajú o životné podmienky zvierat, negatívne reakcie a znepokojenie. Príčinou týchto obáv je spôsob lovu tuleňa, metódy usmrcovania a bolesť, ktorú im spôsobujú. O negatívnej mienke verejnosti svedčí aj obrovská účasť na verejnom dialógu k predmetnej tematike, ale aj veľký počet listov a petícií, ktoré som v priebehu posledných dvoch rokov dostala. Občania si teraz môžu byť istí, že výrobky z tuleňov už nebudú na trhu dostupné.
<P>
Druhým dôležitým prvkom v návrhu je logická výnimka týkajúca sa Inuitov a ďalších pôvodných komunít. Naším zámerom nie je zasahovať do základného hospodárskeho a sociálneho acquis týchto komunít, ktoré sú od lovu tuleňov tradične závislé. Je potrebné pripomenúť, že tento druh lovu je historickým prvkom ich kultúry a kultúrnej identity a je zdrojom príjmu, ktorý im pomáha prežiť.
<P>
Tretí prvok sa týka výnimky v súvislosti s lovom v malom rozsahu. Preto sa rybárom, ktorí sa venujú lovu tuleňov príležitostne, lov povoľuje, ale iba na účely trvalo udržateľného riadenia morských zdrojov, uvádzania výrobkov z tuleňov na trh na neziskovom základe, aby rybári mohli pokryť vlastné výdavky súvisiace s lovom. V súlade so základnou zásadou tohto nariadenia táto činnosť nesmie mať komerčný aspekt. Komisia schváli podrobné vykonávacie opatrenia, ktoré vysvetlia, akým spôsobom sa budú spomínané dve výnimky schvaľovať v komitologickom postupe a ako sa budú následne kontrolovať v Parlamente.
<P>
Dúfam, že Parlament a rovnako aj Rada a Komisia podporia tento konkrétny kompromisný balík v celom rozsahu. Uvedený text zabezpečí harmonizáciu vnútorného trhu a zároveň rieši obavy európskych občanov vzhľadom na životné podmienky zvierat v súvislosti s lovom tuleňov. Európska komisia je pripravená prijať kompromisný balík v celom rozsahu v snahe dosiahnuť dohodu o predmetnom nariadení v prvom čítaní.
<SPEAKER ID="165" NAME="Frieda Brepoels" LANGUAGE="NL">
Vážená pani predsedajúca, pán komisár, som veľmi rada, že máme možnosť hlasovať o tomto dokumente. Je najvyšší čas, pretože mnohí občania a rovnako aj Parlament dlhé roky vyzývali na prijatie opatrení na boj proti krutým praktikám komerčného lovu tuleňov.
<P>
Nebolo ľahké nájsť správny prístup, keďže Európa ako taká nemá právo lov tuleňov zakázať. Preto som Komisii vďačná za to, že predložila návrh do Parlamentu, hoci Parlament nepovažoval za potrebné tento návrh sprísniť.
<P>
Ako spravodajkyňa Výboru pre životné prostredie, verejné zdravie a bezpečnosť potravín som veľmi vďačná svojim kolegom z rôznych politických skupín za okamžitú podporu môjho návrhu na schválenie úplného zákazu obchodovania s výrobkami z tuleňov, ktorý má jedinú výnimku: tradičný lov tuleňov v komunitách Inuitov. Týmto krokom výbor vyjadril nesúhlas s pôvodným návrhom Komisie, ktorý obsahoval niekoľko výnimiek a tiež so systémom označovania, ktoré, podľa nášho názoru, nie je možné monitorovať.
<P>
Chcela by som poďakovať aj českému predsedníctvu za snahu o dosiahnutie dohody. Viem si predstaviť, že príslušné rokovania s členskými štátmi nemali vždy hladký priebeh. Podobne ako moji kolegovia, aj ja chcem poďakovať rôznym mimovládnym organizáciám (NGO) za to, že ako nátlakové skupiny zohrávali počas tohto procesu konštruktívnu úlohu a chcem im poďakovať aj za jednoznačnú podporu kompromisu. Pri kompromisoch ide, samozrejme, vždy o vzájomné ústupky, napriek tomu som presvedčená, že tento text spĺňa požiadavky všetkých zainteresovaných strán.
<P>
Napokon by som chcela zdôrazniť, že v záujme našich občanov bude mať kompromis vplyv aj na komerčný lov v krajinách ako Kanada. Na základe očakávania možného zákazu obchodovania dopyt po kožušinách z tuleňa tento rok klesol a ceny sa v porovnaní s minulým rokom znížili o polovicu. Schválenie zákazu bude preto pre oblasť lovu tuleňov a pre medzinárodný obchod s výrobkami z tuleňov nepochybne tvrdým úderom.
<P>
Preto som s dosiahnutým výsledkom veľmi spokojná a dúfam, že v zajtrajšom hlasovaní ma kolegovia poslanci plne podporia.
<SPEAKER ID="166" NAME="Véronique Mathieu" LANGUAGE="FR">
Vážená pani predsedajúca, nemám ten istý názor ako moji kolegovia ani ako pán Dimas, pretože si pamätám stanovisko právneho poradcu Rady. Pamätám si aj na stanovisko právneho poradcu Parlamentu. Obaja poradcovia nás informovali, že použitý právny základ nebol správny. To si pamätám.
<P>
Nezabúdajte, pán Dimas, že zakazujete výrobky pochádzajúce z lovu tuleňov bez toho, aby ste ich nahradili niečím, čo nie je zákonné. Mali by ste si uvedomiť, že Kanaďania sú si toho dobre vedomí a využijú svoje právo odvolať sa u Svetovej obchodnej organizácie (WTO). Nebudú pripravení o tieto výrobky a nemôžete ich zastaviť. Osobne sa domnievam, že majú v tomto úplnú pravdu. O tomto slabom kompromise - lebo podľa môjho názoru je tento kompromis veľmi slabý - za ktorý niektorí moji kolegovia budú zajtra hlasovať, no bezo mňa, pretože ja budem hlasovať proti - sa hlasuje krátko pred samitom EÚ - Kanada. Európska únia našim kanadským priateľom prakticky vyhlásila vojnu. Dúfam, že si moji kolegovia presne uvedomujú, čo robia.
<P>
Takisto musím svojim kolegom a pánovi Dimasovi povedať, že na chrbtoch tuleňov a Kanaďanov budú mať skvelú volebnú kampaň, pretože pokiaľ ide o lov tuleňov, nevyriešime vôbec nič. Tento problém jednoducho prenášame. Vy sám, pán Dimas, ste povedali, že nezakazujete lov tuleňov. Tento problém potenciálne prenášate na Čínu alebo na iné krajiny, ktoré akceptujú tieto výrobky. Teda ste nič nevyriešili.
<P>
Z tohto dôvodu sa domnievam, že tento kompromis je slabý. Myslím si, že tento problém bol zametený pod koberec, že sa nič nevyriešilo a že neexistuje nič, na čo by sme mohli byť hrdí. Nemáme byť na čo hrdí, ani pokiaľ ide o cenu za kožušinu u Eskimákov, ktorá klesá. O tomto sa ešte nehlasovalo, kompromis nebol prijatý a títo ľudia sa už kvôli nám nachádzajú vo veľkej ekonomickej núdzi. Nevidím v tom žiadne uspokojenie.
<SPEAKER ID="167" NAME="Malcolm Harbour">
v mene skupiny PPE-DE. - Vážená pani predsedajúca, ako koordinátor našej skupiny vo Výbore pre vnútorný trh a ochranu spotrebiteľa som podpísal text kompromisu a verím, že som urobil správne, hoci ako povedala pani Diana Wallisová, išlo o veľmi zložitý spis z dôvodu ťažkostí pri dosiahnutí rovnováhy medzi rôznymi názormi.
<P>
Už ste počuli hovoriť dvoch poslancov našej skupiny, ktorí majú na túto tému odlišné názory, a domnievam sa, že zajtra zistíte, že naša skupina zaujme stanovisko proti, pokiaľ neprejdú niektoré pozmeňujúce a doplňujúce návrhy, ktoré predložili moji kolegovia. Mnohí vrátane mňa však budú hlasovať za, pretože som už zaujal takéto stanovisko a cítim morálnu povinnosť tak urobiť.
<P>
Chcel by som vyzdvihnúť niektoré kľúčové záležitosti. V prvom rade ide o výzvu konať. Ako už bolo naznačené, toto je začiatok procesu a nie jeho koniec. Problémom je neľudský spôsob, akým sa tulene zabíjajú, a neschopnosť profesionálnych lovcov vyriešiť túto otázku. Kanadská vláda sa tým musí takisto zaoberať. Bolo predložených mnoho doložiek o preskúmaní, ktoré majú zabezpečiť, aby to fungovalo, zopakujem však, čo povedala pani Diana Wallisová, že výnimky boli kľúčovým aspektom tohto kompromisu.
<P>
Tieto výnimky sú veľmi dobre vyvážené, pretože v prvom rade odrážajú význam podpory tradičného lovu v spoločenstvách. Pani Diana Wallisová má pravdu, keď hovorí, že to musí fungovať, čo znamená, že výrobky z týchto spoločenstiev sa musia predávať a prezentovať vhodným spôsobom. Po druhé, je to z dôvodu dôležitosti trvalo udržateľných morských zdrojov a spôsobu, akým sa táto záležitosť bude riešiť.
<P>
Máme pred sebou kompromis. Domnievam sa, že európski občania chcú, aby sme ho schválili, no tento Parlament ho odteraz bude musieť podrobne sledovať.
<SPEAKER ID="168" NAME="Arlene McCarthy">
v mene skupiny PSE. - Vážená pani predsedajúca, myslím si, že zabúdame, že to bol tento Parlament, kto prvý začal kampaň za zákaz krutého obchodovania s výrobkami z tuleňov v celej EÚ. V roku 2006 poslanci prevažnou väčšinou podporili písomné vyhlásenie vyzývajúce na tento zákaz, ktoré získalo 425 podpisov a ktoré bolo podporené štúdiou veterinárov, z ktorej jasne vyplývalo, že zabíjanie tuleňov sprevádza strašné utrpenie, pričom sú často sťahované z kože ešte zaživa. Verejnosť už netoleruje obchodovanie s výrobkami z tuleňov a my ako jej zástupcovia máme právomoc ukončiť ho. Naše zajtrajšie hlasovanie bude rozhodujúcim krokom smerom ku globálnej kampani za zákaz takéhoto obchodovania.
<P>
V USA trvá tento zákaz už mnoho rokov. Toto obchodovanie zakázalo aj Mexiko. V Európe už existuje národný zákaz v Belgicku, Holandsku, Luxembursku a Taliansku; Nemecko a Spojené kráľovstvo tiež zvažujú zákaz obchodovania s výrobkami z tuleňov. Tento zákaz platí aj v Rusku. V Hongkongu sa plánuje. Toto je politická otázka, ktorej čas teraz dozrel. Po 40 rokoch kampane proti takémuto obchodovaniu má Európa možnosť zaviesť zákaz vo všetkých 27 štátoch.
<P>
Pre Výbor pre vnútorný trh a ochranu spotrebiteľa to nie je prvýkrát, keď sme prijali záujem občanov o ukončenie tohto krutého obchodovania. Parlament má právomoc hovoriť v mene občanov a Výbor pre vnútorný trh bol vybraný, aby sa zasadzoval za tento zákaz a zabezpečil výnimku pre tradičný lov tuleňov Inuitmi. Výbor zamietol zmiešaný návrh Komisie na čiastočný zákaz a označovanie a zamietol aj návrh pani Wallisovej týkajúci sa len možnosti označovania. Prečo? Pretože občania by odsúdili toto polovičné gesto, ktoré by umožnilo pokračovať v krutom zabíjaní. Verejnosť sa pri mnohých hlasovaniach v európskych krajinách vyjadrila, že si želá ukončiť takéto obchodovanie. V Spojenom kráľovstve si želá ukončiť obchodovanie s výrobkami z tuleňov 75 % opýtaných, rovnako ako 80 % v Rakúsku a viac ako 90 % vo Francúzsku a v Holandsku. Dokonca aj v tých krajinách EÚ, v ktorých v malej miere pretrváva tradícia lovu tuleňov, verejnosť toto obchodovanie nepodporuje, pričom 70 % opýtaných sa vo Švédsku vyjadrilo proti. Prevažná väčšina Kanaďanov nepodporuje lov vo svojej krajine.
<P>
Okrem toho sa 86 % opýtaných obyvateľov Kanady domnieva, že EÚ by sa mala slobodne rozhodnúť, či zakáže dovoz týchto výrobkov. Pred sebou mám list od kanadského senátora pre pána predsedu Pötteringa, v ktorom sa hovorí: "Vaše hlasovanie o zákaze obchodovania s výrobkami z tuleňov pomôže prevažnej väčšine kanadských občanov, ktorí s obdivom hľadeli, ako Ruská federácia minulý mesiac ukončila toto krvavé zabíjanie tuleňov, aby prinútili svojich politikov, aby zabudli na politické výhody a zamerali sa na to, čo je správne, a ukončili tento neľudský lov raz a navždy. V mene väčšiny kanadských občanov, ktorí sú proti tomuto lovu, vám ďakujem za vedenie, ktoré preberáte v tejto veci. Veľmi si to ceníme."
<P>
Tento rok bolo pri kanadskom love zabitých 50 000 tuleňov v porovnaní s 220 000, ktoré boli zabité minulý rok. To znamená, že my ako občania teraz máme príležitosť zakázať toto kruté obchodovanie. Viem, že európski občania to privítajú. Dúfam, že Parlament bude zajtra hlasovať za podporu návrhu Výboru pre vnútorný trh za zákaz obchodovania s výrobkami z tuleňov.
<SPEAKER ID="169" NAME="Toine Manders" LANGUAGE="NL">
Vážená pani predsedajúca, podpísal som kompromis ako koordinátor za Skupinu Aliancie liberálov a demokratov za Európu vo Výbore pre vnútorný trh a ochranu spotrebiteľa. Aj v našej skupine sa názory rôznia, tak ako to povedal pán Harbour o svojej skupine, no to len dokazuje citlivosť tejto otázky.
<P>
V demokracii musia volení zástupcovia načúvať verejnosti a prešli časy, keď sa zvieratá krutým spôsobom zabíjali na získanie výrobkov určených na obchodovanie. Naším zámerom vôbec nie je určovať, ako sa má lov vykonávať; nemáme v úmysle zasahovať do spôsobu hry. Chceme len ukončiť obchodovanie so zvieratami, ktoré boli zabíjané neľudským spôsobom.
<P>
Domnievam sa, že toto je odkaz kompromisu. Myslím si, že je dobré, aby sa zohľadnili tradičné spoločnosti prostredníctvom výnimky, a takisto aby spotrebitelia alebo turisti dovážajúci výrobky, ktoré kúpili ako suveníry, boli ušetrení honu na čarodejnice. Nebol by to dobrý postup ani by sa to nehodilo k súčasnej slobode Európskej únie.
<P>
Keďže žiadame, aby sa na všetkých výrobkoch zobrazovali informácie, možno by bolo dobré jednoducho označiť výrobky ako obsahujúce časti tuleňov, aby si spotrebitelia mohli vybrať, pretože si často neuvedomujú stav vecí. Potrebujeme lepšie informácie, aby sa spotrebitelia mohli rozhodovať na základe informácií.
<P>
Možno by bolo dobré podporiť pôvodné tradičné spoločenstvá prijatím opatrení, ktoré im umožnia vyvinúť alternatívne hospodárstva. Ďakujem vám, pani predsedajúca, a dúfam, že zajtra prijmeme tento kompromis prevažnou väčšinou.
<SPEAKER ID="170" NAME="Leopold Józef Rutowicz" LANGUAGE="PL">
Vážená pani predsedajúca, prípady krutého zabíjania tuleňov sú súčasťou fenoménu pytliactva a, bohužiaľ, sa s nimi stretávame dosť často. Pytliaci zabíjajú morské a lesné živočíchy a mnoho druhov rýb a nedodržiavajú žiadne zásady, ničia populácie a spôsobujú im utrpenie. V krajinách Európskej únie a v Kanade existujú príslušné právne predpisy a tiež primerané služby, ktorých úlohou je zabezpečiť dodržiavanie právnych predpisov.
<P>
Jeden spôsob, ktorým by sme týmto službám mohli veľmi pomôcť, by bol ten, keby radoví občania pomáhali pri hľadaní a odhaľovaní pytliakov. Úlohou štátu by malo byť zabezpečiť, aby zvieratá mohli žiť v dobrom fyzickom a psychickom stave a v súlade so životným prostredím, a tiež zabezpečiť, aby sa nezákonne získané kože a mäso divoko žijúcich zvierat vrátane tuleňov nedostali na trh a aby sa takéto obchodovanie prísne trestalo. Návrh smernice Európskeho parlamentu a Rady je dokumentom, ktorý zohľadňuje záujmy všetkých strán v oblasti obchodovania s kožami tuleňov.
<SPEAKER ID="171" NAME="Heide Rühle" LANGUAGE="DE">
Vážená pani predsedajúca, aj ja vítam dohodu v mene našej skupiny a zajtra za ňu budeme hlasovať. Plníme želania mnohých občanov, ktorí nás v nespočetných listoch a e-mailoch žiadali, aby sme v tejto oblasti konali. Dodržiavame, samozrejme, aj písomné vyhlásenie Parlamentu, ktoré jasne žiadalo zákaz.
<P>
Som dosť prekvapená vystúpením predchádzajúcej rečníčky z Výboru pre poľnohospodárstvo a rozvoj vidieka. Zaujímalo by ma, či naozaj vystupovala v mene výboru alebo iba za seba. V každom prípade by som chcela úplne jednoznačne skonštatovať, že určite je na to právny základ. Napríklad existuje zákaz obchodovania s kožušinami psov a mačiek, ktorý vstúpil do platnosti začiatkom tohto roku. Z toho veľmi jednoznačne vyplýva, že existuje právny základ na to, čo robíme. Okrem toho už existuje jasná deformácia vnútorného trhu, pretože prinajmenšom päť členských štátov už zaviedlo zákaz a ďalšie ho plánujú zaviesť. Preto Európska únia musí konať, aby vyriešila túto deformáciu vnútorného trhu.
<P>
Existujú základy pre naše konanie. Existujú právne základy pre naše konanie a základy vnútorného trhu pre naše konanie. Ešte raz by som to chcela veľmi jasne zdôrazniť. Pokiaľ ide o výnimky, tiež by som chcela veľmi jasne povedať, že trhy pre Inuitov sa zrútili pred niekoľkými rokmi. Inuiti to vysvetlili počas konzultácie. Požiadali sme ich, aby vystúpili pred výborom a oni výslovne povedali, že trhy sa zrútili už predtým, ako sme začali konať. Ak chcú Inuiti pokračovať v predaji týchto výrobkov, potom to môžu urobiť iba vtedy, keď bude úplne jasné, že ich výrobky nemajú nič do činenia so zvyčajnými metódami lovu tuleňov. Iba ak sa to jasne rozlíši, budú mať Inuiti možnosť niečo predať.
<SPEAKER ID="172" NAME="Kartika Tamara Liotard" LANGUAGE="NL">
Vážená pani predsedajúca, som zástankyňou absolútneho zákazu dovozu tuleních kožušín. Každoročne sa čarovný zázrak prírody mení na krvavé, ohavné predstavenie plné bolesti a utrpenia, pri ktorom sa len 12-dňové tulenie mláďatá umlátia na smrť alebo zastrelia. Toto zabíjanie sa vykonáva v prospech trhu a podnikania vo veľkom bez toho, aby ktorýkoľvek obchod odradili životné podmienky zvierat a toto ma skutočne napĺňa hrôzou.
<P>
Nemôžeme chcieť, aby sa táto poburujúca vec dovážala do EÚ. V skutočnosti to nechce veľa občanov EÚ a podporujú absolútny zákaz dovozu tuleních kožušín. V Holandsku sme tvrdo bojovali za tento zákaz a uspeli sme. Prijatie návrhu Komisie v jeho pôvodnej podobe by oslabilo výsledok dosiahnutý v Holandsku.
<P>
Avšak správa Parlamentu ma vedie k záveru, že tento Parlament dospel do štádia, keď akceptuje úplný zákaz tuleních kožušín. Podporujem tento zákaz a vyzývam všetkých poslancov a poslankyne tohto Parlamentu a tiež Komisiu, aby ma nasledovali.
<SPEAKER ID="173" NAME="Hélène Goudin" LANGUAGE="SV">
Vážená pani predsedajúca, napriek skutočnosti, že navrhované právne predpisy, o ktorých vedieme rozpravu, sú o obchodovaní s výrobkami z tuleňov, diskusie sa namiesto toho točili okolo lovu tuleňov, a to najmä mimo EÚ. Zabíjanie tuleňov spôsobom, ktorý sme videli na snímkach z krajín mimo EÚ, je strašné a nemalo by sa umožniť, aby pokračovalo.
<P>
Avšak mali by sme rozlišovať medzi lovom a zabíjaním. Lov tuleňov sa deje vo Švédsku, ale ide o kontrolovaný ochranný lov. Nepoužívajú sa palice ani kyjaky, ale strelné zbrane. Celý proces sa riadi prísnymi pravidlami a bol by to veľmi zlý spôsob riadenia prírodných zdrojov, keby nebolo povolené zužitkovať zviera, ktoré už bolo zastrelené. Kompromis, ktorý sa navrhuje teraz, je lepší ako pôvodný návrh. Sú však isté obavy vzhľadom na to, ako sa môžu interpretovať určité časti právnych predpisov a že by to malo negatívne dôsledky pre Švédsko a pre našich severských susedov. Dúfajme, že sa mýlim.
<SPEAKER ID="174" NAME="Jan Cremers" AFFILIATION="PSE">
- (NL) Vážená pani predsedajúca, vážený pán komisár, dámy a páni, chcel by som začať poďakovaním pani spravodajkyni za jej usilovnú prácu na tomto dokumente. Po žiadosti tohto Parlamentu o celoeurópsky zákaz výrobkov z tuleňa z roku 2006, ktorý spomenula pani McCarthyová, mám veľkú radosť z toho, že sa teraz dosiahol kompromis s Radou, ktorý učiní zadosť želaniam tohto Parlamentu.
<P>
Každý rok čaká približne 900 000 tuleňov krutá smrť v mene komerčného lovu tuleňov. Toto nie je iba kruté, ale aj úplne nezmyselné. Pokiaľ ide o Skupinu socialistov v Európskom parlamente, už od začiatku bolo jasné, že návrh Komisie nezachádzal dosť ďaleko. Veľkorysé výnimky v návrhu by nebolo možné monitorovať vzhľadom na široký záber lovu počas 10 dní každý rok. Kapacity na monitorovanie sú nedostatočné a príslušné vlády sú často neochotné.
<P>
Naša skupina vnímala ako kľúčové výrazne zmenšiť rozsah výnimiek pri rokovaniach a som nadšený súčasným výsledkom - zákazom obchodovania, v ktorom sa tento cieľ do veľkej miery prejavil. Skupina PSE taktiež považuje za dôležité zasahovať čo najmenej do tradičného živobytia pôvodných obyvateľov. Výnimka pre Inuitov a ostatných pôvodných obyvateľov, ktorá tvorí súčasť kompromisu, je v súlade so želaniami našej skupiny.
<P>
Hoci nemôžeme uložiť krajinám, ktoré nie sú členskými štátmi EÚ, povinnosť prestať s lovom, dúfame, že obchodovanie s výrobkami z tuleňa sa stane oveľa menej lukratívnym a lov sa zredukuje, a dúfajme, že v dohľadnej dobe úplne zanikne. Dosiahnutý výsledok ma preto veľmi potešil.
<SPEAKER ID="175" NAME="Peter Šťastný" AFFILIATION="PPE-DE">
Vážená pani predsedajúca, tento konečný návrh o love tuleňov je úplne neprijateľný, pretože hrubo zasahuje do záležitostí iných krajín. Tieto krajiny však dodržiavajú pravidlá a všetko, o čo sa snažia, je riadiť prírodné zdroje a poskytnúť zamestnanie svojim ľuďom.
<P>
Tento návrh zničí ľudské životy a ich komunity vo vzdialených regiónoch. Zničí obchodné príležitosti na obidvoch stranách Atlantiku a vážne poškodí dobré vzťahy s dôležitými obchodnými a strategickými globálnymi partnermi. Navyše tento návrh porušuje pravidlá Svetovej obchodnej organizácie (WTO).
<P>
Ako poslanci EP máme povinnosť ochraňovať ľudí a vytvárať prostredie pre pracovné príležitosti. Týmto zákazom zlyhávame v obidvoch oblastiach. Neuvážené uloženie zákazu na lov premnožených tuleňov je šialenstvo a úplné zlyhanie našich hodnôt. Vyzývam všetkých poslancov a poslankyne EP: prosím, zastavte túto katastrofu a hlasujte proti tomuto návrhu.
<SPEAKER ID="176" NAME="Carl Schlyter" AFFILIATION="Verts/ALE">
(SV) Vážená pani predsedajúca, som veľmi rád, že sme konečne dospeli do tohto štádia. Na začiatku veľa ľudí hovorilo, že to nie je možné, že sa to nedá urobiť. Dalo sa to urobiť. Teraz podporujeme obyvateľov Kanady, ktorí za už nechcú hanbiť za správanie svojej krajiny na ľadových kryhách.
<P>
Tridsať rokov sme sa pokúšali kontrolovať a regulovať tento lov. Nedosiahli sme to ani v Nórsku, ani v Kanade. Vonku na ľade sa pravidlá nedodržiavajú. Je načase zriecť sa myšlienky, že je možné nejakým spôsobom poľudštiť toto komerčné zabíjanie v priemyselnom rozsahu.
<P>
Za dnešné rozhodnutie sa môžeme poďakovať práci mimovládnych organizácií a väčšine európskych občanov, ktorí chcú tento zákaz. Je to víťazstvo zdravého rozumu, je to víťazstvo ľudskosti, je to víťazstvo demokracie a v neposlednom rade je to víťazstvo pre všetky tulene, ktoré budú môcť vyrastať bez toho, aby boli ubité na smrť alebo zastrelené iba pre ľudskú márnivosť. Chcel by som poďakovať všetkým poslancom a poslankyniam, ktorí to umožnili.
<SPEAKER ID="177" NAME="Christian Rovsing" AFFILIATION="PPE-DE">
(DA) Vážená pani predsedajúca, chcel by som uviesť, že túto vec považujem za nenáležitú, a hovorím to len v mene Grónska, ktoré je súčasťou Dánskeho kráľovstva. Ďaleko na severe sa nachádza zopár maličkých odľahlých osád, ktoré majú len 10 až 20 obyvateľov a žijú z lovu tuleňov. Ak ich zbavíme živobytia, nebudú mať šancu na hospodárske prežitie. Nemôžeme im ani nájsť náhradné zamestnanie. Od najbližšej osady ich delia stovky kilometrov a mali by sme byť vďační, že tam sú, pretože vďaka tomu si môžeme udržať Grónsko ako súčasť Dánskeho kráľovstva.
<P>
Obyvatelia Grónska strieľajú tulene. Kto má niečo proti? Nikto! Ak nebudú môcť zabiť dostatočný počet tuleňov, nebude dostatok rýb, ktoré by mohli loviť. Z toho vyplýva, že to, čo sa tu deje, je pre Grónsko pohromou. O tejto veci sa nediskutovalo dostatočne podrobne a nebrali sa žiadne ohľady na úbohých ľudí, ktorí tým prídu o živobytie bez toho, aby zaň dostali nejakú náhradu. Takéto zaobchádzanie s ľuďmi je pod našu úroveň.
<SPEAKER ID="178" NAME="Caroline Lucas" AFFILIATION="Verts/ALE">
Vážená pani predsedajúca, ako jedna z ďalších spoluiniciátoriek pôvodného písomného vyhlásenia spred takmer troch rokov, ktoré žiadalo tento zákaz, by som chcela zablahoželať všetkým, ktorí sa podieľali na predložení tohto návrhu. Spomenuté vyhlásenie podpísalo štyristo dvadsaťpäť poslancov tohto Parlamentu, čo je odrazom silných pocitov v súvislosti s touto témou nielen medzi poslancami EP, ale aj medzi našimi voličmi.
<P>
Dnes je v rámci zabíjania tuleňov na komerčné účely každoročne usmrtených takmer milión tuleňov na celom svete. Ak zajtra tento balík odhlasujeme, prispejeme k zastaveniu jedného z najotrasnejších príkladov krutého zaobchádzania so zvieratami.
<P>
Som veľmi rada, že kompromisy, napríklad navrhovaný systém označovania, boli rozhodne zamietnuté, a tak môžeme úplne uspokojiť požiadavky miliónov európskych občanov.
<P>
Hlasovaním za budeme hlasovať za zastavenie krutého zaobchádzania. Bude to tiež hlasovanie a víťazstvo pre každého z nás, ktorý odmietol prijať "nie" ako odpoveď. Dobre si pamätám na početné stretnutia so zástupcami Komisie, na ktorých nám tvrdili, že zákaz jednoducho nebude možný. To je jasný dôkaz, že ak dokážeme podnietiť dostatočnú politickú vôľu - a vzdávam hold mimovládnym organizáciám, ktoré nám s tým pomohli - nemožné veci sa stávajú možnými a ja som rada, že to tak je.
<SPEAKER ID="179" NAME="Avril Doyle" AFFILIATION="PPE-DE">
Vážená pani predsedajúca, bola to ťažká rozprava, často emotívna, v ktorej pri mnohých príležitostiach víťazilo srdce nad rozumom. Mám veľké porozumenie pre to, čo pred chvíľou uviedol kolega Christian Rovsing v súvislosti s komunitami, v mene ktorých sa vyjadril, no zajtra podporím kompromis. Potrebujem však uistenie zo strany pána komisára. Možno by som pánovi komisárovi mohla prostredníctvom pani predsedajúcej položiť priamu otázku.
<P>
Vážený pán komisár, ak zajtra prejde kompromis, môžete ma ubezpečiť, že bude aj naďalej možné používať tulenie tkanivá na lekársky výskum a bioprotetické účely, ako sa to v súčasnosti robí v mnohých častiach sveta? Veľký pokrok sa napríklad dosiahol, čo sa týka miery prežitia a kvality života pacientov so srdcovými chorobami vďaka použitiu aortálneho, pľúcneho a osrdcovníkového tkaniva tuleňov grónskych - za predpokladu, že sa lovia alebo usmrcujú tak, že sa to dá obhájiť, a spôsobom, ktorý nie je krutý. V súvislosti s kompromisom by som chcela záruku pokračovania lekárskeho výskumu a bioprotetického využitia výrobkov z tuleňov.
<SPEAKER ID="180" NAME="Marios Matsakis" AFFILIATION="ALDE">
Vážená pani predsedajúca, aj ja podporím kompromis. Nie som si však vôbec istý tým, že robíme správnu vec, pretože otázka neznie, či budeme zabíjať tulene, alebo či tuleňom hrozí vyhynutie: tieto otázky sú vyjasnené.
<P>
Otázka znie, či ich zabíjanie je alebo nie je humánne. A, samozrejme, vieme, že v našom každodennom živote sú státisíce zvierat, so zabíjaním ktorých sme spokojní, aby sme ich mohli zjesť alebo výrobky z nich použiť iným spôsobom. Sme spokojní, že ryby umierajú po hodinách utrpenia na háčikoch a v sieťach, a nesťažujeme sa na to. Prečo sa teda sťažujeme v súvislosti s tuleňmi?
<P>
Preto, lebo sú to nádherné zvieratá a pohľad na ich krv, ktorá sa vylieva na biely ľad, nie je veľmi príjemný. Hlasujeme a rozhodujeme teda o tejto veci viac srdcom než rozumom? Nie som si istý.
<SPEAKER ID="181" NAME="Stavros Dimas">
člen Komisie. - Vážená pani predsedajúca, chcel by som všetkým rečníkom v dnešnej rozprave poďakovať za príspevky. Veľmi ma teší, že dnes večer je možné v prvom čítaní dosiahnuť dohodu o tejto veľmi citlivej otázke.
<P>
Odkedy Európsky parlament asi pred dvoma rokmi nastolil túto otázku, Komisia uskutočnila rozsiahle prípravné práce s cieľom získať úplný obraz situácie a podeliť sa oň so širokou verejnosťou. Naša povinnosť plne zohľadniť obavy vyjadrené občanmi Európskej únie, ako aj potreba harmonizácie vnútorného trhu, boli základné otázky, ktorým sa tento právny predpis musel venovať.
<P>
Po vstupe nariadenia do platnosti si budú môcť byť občania opäť istí, že výrobky z tuleňov pochádzajúce z komerčného lovu sa už na trhu Európskej únie nenachádzajú.
<P>
Výnimka pre Inuitov zabezpečí, že záujmy Inuitov a ďalších pôvodných komunít, ktoré sa tradične zaoberajú lovom tuleňov, nebudú negatívne ovplyvnené.
<P>
Čo sa týka problému, o ktorom sa zmienila pani Doylová, bude sa riešiť v rámci vykonávacích opatrení.
<P>
Na záver by som chcel vyjadriť nádej, že prijatím tohto nariadenia prispejeme k zvýšeniu informovanosti a udržaniu vysokého štandardu životných podmienok zvierat v Európskej únii.
<P>
Preto by som chcel opäť vyzdvihnúť význam dosiahnutia dohody v prvom čítaní v otázke, ktorá je pre občanov Európskej únie taká dôležitá. Naliehavo vás teda žiadam o plnú podporu kompromisného balíka bez pozmeňujúcich a doplňujúcich návrhov, aby bola zabezpečená dohoda v prvom čítaní.
<P>
Ešte raz by som chcel poďakovať pani spravodajkyni Wallisovej, pánovi Brepoelsovi a všetkým ostatným, ktorí sa podieľali na dosiahnutí kompromisnej dohody.
<SPEAKER ID="182" NAME="Diana Wallis">
spravodajkyňa. - Vážená pani predsedajúca, myslím si, že v dnešnej rozprave sa jasne ukazuje zložitosť tohto problému. Je to teda aj dôkaz toho, aké je fantastické, že sme dokázali dospieť k istému kompromisu. Ako pri všetkých kompromisoch, niekto alebo možno každý bude niečím trocha sklamaný.
<P>
Myslím si, že som chcela zdôrazniť to, čo sme sa usilovali povedať prostredníctvom rokovaní: že sme riešili to, čo môže riešiť vnútorný trh, a to je obchod. Nemôžeme odtiaľto riešiť lov - ani lov v tretích krajinách. Bolo to zložité. Mnohí z nás majú stále otázky o tom, ako sa bude nariadenie vykonávať, a som vám vďačná, vážený pán komisár, za ubezpečenie v súvislosti so zaobchádzaním s pôvodnými komunitami: bude to pre mnohých dôležité a budeme to musieť veľmi pozorne sledovať.
<P>
Myslím, že mnohí z nás majú stále obavy v súvislosti so zákonnosťou - veľa sa o tom hovorilo na úrovni WTO a v rámci pravidiel nášho vlastného vnútorného trhu. V tejto chvíli poviem len toľko, že by som chcela jednoducho poďakovať právnikom všetkých troch inštitúcií, ktorí sa podieľali na tom, že sme dnes tam, kde sme. Mám podozrenie, že v budúcnosti ich čaká ďalšia práca, no to je, ako som už povedala, téma na inokedy.
<P>
Máme to teda tu: uvidíme, čo zajtra prinesie hlasovanie. Som presvedčená, že tento kompromis si zasluhuje našu podporu - kompromis, ktorý je v súlade s pôvodným písomným vyhlásením i v súlade s postojmi európskych občanov. Dúfam, že nebudú sklamaní, keď uvidia, že sa tým akýmkoľvek spôsobom porušujú práva iných ľudí na inom mieste. To ma po celý čas trápilo najviac a dúfam, vážený pán komisár, že pre ochranu týchto malých a citlivých komunít urobíte všetko, čo je vo vašich silách.
<SPEAKER ID="183" NAME="Predsedajúca">
Rozprava sa skončila.
<P>
Hlasovanie sa uskutoční v utorok 5. mája 2009.
<P>
Písomné vyhlásenia (článok 142)
<SPEAKER ID="999" NAME="Filip Kaczmarek  " LANGUAGE="PL">
Dámy a páni, podporujem správu pani Wallisovej. Podporujem návrh nariadenia, na ktorom sa dohodli členské štáty a na základe ktorého sa zavedie zákaz obchodovania s výrobkami z tuleňov. Myslím si, že výnimky budú možné len po splnení podmienok, pokiaľ ide o metódy usmrcovania tuleňov. Nemali by sme zakazovať tradičný lov tuleňov v komunitách Inuitov.
<P>
Vďaka nariadeniu bude obchodovanie s výrobkami z tuleňov prebiehať v celej EÚ za jednotných podmienok. Nariadenie podporili mnohí občania EÚ, ktorým záleží na životných podmienkach zvierat. Všetci vieme, že tulene sa často zabíjajú v podmienkach, v ktorých tieto zvieratá - cicavce schopné pocitov - zažívajú strašnú bolesť a utrpenie. Teraz máme príležitosť zastaviť toto utrpenie. Urobme to. Zákaz bude znamenať, že zo spoločného trhu zmiznú tovary vyrobené z mäsa, tuku a kože tuleňov, napríklad tašky, topánky, klobúky a rukavice. Nebude možné uvádzať na trh niektoré farmaceutické výrobky z tuleňov, napríklad výživové doplnky. Ďakujem veľmi pekne.
<SPEAKER ID="998" NAME="Lasse Lehtinen  " LANGUAGE="FI">
Je pochopiteľné, že sa EÚ pred voľbami pokúša o gestá dobrej vôle voči občanom, ale tentoraz sa Komisia pohybuje na tenkom ľade. Ak sa Európa bude snažiť zakázať alebo obmedziť tradície iných demokratických krajín, táto dobrá vôľa sa jej neskôr môže pokojne vrátiť ako facka. Čakám na deň, keď si Spojené štáty alebo Austrália uvedomia, že v Španielsku sa konajú býčie zápasy a vo Fínsku sa lovia losy.
<P>
V našej krajine, vo Fínsku, ulovia rybári každý rok niekoľko stoviek tuleňov, pretože tulenia populácia sa veľmi rozmnožila a čoskoro bude ohrozovať zásoby rýb v Baltskom mori. Podľa kompromisu dosiahnutého s Radou budú môcť rybári pokračovať v tom, čo robili doteraz, pokiaľ im z toho nebude plynúť zisk. Mojou zásadou je nepodporovať zákony, ktorých dodržiavanie sa nedá kontrolovať, ale tento kompromis je určite zlepšením oproti výsledku hlasovania výboru.
