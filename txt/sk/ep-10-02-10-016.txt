<CHAPTER ID="016">
Hodina otázok (otázky pre Radu) 
<SPEAKER ID="601" NAME="Predsedajúca">
Ďalším bodom programu je hodina otázok (B7-0006/2010).
<P>
Nasledujúce otázky sú určené Rade.
<P>
Vec: Vytvorenie spoločného vnútorného trhu s energiou
<P>
V dohode Španielska, Belgicka a Maďarska - trojice predsedníckych krajín - a v ich dlhodobej stratégii je vytvorenie spoločného vnútorného trhu s energiou uvedené ako jedna z politických priorít. V záujme dosiahnutia tohto cieľa je potrebné pričleniť k európskemu trhu s energiou najodľahlejšie regióny Spoločenstva ako Pobaltsko. V stratégii EÚ pre Baltské more je stanovené množstvo projektov prepojenia v oblasti elektrickej energie a plynu, ktoré v prípade realizácie baltským krajinám umožnia, aby sa vymanili zo závislosti od jediného dodávateľa energie. Vzhľadom na medzištátny charakter týchto projektov bude ich úspešná realizácia závisieť nielen od poskytnutia príslušných finančných prostriedkov, ale aj od politickej vôle a zámerov členských štátov, ktoré sa budú na projektoch podieľať. V súvislosti s vytvorením vnútorného trhu s energiou sa Spoločenstvo zaviazalo k jednotnému postupu.
<P>
Ujme sa Španielsko, ktoré je v súčasnosti predsedajúcou krajinou, vedúcej úlohy a bude členské štáty nabádať k jednotnému postupu pri realizácii energetických projektov v Pobaltsku ako AmberLitPol, Swedlink atď., ktoré by viedli k zvýšeniu bezpečnosti energetických dodávok nielen na úrovni regiónov, ale aj na úrovni Spoločenstva?
<SPEAKER ID="602" NAME="Diego López Garrido">
úradujúci predseda Rady. - (ES) Vážená pani predsedajúca, vnútorný trh s energiou a bezpečnosť dodávok energie sú neodlučiteľne prepojené. Postupne sme si v Európskej únii uvedomili túto skutočnosť a energetická bezpečnosť sa tak stala jednou zo strategických priorít Únie. Pred viac ako rokom sa stala kritickým problémom, ktorý vyústil do plynovej krízy medzi Ruskom a Ukrajinou.
<P>
Vtedy sme si uvedomili, že vnútorný trh s energiou a plne fungujúci, navzájom prepojený a efektívny trh je predpokladom pre bezpečnosť dodávok energie do Európy.
<P>
Bezpečnosť dodávok je teda strategickým prvkom, ktorý je potrebné naďalej vylepšovať prostredníctvom zabezpečovania vyššieho stupňa energetickej účinnosti, diverzifikácie dodávateľov energie, zdrojov a distribučných kanálov, presadzovania energetických záujmov Únie vo vzťahu k tretím krajinám a nakoniec, vytvorením spoločného trhu s energiou, ktorý ešte stále nemáme. Pri dosahovaní tohto cieľa budeme mať podporu Lisabonskej zmluvy, v ktorej je po prvýkrát výslovná zmienka o tejto právomoci Únie na úrovni primárnej legislatívy.
<P>
Únia musí byť preto vo vzťahoch s tretími krajinami rozhodnejšia a musí postupovať jednotne. Španielsky minister priemyslu, cestovného ruchu a obchodu to jasne vysvetlil príslušnému výboru počas prezentácie priorít španielskeho predsedníctva Európskeho parlamentu 27. januára 2010.
<P>
Následne sa takzvané pripájanie energetických ostrovov Európskej únie k vnútornému trhu stalo v rámci druhého strategického prieskumu energetickej politiky jednou z hlavných úloh Únie.
<P>
V júli 2009, keď Komisia predstavila Akčný plán prepojenia energetického trhu pobaltského regiónu a iniciatívu zameranú na podporu integrácie energetického trhu a rozvoj energetickej infraštruktúry pobaltského regiónu, privítala Európska rada túto iniciatívu ako významný prínos k zvýšeniu energetickej bezpečnosti Únie a ja to čítam slovo za slovom.
<P>
Iniciatíva v oblasti energetického trhu baltských štátov je teraz súčasťou širšej stratégie Únie pre oblasť Baltského mora, ktorá bola jednou z hlavných priorít švédskeho predsedníctva. V októbri 2009 Európska rada prijala túto iniciatívu a privítala pokrok, ktorý sa uskutočnil v oblasti energetickej infraštruktúry a vzájomných prepojení v pobaltskom regióne, čím potvrdil informácie uvedené v správe Komisie.
<SPEAKER ID="603" NAME="Zigmantas Balčytis" AFFILIATION="S&amp;D">
(LT) Vážený pán minister, chcel by som vám ešte raz poďakovať za vaše myšlienky a odpoveď. Moja otázka sa však netýkala iba tretích krajín, ale i samotnej Európskej únie, a konkrétne skutočnosti, že niektoré členské štáty Európskej únie nemajú ani hospodársky, ani politický záujem nejakým spôsobom sa do týchto projektov zapojiť a podieľať sa tak na ich realizácii. Moja otázka znie, či sa Španielsko počas svojho predsedníctva ujme politickej úlohy hovoriť v mene Európskej únie, aby tak zaistilo realizáciu týchto budúcich projektov?
<SPEAKER ID="604" NAME="Diego López Garrido" LANGUAGE="ES">
Vážená pani predsedajúca, sme presvedčení, že Španielsko je nepochybne súčasťou spoločnej energetickej politiky, a rovnako ako nechceme mať energetické ostrovy z technického hľadiska, nechceme ich mať ani z hľadiska politického.
<P>
Tento postoj by sa určite nedal nazvať európskym a nie je tomu tak ani v skutočnosti. Spomínam si, že počas rozpravy o nariadení o opatreniach na zaistenie bezpečnosti dodávok energií prijala Únia v tejto veci záväzok. Mám na mysli predovšetkým energetické projekty schválené ako súčasť programu na podporu hospodárskej obnovy, ktorý bol realizovaný minulý rok počas českého predsedníctva. Suma v celkovej výške 425 miliónov EUR bola vyčlenená na tri projekty pre prepojenie pobaltského regiónu: plynovod Skanled/Baltic, elektrické prepojenie Estlink-2 a prepojenie medzi Švédskom a baltskými krajinami.
<P>
Španielske predsedníctvo bude preto naliehať na členské štáty, aby podporovali projekty v oblasti energetickej infraštruktúry v pobaltskom regióne, hoci realizácia konkrétnych projektov v súlade s právnymi predpismi členských štátov a uplatniteľnými právnymi predpismi Európskej únie bude potom na samotných štátoch. Dotknuté členské štáty by tiež mali v tejto záležitosti konať jednotne.
<SPEAKER ID="605" NAME="Predsedajúca">
Predtým než budeme pokračovať ďalej, by som všetkým v rokovacej sále chcela povedať, že pán minister je pripravený zostať až do 19.20 hod., a preto budete môcť do 19.00 hod. predložiť ďalšie otázky.
<SPEAKER ID="606" NAME="Silvia-Adriana Ţicău" AFFILIATION="S&amp;D">
(RO) Vážený pán minister, rada by som vás upozornila na dôležitosť integrácie obnoviteľných zdrojov energie do vnútroštátnej elektrickej rozvodnej siete spolu s európskou rozvodnou sieťou, ktorá bola vytvorená z energetických sietí členských štátov.
<P>
Baltské štáty sú príkladom osvedčených postupov pri využívaní obnoviteľných zdrojov energie a energetickej účinnosti v budovách. Vnútorný trh s energiou vyžaduje lepšie prepojenie medzi vnútroštátnymi energetickými sieťami.
<P>
Rada by som sa vás spýtala, či máte spolu s členskými štátmi akčný plán zameraný na využívanie obnoviteľných zdrojov energie.
<SPEAKER ID="607" NAME="Franz Obermayr" AFFILIATION="NI">
(DE) Proces integrácie trhu s elektrickou energiou do baltských štátov by mal zahŕňať neobmedzenú dereguláciu trhu pre súkromných odberateľov a spoločnú výmenu energií. Baltské štáty boli vážne postihnuté hospodárskou krízou.
<P>
Rád by som preto vedel, akým spôsobom možno v tejto mimoriadne nestabilnej hospodárskej situácii reálne dosiahnuť úplnú dereguláciu energetického trhu. Mám na mysli najmä nestálosť cien. Aký je plán týkajúci sa infraštruktúry v baltských štátoch a čo bude s diverzifikáciou energetických dopravných trás a energetických zdrojov?
<SPEAKER ID="608" NAME="Diego López Garrido" LANGUAGE="ES">
Vážená pani predsedajúca, súhlasíme s názormi, ktoré tu boli prednesené v súvislosti s otázkou obnoviteľných energií a ich integrácie do európskej energetickej siete. Sme tiež presvedčení, že je to jeden z hlavných cieľov stratégie Európskej únie v boji proti zmene klímy, o ktorej sme diskutovali na Kodanskom samite. Veríme, že do roku 2020 budú obnoviteľné energie tvoriť 20 % z celkového európskeho súboru energetických zdrojov, a boli by sme radi, keby bol tento prístup zahrnutý do druhého Akčného plánu pre energetickú politiku na roky 2010 - 2014, ktorý, pevne veríme, bude prijatý počas španielskeho predsedníctva.
<P>
Tento cieľ akčného plánu je preto jednoznačne na programe španielskeho predsedníctva. Keďže ide o strategický cieľ, Španielsko bude na tejto úlohe, samozrejme, spolupracovať s Belgickom a Maďarskom, ktoré sú súčasťou trojice predsedníckych krajín.
<P>
Pokiaľ ide o to, čo povedal pán Obermayr, sme presvedčení, že diverzifikácia zdrojov, ako som spomenul už skôr, je nepochybne ďalším strategickým cieľom.
<P>
Európska únia a jej inštitúcie sú veľmi aktívne a poskytujú plnú politickú podporu projektom ako Nabucco, Nord Stream a South Stream. Všetky tieto projekty majú veľmi jasný cieľ: diverzifikáciu energií, diverzifikáciu dodávateľov energie a diverzifikáciu rôznych kanálov, ktorými sa distribuuje energia. Sú, samozrejme, súčasťou našej stratégie stať sa Európou so skutočne spoločným energetickým trhom, ktorý v súčasnosti Európa nemá. Aby sme vytvorili takýto trh a dosiahli energetickú bezpečnosť, ktorá je základom všetkého, bude potrebné zrealizovať všetky tieto úlohy.
<P>
Vec: Smery rozvoja, ciele a akcie v rámci stratégie pre trvalo udržateľný rozvoj EÚ do roku 2020
<P>
Hospodárska kríza, zmena klímy a demografické zmeny dramaticky postihujú život európskych občanov. Zdravotníctvo, vzdelávanie, poľnohospodárstvo, rozvoj dopravnej a energetickej infraštruktúry, investície do výskumu, inovácií a do modernizácie verejných služieb musia byť prioritou pre členské štáty, ako aj pre EÚ. Zaručenie základných práv a slobôd európskych občanov vrátane slobodného pohybu pracovníkov predstavuje spoločnú zodpovednosť. Európsky sociálny model zaručuje potrebnú podporu pre zamestnancov, ktorí stratili prácu, pre starších ľudí, mládež, ako aj pre migrujúcich pracovníkov. Na neformálnom stretnutí Európskej rady vo februári 2010 bude prezentovaná stratégia pre trvalo udržateľný rozvoj EÚ do roku 2020.
<P>
Ktoré budú podľa španielskeho predsedníctva EÚ hlavné smery, ciele a akcie a aké budú odhadované zdroje určené na úspešnú realizáciu tejto stratégie?
<SPEAKER ID="610" NAME="Diego López Garrido" LANGUAGE="ES">
Vážená pani predsedajúca, niet pochýb o tom, že stratégia do roku 2020 je pravdepodobne najambicióznejším a najdôležitejším cieľom najbližšej budúcnosti a bude stáť v centre rozpráv, ktoré sa uskutočnia zajtra v Bruseli na neformálnom stretnutí Rady a ktoré počas španielskeho predsedníctva zaujmú miesto na najvyššej možnej politickej úrovni.
<P>
Úlohou je navrhnúť a schváliť program zameraný na podporu rastu a vytvorenie kvalitnej zamestnanosti, nahradiť lisabonskú stratégiu a sústrediť sa na druhej strane na posilňovanie určitých neodmysliteľných aspektov, ktoré sú nevyhnutné pre konkurencieschopnosť a produktivitu budúceho európskeho hospodárstva: investovať do informačných technológií, z Európy vytvoriť priestor pre informačnú spoločnosť a zdôrazňovať pritom aj sociálne aspekty, presadzovať, aby zamestnanosť bola založená na pracovnej špecializácii a odbornej príprave. Zasadzujeme sa, samozrejme, za ekologické hospodárstvo s nízkymi emisiami oxidu uhličitého, ako je uvedené v obsahu tejto rozpravy, ktorý sme už prediskutovali.
<P>
Ďalším základným prvkom, ktorý určite vyvolá polarizáciu názorov počas zajtrajších rozpráv v Bruseli, je otázka riadenia. Predseda Európskej rady prednesie počas neformálneho stretnutia Európskej rady počiatočný návrh pre rozpravu o otázke riadenia, inými slovami, o prechode k hospodárskej únii v rámci Európy, nie iba menovej únii, a - tak ako je uvedené v Lisabonskej zmluve - vymedzení ako nevyhnutnosti, že naše hospodárske politiky, politiky v oblasti zamestnanosti a sociálne politiky sa budú zbližovať v rámci Európskej únie.
<P>
Tento prvok stratégie pre udržateľný rozvoj a vytvorenie kvalitnej zamestnanosti je preto hlavným cieľom španielskeho predsedníctva a celej Európy. Dôkazom toho môže byť i skutočnosť, že sme túto otázku už začali riešiť na najvyššej úrovni, a to usporiadaním neformálneho stretnutia Rady, ktoré sa uskutoční zajtra v Bruseli.
<SPEAKER ID="611" NAME="Silvia-Adriana Ţicău" AFFILIATION="S&amp;D">
(RO) Máme tu tiež pripomienky, ktoré sme dostali od zainteresovaných skupín. Verejná konzultácia o stratégii EÚ do roku 2020 na webovej stránke Komisie sa skončila. V Európskej únii však máme 10 % mieru nezamestnanosti a v Španielsku a Lotyšsku dosiahla 20 %. Preto by som bola rada, keby ste nám povedali, aké opatrenia v prospech občanov Európskej únie, ktoré sú zamerané na ochranu a vytváranie pracovných miest, a predovšetkým na zlepšenie kvality života, prijímame.
<SPEAKER ID="612" NAME="Diego López Garrido" LANGUAGE="ES">
Myslím si, že v centre budúcej stratégie do roku 2020 musia byť presne tie body, o ktorých ste hovorili, a aby som bol presný, pani Ticăová, pracovné miesta nesmú byť také neisté, také nestále a také nestabilné, ako to je v prípade Európskej únie. Spomenuli ste prípad Španielska, ktoré utrpelo veľké straty v sektore s nehnuteľnosťami.
<P>
Musíme sa preto zamerať na vytvorenie modelu výroby, ktorý sám v sebe vytvorí pevnejšie a stabilnejšie pracovné miesta založené na pracovnej špecializácii.
<P>
Musíme preto pracovať na vypracovaní opatrení v súlade s touto líniou, opatrení, ktoré zvýšia úroveň pracovnej špecializácie a odbornej prípravy zamestnancov s cieľom umiestniť pracovníkov do vedomostnej spoločnosti, informačných technológií a špecializovaných spoločensky účelných pracovných miest, ktoré by mali byť základom pre vytvorenie a rozvoj modelu pre budúcu zamestnanosť.
<P>
Sme presvedčení, že každá krajina by mala uviesť túto myšlienku do praxe, budeme však musieť koordinovať tento postup medzi všetkými európskymi krajinami. Navyše, Európska únia musí poskytnúť podporu prostredníctvom stimulov ako využívanie štrukturálnych fondov, napríklad Európskeho sociálneho fondu, a týmto spôsobom stimulovať krajiny, ktoré investujú do tohto modelu výroby s cieľom vytvoriť kvalitnú zamestnanosť.
<P>
Myslím si, že takéto smerovanie by malo byť v centre, v samej podstate našej stratégie, ktorú, medzi nami, bude potrebné implementovať v priebehu budúcich pár mesiacov, predtým, ako ňou Európska rada v júni nahradí nepostačujúcu Lisabonskú stratégiu.
<P>
Vec: Náboženská sloboda v Číne
<P>
Aké kroky plánuje Rada podniknúť v záujme zlepšenia situácie náboženských spoločenstiev, najmä kresťanských cirkví, a presadenia práva náboženskej slobody v Číne?
<SPEAKER ID="614" NAME="Diego López Garrido">
úradujúci predseda Rady. Vážená pani predsedajúca, pán Posselt, určite si plne uvedomujete, že jedným z hlavných nástrojov našich vzťahov týkajúcich sa otázky ľudských práv v Číne je dialóg o ľudských právach, ktorý vznikol pred viac ako 15 rokmi a ktorý sa koná dvakrát do roka. Je to preto štruktúrovaný dialóg, ktorý nám umožňuje vymieňať si názory týkajúce sa otázok, ktoré nás znepokojujú.
<P>
V novembri minulého roka Rada prijala závery týkajúce sa slobody náboženského vyznania, ktoré umožňujú opätovne zdôrazniť jasný postoj Európskej únie k tejto otázke. Rešpektovanie slobody vierovyznania, tak ako je definovaná v medzinárodných dokumentoch o ľudských právach, je súčasťou doložky o ľudských právach, ktorá je obsiahnutá v dohodách medzi Európskou úniou a tretími krajinami.
<P>
V priebehu posledných piatich rokov Európska únia počas dialógov a konzultácií o ľudských právach s tretími krajinami pravidelne upozorňovala na otázky týkajúce sa slobody náboženského vyznania a viery. Urobila niekoľko vyhlásení týkajúcich sa tejto problematiky a uskutočnili sa rokovania, ktorých hlavnou témou boli ľudia ohrozovaní za svoje presvedčenie. Európska únia sa v celosvetovom meradle aktívne podieľa na presadzovaní slobody náboženského vyznania na medzinárodných fórach, ako sú napríklad generálne zhromaždenie OSN a Rada pre ľudské práva.
<P>
Čo sa týka Číny, Rada stanovila určitý počet referenčných kritérií pre dialóg o ľudských právach z roku 2001. Môžem vás uistiť, pán Posselt, že sloboda náboženského vyznania je neoddeliteľnou súčasťou týchto kritérií. Prednedávnom sme niekoľkokrát diskutovali o tejto otázke s našimi čínskymi kolegami, v Pekingu sme sa stretli s kompetentnými predstaviteľmi a následne orgány zodpovedné za náboženské otázky, majúc na zreteli účel dialógu, navštívili Európu, aby zvýšili svoju informovanosť o postupoch vo viacerých členských štátoch.
<SPEAKER ID="615" NAME="Bernd Posselt" AFFILIATION="PPE">
(DE) Ďakujem vám, pán Garrido, za vyčerpávajúcu odpoveď. Mám dve stručné dodatočné otázky. Po prvé, kedy budete mať ďalšiu príležitosť rokovať s Čínou o týchto otázkach? Po druhé, mohli by ste presadiť vypracovanie zoznamu väznených rehoľných sestier, kňazov a biskupov?
<SPEAKER ID="616" NAME="Diego López Garrido" LANGUAGE="ES">
Ako som už skôr povedal, existuje štruktúrovaný dialóg a s Čínou prebieha séria rozhovorov o tejto problematike.
<P>
V Rade sme si vedomí, že existuje určitý počet ľudí praktizujúcich náboženstvo, ktorí sú ohrozovaní alebo vystavení postupom, ktoré sa vyrovnajú prenasledovaniu v Číne. Týka sa to aj tibetských buddhistov, ktorí praktizujú Falun Gong, a s takýmito postupmi sme sa stretli aj u kresťanov, kňazov a veriacich, ako aj u právnikov, ktorí ich obhajovali v niektorých prípadoch. Rada tieto prípady vyšetrovala a dala ich do pozornosti čínskych orgánov.
<P>
Vo všetkých týchto prípadoch sme sa vyjadrili, že pokojné praktizovanie viery je právom každého občana a nikdy by sa nemalo považovať za hrozbu pre štát.
<P>
Vážené poslankyne, vážení poslanci, v súvislosti s aplikáciou slobody náboženského vyznania v Číne a vyhodnotením dialógu o ľudských právach vás musím, samozrejme, znovu uistiť, že preskúmame všetky spôsoby, ktorými by sme mohli maximalizovať naše schopnosti s cieľom dosiahnuť pozitívnu zmenu v tejto oblasti.
<SPEAKER ID="617" NAME="Jim Higgins" AFFILIATION="PPE">
Ďakujem Rade za odpoveď. Urobilo sa veľa práce, oveľa viac jej však bude ešte potrebné vykonať. Skutočnosť je taká, že čo sa týka náboženských postupov v Číne, článok 36 Ústavy Čínskej ľudovej republiky jasne hovorí, o čo ide. Je veľmi dôsledne formulovaný. "Náboženská viera" je garantovaná, ale aká je prax? Čo predstavuje "bežné náboženské aktivity"? A čo sa týka "zahraničnej nadvlády", ak príde do Číny kazateľ z inej krajiny, považuje sa to za "zahraničnú nadvládu". Medzi náboženstvá, na ktoré sa pozerá s nedôverou, patria buddhizmus, katolicizmus, deizmus, islam a protestantizmus.
<P>
Urobilo sa veľa práce, oveľa viac jej však bude ešte potrebné vykonať - pokračujme teda v dobrej práci.
<SPEAKER ID="618" NAME="Franz Obermayr" AFFILIATION="NI">
(DE) Ďakujem vám za presné odpovede, pán Garrido. Napriek tomu by som vás rád požiadal o možno trochu podrobnejšie informácie. Existuje v súčasnej bilaterálnej dohode s Čínou doložka, účelom ktorej je poskytovanie osobitnej ochrany pre kresťanské cirkvi, alebo plánuje takúto doložku Rada zaviesť?
<SPEAKER ID="619" NAME="Diego López Garrido" LANGUAGE="ES">
Vážené poslankyne, vážení poslanci, rozhodne bude potrebné vykonať ešte veľa práce, ale určite vkladáme našu dôveru do dialógu a do toho, čo by sme mohli označiť ako vplyv dialógu a jeho účinky. Ako prednedávnom povedala v Európskom parlamente pani barónka Ashtonová: dialóg o ľudských právach je nepochybne účinný a, samozrejme, je veľa rozličných miest, kde ho môžeme uskutočňovať. Môžeme ho viesť s rôznymi ľuďmi, napríklad pán Liu Siao-po je príkladom dobre známeho aktivistu za ľudské práva, alebo ich môžeme viesť na ďalších úrovniach, na politickej úrovni v politickom dialógu. V každom prípade v ňom budeme s odhodlaním pokračovať tak, aby boli chránené ľudské práva každého jednotlivca. Nesmieme dávať niektorým väčšiu podporu ako iným, pretože ľudské práva sú nedeliteľné a budeme sa usilovať o posilnenie a zlepšenie situácie týkajúcej sa ochrany ľudských práv v Číne.
<P>
Dialóg je nevyhnutný a, samozrejme, rovnako dôležité je sledovať, aké zmeny sa dejú v tejto oblasti. Sme presvedčení, že čínski predstavitelia, naši partneri v rokovaniach, ocenia význam tohto dialógu.
<P>
Vec: Tajné väznice a lety CIA
<P>
Tlač nedávno odhalila existenciu tajnej väznice v istej bývalej škole jazdectva v Litve, ktorú CIA využíva od roku 2004 a v ktorej boli podrobené mučeniu viaceré osoby "podozrivé z terorizmu".
<P>
Istý taliansky súd odsúdil vyše 20 agentov z USA a dvoch talianskych zamestnancov za únos Abu Omara v Miláne, ktorý bol neskôr podrobený mučeniu v Egypte. Ešte prebiehajú ďalšie súdne procesy, najmä v Poľsku a vo Veľkej Británii.
<P>
Existujú viaceré dôkazy o tom, že iné vlády (vrátane tajnej dohody v rámci NATO), konkrétne portugalská vláda, vedeli o využití svojho vzdušného priestoru a letísk na prevádzkovanie siete zatýkania, únosov a mučenia, ktorú podporovali Spojené štáty americké.
<P>
Aký máte názor a vysvetlenie pre tieto nové správy a súdne procesy?
<P>
Aké opatrenia navrhujete, aby sa zabránilo ďalšiemu vzniku uvedených skutočností?
<SPEAKER ID="621" NAME="Diego López Garrido" LANGUAGE="ES">
V prvom rade by som rád zdôraznil podporu globálnej stratégii OSN pre boj proti terorizmu, ktorá uznáva, že rozvoj, mier, bezpečnosť a ľudské práva sú vzájomne prepojené a navzájom sa posilňujú.
<P>
Tzv. program tajného zadržiavania a prepravy vykonávaného USA alebo údajné využívanie európskych krajín pre prepravu a nelegálne zadržiavanie väzňov CIA nepochybne vyvolávajú obavy u mnohých poslancov v Parlamente. Táto záležitosť bola predmetom nedávnej rozpravy, ktorá sa uskutočnila iba pred niekoľkými dňami, a ako už predtým povedalo predsedníctvo, Rada plne súhlasí s názorom Parlamentu, že nie sú možné dve cesty, že prípadná existencia týchto tajných miest zadržiavania nie je v súlade s medzinárodným právnym poriadkom. Zotrvávame na tomto stanovisku.
<P>
Z tohto dôvodu vnímame ako veľmi vhodné, že prezident Obama zmenil politiku Spojených štátov vo vzťahu k určitým zadržiavaniam a existencii väzníc ako Guantánamo. Navyše, veríme, že táto zmena skutočne nastala a že nastal aj obrat v politike USA. Vždy sme využívali príležitosť na to, aby sme USA predniesli svoje obavy týkajúce sa týchto otázok z pohľadu Európskej únie.
<P>
Musí nás tešiť skutočnosť, že sa uskutočnila táto zmena a že 15. júna minulého roku bolo oficiálne prijaté spoločné vyhlásenie medzi Európskou úniou a USA. Veríme preto, že budeme i naďalej konať v súlade s touto politikou a vyjadríme sa veľmi jasne, ak budeme mať informácie a nevyvrátiteľné dôkazy o existencii takýchto prípadov.
<P>
O niektorých prípadoch dôkazy nemáme, hoci sa o nich hovorilo alebo boli o nich zmienky v médiách. V niektorých prípadoch bol nedostatok preukázateľných a dôkladných znalostí o ich existencii.
<P>
Niet však pochýb o tom, že Európska únia mala vždy v tejto oblasti jednoznačné stanovisko a bola vždy proti existencii centier zadržiavania, či už to boli známe centrá zadržiavania ako Guantánamo, alebo údajné tajné centrá. V Európskej únii sme boli vždy otvorení zisteniu skutočnosti o tom, či tieto údajné centrá naozaj existujú.
<SPEAKER ID="622" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, pán minister, ďakujem vám za vašu odpoveď. Dokonca aj po júlovom vyhlásení sa objavili nové zistenia. Je známa skutočnosť, že v novembri minulého roka taliansky súd usvedčil 23 agentov z USA a dvoch talianskych úradníkov z únosu Abu Omara v Miláne, a jeden z obvinených agentov CIA pre tlač priznal, že porušil zákon a že rozhodnutia sa robili vo Washingtone. Obamova administratíva iba vyhlásila, že je sklamaná rozhodnutím talianskeho súdu.
<P>
Ďalšie prípady, ktoré sa tiež týkajú letov CIA, sú v štádiu vyšetrovania, ako napríklad v Poľsku a vo Veľkej Británii. Litovský parlament potvrdil, že aj v Litve existovala tajná väznica a že mnohé lety CIA súviseli s jej činnosťou a smerovali, samozrejme, k nelegálnemu väzneniu osôb. Otázka znie: odsúdime porušovanie ľudských práv, ktorému je vlastné takéto konanie?
<SPEAKER ID="623" NAME="Diego López Garrido" LANGUAGE="ES">
Bránime ľudské práva a verím, že to môžeme prehlásiť jasne a sebavedome, preto nemáme právo, ale povinnosť odsúdiť všetky prípady porušovania ľudských práv, kdekoľvek k nim dochádza. Rovnako platí, že Európska únia musí rešpektovať právomoci členských štátov a takéto špecifické oblasti musia vyšetrovať samotné členské štáty, nemôže ich vyšetrovať Európska únia. Lisabonská zmluva napríklad jasne hovorí, že vykonávanie dohľadu nad tajnými službami na území členských štátov je v kompetencii členských štátov.
<P>
S ohľadom na záležitosť, ktorá už bola spomenutá v otázke, určite si nie sme vedomí, že by existovala údajná tajná dohoda NATO. V každom prípade, možná existencia takejto dohody, o existencii ktorej nemáme naozaj žiadne informácie, by v žiadnom prípade nebránila členským štátom vykonávať povinnosti v súlade s medzinárodným a humanitárnym právom. Určite sme však, pani Figueiredová, presvedčení, že Európska únia je jednoznačne jednou z oblastí vo svete, kde sa rešpektujú ľudské práva. Povinnosťou Európskej únie je a - vždy aj bude - odsudzovať porušovanie ľudských práv, pretože máme záväzok voči ľudstvu a nie iba voči jednotlivým štátom, a súčasne rešpektovať spôsob, akým sa každá krajina rozhodne vládnuťBudeme i naďalej konať a rozvíjať naše aktivity v súlade s týmito zásadami. Navyše, máme ďalší referenčný bod, ktorým je Charta základných práv európskych občanov.
<SPEAKER ID="624" NAME="Justas Vincas Paleckis" AFFILIATION="S&amp;D">
(LT) Vážený pán minister, v otázke boli spomenuté médiá a mediálne zdroje, pretože to boli práve médiá, ktoré priniesli správu o zriadení väznice v Litve a na iných miestach. Ako vo všeobecnosti hodnotíte úlohu médií v týchto otázkach a bolo by možné zmobilizovať verejnú mienku tak, aby sa už takéto prípady neopakovali?
<SPEAKER ID="625" NAME="Bogusław Sonik" AFFILIATION="PPE">
(PL) Vážená pani predsedajúca, rád by som urobil vyhlásenie a poďakoval sa pánovi Lópezovi Garridovi za to, čo povedal, ale on nepovedal nič nové. Pred tromi rokmi bola vymenovaná špeciálna parlamentná komisia pre Guantánamo. Európska rada tiež pracovala na tomto prípade a teraz sa k nemu opäť vracia. Určite existujú aj dôležitejšie otázky a je pravda, ako povedal pán López Garrido, že sú to práve členské štáty, ktoré sú povinné monitorovať ľudské práva. A ešte jedna vec - pán López Garrido, keď ste hovorili o Číne, povedali ste, že existujú rôzne ľudské práva a mali by sme ich všetky dodržiavať. Základné právo na slobodu v diktatúre je však sloboda samotná a myslím si, že v prvom rade by sme sa mali postaviť na stranu práva na slobodu.
<SPEAKER ID="626" NAME="Diego López Garrido" LANGUAGE="ES">
Súhlasím so všetkými bodmi, ktoré spomenuli rečníci predo mnou. Som presvedčený, že ochrana ľudských práv je jedným z najdôležitejších cieľov, ktorý musí sledovať každý demokratický štát a každá demokratická organizácia ako Európska únia.
<P>
Európsky parlament má, samozrejme, kultúru na ochranu ľudských práv, na ktorú sme hrdí, a v tomto zmysle rovnako i na európsku integráciu, lebo vytvorenie Európy je založené na ľudských právach. Charakter Európy a to, čo spája Európanov, ktorí hovoria rôznymi jazykmi a majú rôzne tradície, je práve to, že sa stotožňujeme s hodnotami týkajúcimi sa ochrany ľudských práv.
<P>
Som presvedčený, že tlač v tomto smere zohráva absolútne kľúčovú úlohu. Je základnou črtou demokracie a je nepochybne potrebným a nenahraditeľným nástrojom na ochranu ľudských práv a odsúdenie prípadov týkajúcich sa porušovania ľudských práv vždy, keď sa objavia.
<P>
Ak sa objavia takéto porušovania práv, ale informácie o nich sú iba na osobnej úrovni, nemôžeme zasiahnuť.
<P>
Tlač preto zohráva zásadnú úlohu a som tiež presvedčený, že pravá a skutočná kultúra žurnalistiky musí byť mimoriadne citlivá na otázky ochrany ľudských práv a ochrany všetkých slobôd. To je presne to, čo nám zaručí, že sa oplatí žiť, a čo v konečnom dôsledku dáva zmysel vzájomnému spolužitiu ľudí.
<P>
Niet pochýb o tom, že stíhanie tých, ktorí porušujú ľudské práva, a ochrana obetí je jednou zo zásadných línií európskej integrácie, Európskej únie. Som veľmi hrdý, že som súčasťou oblasti, kde sa ctia tieto hodnoty a kde sa vytvorili nástroje právnej, nadnárodnej nezávislosti a nástroje nezávislosti súdnictva, ako napríklad Európsky súd pre ľudské práva, ktorý sa nachádza tu v Štrasburgu. Som veľmi hrdý na to, že Európa zachováva tieto ciele a pravdy v tradícii, kultúre a histórii.
<SPEAKER ID="627" NAME="Predsedajúca">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Hodina otázok sa skončila.
<P>
(Rokovanie bolo prerušené o 19.25 hod. a pokračovalo o 21.00 hod.)
