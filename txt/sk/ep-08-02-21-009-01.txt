<CHAPTER ID="009-01">
1. Východný Timor
<SPEAKER ID="186" NAME="Predsedajúci">
- Ďalším bodom programu je rozprava o šiestich návrhoch uznesení týkajúcich sa Východného Timoru
<SPEAKER ID="187" NAME="Janusz Onyszkiewicz">
autor. (PL) Vážený pán predsedajúci, sme svedkami ďalej krízy vo Východnom Timore. Táto kríza sa nedá vyriešiť zapojením orgánov Východného Timoru ani spoluprácou s nimi. Vyžadovalo by si to rozpustenie všetkých polovojenských skupín a odzbrojenie civilistov. Je potrebné rozprášiť aj ozbrojené kriminálne skupiny. Zodpovední za útoky na najvyšších predstaviteľov krajiny musia byť postavení pred súd. Všetky politické sily, tie, ktoré majú vo svojich rukách moc, aj tie opozičné, sa musia vzdať nelegálne použitia sily.
<P>
Nedávne udalosti znamenajú vysokú pravdepodobnosť, že Východný Timor sa stane ďalšou krajinou, ktorej kľúčové inštitúcie nefungujú. Možno ho považovať za nefungujúci štát. Všetci si uvedomujeme hrozby, ktoré takéto štáty predstavujú. Určite nemusím uvádzať príklady, spomeniem len Somálsko.
<P>
Vzhľadom na úlohu, ktorú medzinárodné spoločenstvo zohralo pri ustanovení štátu Východný Timor a jeho neustále zapojenie v tejto záležitosti, nemôžeme dovoliť, aby sa tieto temné predpovede stali realitou. Záväzok Európskej únie podporovať demokratické sily a inštitúcie je stále veľmi dôležitý. Misiou Parlamentu by malo byť vyhodnotenie efektívnosti tejto podpory.
<SPEAKER ID="188" NAME="Pedro Guerreiro">
autor. - (PT) Ako je zdôraznené v návrhu uznesenia našej skupiny, v súčasnosti je životne dôležité vyjadriť našu solidaritu s ľudom Východného Timoru a odsúdiť útoky na prezidenta republiky a premiéra Východného Timoru. Zdôrazňujeme, že takéto útoky len podporujú nestabilitu politickej situácie vo Východnom Timore, ktorá je výsledkom udalostí v rokoch 2006 a 2007 a politického procesu po nedávnych legislatívnych voľbách v krajine. Vyzývame na podrobné vyšetrovanie v ústavnom a právnom rámci Východného Timoru, ktorým sa určia a odsúdia páchatelia týchto útokov. Musíme sa vyvarovať akýchkoľvek krokov, ktoré by vzhľadom na tieto udalosti mohli viesť k ospravedlneniu vonkajšieho zásahu a ohroziť nezávislosť a suverenitu Východného Timoru.
<P>
Preto odmietame spoločné uznesenie Európskeho parlamentu, v ktorom sa okrem iného ignorujú všetky vonkajšie zásahy pokúšajúce sa podmieniť a ovplyvniť slobodnú voľbu ľudu Východného Timoru. Taktiež v ňom ide hádzaním všetkých do jedného vreca o pokus vyňať zo zodpovednosti hlavných páchateľov a obhajcov násilia a destabilizácie situácie vo Východnom Timore. Taktiež sa v ňom ignoruje fakt, že s cieľom pochopiť súčasnú situáciu vo Východnom Timore je životne dôležité nezabúdať na to, že jeho národ bol obeťou kolonializmu, brutálnych represií a ničenia krajiny a že tento národ si v nedávnej minulosti hrdinsky vydobyl nezávislosť a suverenitu, najmä nad vlastnými zdrojmi, pričom ho v najdôležitejšej chvíli tohto boja opustilo medzinárodné spoločenstvo.
<P>
Hoci sa toto uznesenie odvoláva na suverenitu národa Východného Timoru, zároveň vytvára podmienky na zásah do vnútorných záležitostí krajiny. Vlastne prijíma stanovisko, v ktorom sa Východný Timor predstavuje ako nefungujúci štát. Nakoniec sa v tomto uznesení ignoruje skutočnosť, že riešenie je politické a leží výhradne v rukách národa Východného Timoru. V minulosti už Východotimorčania viac než dosť dokázali svoju dôstojnosť a odvahu a my vyjadrujeme dôveru v ich schopnosť vyhlásiť samostatne Východný Timor za suverénny a nezávislý štát.
<SPEAKER ID="189" NAME="Ana Maria Gomes">
autorka. - (PT) V mene socialistickej skupiny v Európskom parlamente chcem vyjadriť solidaritu s ľudom Východného Timoru a naše pevné odsúdenie barbarských útokov proti demokraticky zvoleným inštitúciám prezidenta a premiéra Východného Timoru.
<P>
Taktiež vyzývam na nezávislé vyšetrovanie, ktoré sa požaduje v návrhu uznesenia, ktoré máme pred sebou a ktoré podporujeme, aby sa našiel pôvodca útokov, zistili ich motívy a dôvod zlyhania bezpečnostného systému Východného Timoru, a to vo Východnom Timore, ale najmä na medzinárodnej úrovni.
<P>
Verím, že táto udalosť podnieti medzinárodné spoločenstvo k ďalším snahám na posilnenie štátnych inštitúcií Východného Timoru, a najmä na reformu bezpečnostného systému, ktorý sa tiež spochybňoval pri kríze v roku 2006.
<P>
Okrem toho sa musia zvážiť otázky súvisiace so spravodlivosťou a dodržiavaním spravodlivosti a práva. V tejto súvislosti musím povedať, že pokusy o národné zmierenie so skupinami povstalcov mohli vyslať negatívny a kontraproduktívny signál beztrestnosti, ktoré povstalcov viedli k vykonaniu tohto nešťastného útoku.
<P>
Východný Timor nie je nefungujúci štát a nenesie podobné znaky ako Somálsko, s ktorým sa ho pán Onyszkiewicz pokúšal porovnať. Východný Timor si hrdinsky vydobyl svoju slobodu aj napriek mlčaniu medzinárodného spoločenstva a Východotimorčania už pri niekoľkých príležitostiach dokázali, že si prajú demokraciu. Opäť to exemplárne dokázali pri prezidentských a legislatívnych voľbách, ktoré sa konali vlani, a počas ktorých som mala tú česť viesť parlamentnú misiu.
<P>
Medzinárodné spoločenstvo má teraz zodpovednosť ukázať Východnému Timoru svoju podporu, koordinovať ju, čo je oblasť, v ktorej zlyhalo pri bezpečnostnom systéme, a vyriešiť základné problémy štruktúry štátu Východný Timor. Čo sa týka signálov, ktoré vysielajú Východotimorčania, niet pochýb o tom, že si želajú demokraciu a vládu zákona.
<SPEAKER ID="190" NAME="Marcin Libicki ">
autor (PL) Vážený pán predsedajúci, Východný Timor nedávno vyhral boj za nezávislosť svojej katolíckej orientácie. Vojna za nezávislosť bola krvavá a mnoho ľudí v nej prišlo o život. Prezident Východného Timoru získal Nobelovu cenu mieru. To je ďalší dôvod na to, aby medzinárodné spoločenstvo pomáhalo pri nastolení poriadku v krajine. Plne súhlasím s pani Gomes, že táto krajina sa vyvíja dobrým smerom a spĺňa normy, ktoré sú potrebné na jej správne fungovanie. Vojna však teraz tieto normy ničí rovnako ako vnútorný poriadok.
<P>
Myslím, že by stálo za to vrátiť sa k návrhom, ktoré pred časom predložil pán Kaczyński, poľský prezident, a neskôr zopakoval prezident Sarkozy. Obsahujú zriadenie európskych vojenských síl schopných intervencií v prípade potreby. Kým nebudeme mať kapacity na intervencie, môžeme večne každý štvrtok schôdzovať a rokovať a nič nedosiahneme.
<SPEAKER ID="191" NAME="José Ribeiro e Castro">
autor. - (PT) Vážený pán predsedajúci, dámy a páni, Ruy Cinatti napísal báseň, ktorú som si zapamätal a rád by som z nej citoval: "Možno nás porazia alebo pošlú do boja, ale iba spolu".
<P>
Bohužiaľ, 11. februára sa Východný Timor znovu začal zmietať v kríze, ktorú opäť spôsobili ľudia zodpovední za krízu pred dvomi rokmi. Preto je potrebné sa zaoberať návratom tých, ktorí škodia stabilite svojej krajiny, a závažnosťou útoku, pri ktorom bol vážne zranený (pričom mohlo dôjsť k smrteľným zraneniam) prezident republiky José Ramos-Horta a, našťastie bez osobných dôsledkov, aj premiér Xanana Gusmăo.
<P>
Násilie a narušenie bežného fungovanie inštitúcií opäť raz odkrylo zlyhania krajiny s históriou odvážneho boja za slobodu, demokraciu a pokrok, akou je Východný Timor.
<P>
Každý, kto od začiatku Východný Timor podporoval, nemôže necítiť opätovný smútok z udalostí, ktoré prísne odsudzujeme. Dúfame, že prezident Ramos-Horta sa úplne uzdraví a vyzývame na podrobné vyšetrenie udalostí na prijatie potrebných oparení ako reakcie na ne.
<P>
Medzinárodné sily bohužiaľ reagovali pomaly, s výnimkou portugalských GNR (národná garda). Taktiež vo Východnom Timore existujú nedostatky v oblasti právneho štátu, kde celkom nefunguje a vlastne nikdy nefungoval úplne. Východný Timor musí od základu prebudovať svoj bezpečnostný systém s cieľom zaistiť právo a poriadok.
<P>
Pri týchto krokoch musí Východnému Timoru pomáhať medzinárodné spoločenstvo. Nie je to nefungujúci štát; je to štát s nedostatkami, ktoré musíme pomôcť odstrániť.
<P>
Hlavná zodpovednosť však zrejme leží na Východotimorčanoch, ktorí musia dosiahnuť kompromis medzi stranami na udržanie mieru a dodržiavanie vlády zákona a súdnych rozhodnutí bez zaváhania, kľučkovania a samoľúbosti. Už sa im podarilo získať dohodu o takzvanom národnom konsenze v súvislosti s kľúčovou oblasťou fungovania štátu.
<P>
Práve tento konsenzus, o ktorom Ruy Cinatti hovorí vo svojej básni, je najnaliehavejšou potrebou Východného Timoru. V dôsledku toho, drahí priatelia, musíme pomôcť ľudu Východného Timoru, aby si dokázali pomôcť sami a aby dokázali posilniť svoju krajinu.
<SPEAKER ID="192" NAME="Raül Romeva i Rueda">
autor. - (ES) Vážený pán predsedajúci, myslím, že Východný Timor je príkladom miesta, v ktorom dobre prebehli procesy sebaurčenia.. Vlastne by mohlo byť dobrým nápadom, keby niektorí naši priatelia vrátane Španielska napríklad vytrhli list z portugalskej knihy a prevzali zodpovednosť za dedičstvo bývalých kolónií ako v prípade Západnej Sahary.
<P>
Je jasné, že tieto prípady nie sú jednoduché, ani tak rýchlo nedospejú k výsledkom. Musím zmieniť ťažkosti, ktorými prešiel Východný Timor po pokojných voľbách, ktoré sa konali pred niekoľkými mesiacmi, pričom existuje stále veľa problémov vrátane pokusu pripraviť o život prezidenta Ramosa-Hortu. Na tomto mieste vyjadrujem svoje želanie, ktorým sa pripájam k želaniam vyjadreným Parlamentom, týkajúce sa rýchlej obnovy a premiéra Xananu Gusmăa.
<P>
Myslím, že nikto nebude polemizovať o snahe dosiahnuť dohodu, ktorú okrem iných predostrel prezident Ramos-Horta, a som si istý, že aj po tomto útok bude prezident Ramos-Horta vykonávať prácu potrebnú na dosiahnutie politickej dohody medzi opozičnými frakciami, aby sa demokraticky a nenásilne vyriešili existujúce problémy.
<P>
Je potrebné, aby v tomto smere prijalo medzinárodné spoločenstvo záväzok a aby sa obnovil mandát OSN, čo navrhli aj iné krajiny. V každom prípade je potrebné ho obnoviť do roku 2012 a za každých okolností ako reakciu na potreby a požiadavky timorskej vlády a demokratických síl.
<P>
Prítomnosť OSN by tiež mala byť v súlade s potrebami krajiny a mala by sa kontrolovať nielen v oblasti rekonštrukcie a riešenia základných potrieb, ale aj v oblasti schopnosti konať preventívne a reagovať na nepokoje.
<P>
A nakoniec, EÚ musí čo najskôr zriadiť delegáciu do Dili a Parlament musí taktiež pripraviť delegáciu pozorovateľov na podporu demokratických síl v krajine a vyhodnotiť zameranie a efektívnosť pomoci EÚ v súčasnosti.
<SPEAKER ID="193" NAME="Tunne Kelam">
v mene skupiny PPE-DE. - Vážený pán predsedajúci, Východný Timor určite nie je nefungujúci štát. Avšak skutočnosť, že 11. februára 2008 sa stali demokraticky zvolený prezident a premiér obeťami ozbrojeného útoku na svoje životy, je dôkazom krehkosti mladej demokracie.
<P>
Chcel by som uviesť tri pripomienky. Po prvé, naozaj sa obávame nedostatočnej včasnej a účinnej reakcie síl UNPOL a iných medzinárodných síl na tieto útoky.
<P>
Po druhé, EÚ má zodpovednosť pomáhať demokratickým inštitúciám Východného Timoru a konsolidovať ich právny systém. Návrh uznesenia správne zdôrazňuje naliehavú potrebu dosiahnuť národnú dohodu o základných otázkach demokracie.
<P>
Po tretie, EÚ s úplnou spoluprácou OSN musí prispieť k reforme sektoru bezpečnosti vo Východnom Timore. Východný Timor nám predsa nie je taký vzdialený, ako by sme si mysleli, a pani Gomes je toho dobrým dôkazom.
<SPEAKER ID="194" NAME="Karin Scheele">
v mene skupiny PSE. - (DE) Vážený pán predsedajúci, chcem sa pripojiť k vyjadreniam solidarity s vážne zraneným prezidentom Východného Timoru, ale aj k vyjadreniam solidarity s ľudom Východného Timoru, ktorý musel veľmi dlho bojovať za svoju nezávislosť a za svoje práva. Európsky parlament príkro odsudzuje pokus o vraždu prezidenta Ramosa-Hortu. Útoky sa uskutočnili po pokuse prezidenta dospieť k riešeniu pri rokovaniach s povstalcami.
<P>
Keďže presné poradie udalostí ešte nie je známe, vyzývame na podrobné a dôsledné vyšetrenie pokusu o atentát a zlyhania bezpečnostného systému. Vítame spoločné vyšetrovanie OSN a východotimorskej polície, ktoré sa už začalo. Žiadame zákaz všetkých polovojenských skupín a ozbrojených gangov a viac finančných zdrojov na podporu reforiem sektoru bezpečnosti, ktorú Východný Timor potrebuje.
<SPEAKER ID="195" NAME="Zdzisław Zbigniew Podkański">
v mene skupiny UEN. - (PL) Návrh uznesenia EP o Východnom Timore je celkom vhodný. Vysvetľuje tragickú situáciu ľudu krajiny a bezmocnosť vnútroštátnych orgánov, medzinárodných inštitúcií a mierových síl. Vnútorný konflikt stále pokračuje napriek vynaloženej snahe a významnej medzinárodnej pomoci. Ľudia prichádzajú o životy, živobytie a vznikajú škody na kultúrnom dedičstve. Chudoba, nezamestnanosť, rozčarovanie a negramotnosť postihujú takmer 80 % obyvateľstva To všetko negatívne ovplyvňuje ľudí, vedie k beznádeji a podnecuje revoltu.
<P>
Ľud Východného Timoru chce žiť v mieri a harmónii. Chce pracovať, učiť sa a rozvíjať hospodárstvo svojej krajiny. Preto sa musia posilniť demokratické orgány krajiny a zvýšiť pomoc medzinárodného spoločenstva. Autori tohto uznesenia preto správne vyzývajú na zabezpečenie politickej, technickej a finančnej podpory pre Východný Timor. Taktiež znovu pripomínajú, že Európska únia a OSN majú verejné záväzky podporovať nezávislosť, demokraciu a právne vlády. Skupina UEN toto uznesenie podporí.
<SPEAKER ID="196" NAME="Koenraad Dillen" AFFILIATION="NI">
- (NL) Vážený pán predsedajúci, niektorí moji kolegovia už spomenuli skutočnosť, že nie je prehnané tvrdiť, že po útokoch na prezidenta Ramosa-Hortu vstupuje Východný Timor opäť do kritickej fázy. Pripomínam to znovu, pretože kto si nepamätá na zábery z minulého roka po vymenovaní Gusmăa, na zábery stoviek domov a vládnych budov v plameňoch?
<P>
Na riešenie súčasnej krízy sú asi naozaj potrebné medzinárodné sily. Nesmie sa však vytvárať dojem, že vláda potrebuje zahraničných vojakov na vlastnú ochranu proti vlastným ľuďom. Zahraničné sily môžu udržiavať stabilitu prostriedkami manu military v krátkodobom horizonte, ale dlhodobo si musí vlastnú budúcnosť zabezpečiť ľud Východného Timoru sám. Na zabezpečenie politickej stability, demokracie a dodržiavania ľudských práv v dlhodobej perspektíve potrebujú v prvom rade nezávislé a spoľahlivé médiá, reformované policajné zložky a spravodlivý súdny systém.
<SPEAKER ID="197" NAME="Filip Kaczmarek" AFFILIATION="PPE-DE">
(PL) Vážený pán predsedajúci, Východný Timor sa všeobecne považuje za najúspešnejší príklad transformačného procesu v histórii Spojených národov. Východný Timor však, ako sa zdá, zabudol na obete, ktoré si vyžiadala vojna za nezávislosť, ktorou sa ukončila brutálna okupácia Indonézie trvajúca 24 rokov, a na radosť, s ktorou oslávil svoju nezávislosť. Ani nie šesť rokov po opätovnom dosiahnutí nezávislosti sa však Východný Timor ocitol na pokraji chaosu. Prechod na demokraciu a nezávislosť nie je nikdy ľahký. Nie je to koniec cesty, iba jej začiatok. Istá je však jedna vec, a to, že násilie nemôže nikdy byť, a nikdy nebolo, spôsobom riešenia problémov. Toto musí byť úplne jasné. Problémy sa riešia prostredníctvom dialógu, politického pluralizmu, posilňovania demokratických inštitúcií, napríklad parlamentu, nezávislého súdnictva a vlád, ktoré vedú demokraticky zvolení predstavitelia.
<P>
Vyzývam Radu a Európsku komisiu, aby zabezpečili najväčšiu možnú pomoc Východnému Timoru v rámci 10. Európskeho rozvojového fondu na posilnenie demokracie.
<SPEAKER ID="198" NAME="Lidia Joanna Geringer de Oedenberg" AFFILIATION="PSE">
(PL) Ďakujem Vám, pán predsedajúci. Od posledného uznesenia o Východnom Timore uplynulo osemnásť mesiacov. Oficiálne sa táto krajina stala nezávislou v roku 2002. O štyri roky nato vypukla občianska vojna, ktorú vyvolala skupina demobilizovaných vojakov. Po útoku na prezidenta Ramosa-Hortu z 11. februára tohto roku zažína Východný Timor ďalšiu krízu. Bol vyhlásený výnimočný stav a odoslaná žiadosť o posilnenie o 1 600 vojakov mierových síl.
<P>
Politickú krízu vo Východnom Timore sprevádza hospodárska kríza. Nezamestnanosť je 80 %, z toho 40 % nezamestnaných žije pod hranicou chudoby.
<P>
Krajina sa nestabilizuje, kým sa všetky politické zoskupenia nedohodnú na konsenze o základných funkciách štátu. Musíme odsúdiť brutálny útok na prezidenta a premiéra a vyzvať vládu Východného Timoru, aby ukončila násilie vrátane činností gangov. Konsolidáciu demokracie musia podporiť medzinárodné spoločenstvo, a najmä OSN a Bezpečnostná rada. Takisto nesmieme zabúdať, že Východný Timor naliehavo potrebuje hospodársku pomoc na boj s chudobou a rozvoj administratívy a infraštruktúry.
<SPEAKER ID="199" NAME="Carlos Coelho" AFFILIATION="PPE-DE">
(PT) Vážený pán predsedajúci, vážená pani komisárka, dámy a páni, chcem vyjadriť svoju podporu spoločnému návrhu uznesenia odsudzujúcemu útoky. Taktiež chcem zablahoželať inštitúciám Východného Timoru k pokojnej reakcii na tragédiu a musím zdôrazniť, rovnako ak pani Gomes a pán Ribeiro e Castro, že Východný Timor nie je nefungujúci štát.
<P>
Je to štát, ktorý potrebuje medzinárodnú pomoc, delegáciu z Európskej komisie, rozšírenie misie OSN a podporu nás všetkých iniciatívam, ktoré môžu pomôcť zjednotiť východotimorský ľud, dodržiavať právo a odsúdiť násilie.
<SPEAKER ID="200" NAME="Meglena Kuneva">
členka Komisie. - Vážený pán predsedajúci, Komisia veľmi dôrazne odsúdila útoky na prezidenta Ramosa-Hortu a premiéra Xananau Gusmaa.
<P>
Mladá demokracia vo Východnom Timore je stále nesmierne krehká v oblasti politických, súdnych a bezpečnostných inštitúcií. Krajina je konfrontovaná s chudobou a vysokou nezamestnanosťou, najmä medzi mladými ľuďmi, ktorí majú dosiaľ málo skúseností s prosperujúcou budúcnosťou a sú prístupní násilným skupinám.
<P>
Komisia pri stretnutiach s vedúcimi predstaviteľmi krajiny podporila mierové riešenie konfliktu vrátane prípadného rozpustenia a odzbrojenia všetkých polovojenských skupín.
<P>
Po násilnostiach z roku 2006 Európska komisia reagovala rýchlo: Najskôr humanitárnou pomocou osobám vysídleným v rámci územia; potom podporou dialógu medzi najvyššími predstaviteľmi; a nakoniec implementáciou programu pláce v hotovosti za vykonanú prácu pre nezamestnaných mladých ľudí.
<P>
Európska komisia sa taktiež rozhodla v Dili zriadiť kompletnú delegáciu, ktorej nový vedúci predstaviteľ začne pracovať v marci 2008. Delegácia bude plne funkčná v druhej polovici roka 2008. Tým sa vytvorí príležitosť na formálny politický dialóg s vládou a rýchlejšie hodnotenie podpory pre krajinu.
<P>
Stratégia Európskej komisie pre Východný Timor v rámci 10. Európskeho rozvojového fondu už bola schválená. Je zameraná na podporu stále slabého súdnictva, parlamentu a ostatných inštitúcií, čím pomáha pri vytváraní demokratickej kultúry.
<P>
Podpora pre rozvoj vidieka pomôže zmierniť chudobu a zlepšiť infraštruktúru. Činnosti súvisiace so zdravím prispejú k riešeniu chorôb súvisiacich s chudobou a zníženiu alarmujúcej úmrtnosti matiek a detí.
<P>
Rovnako dôležitým ako dlhodobé programy bude aj nájdenie príčin súčasného konfliktu a poskytnutie pomoci na jeho riešenie.
<P>
Východotimorská vláda predložila komplexný akčný plán riadenia, ktorý bude predmetom politického dialógu medzi delegáciou a vládou za podpory Komisie.
<P>
Počas misie, ktorá bude prebiehať v nasledujúcich troch týždňoch Komisia vyhodnotí situáciu a možnosť pomoci s ďalšími opatreniami na nájdenie príčin konfliktu. K nim môžu patriť požiadavky vlády na podporu niektorých pracovných programov na boj s nezamestnanosťou.
<P>
V spoločnom dokumente Rady a Komisie z decembra 2007 podporujú Komisia aj členské štáty ústrednú úlohu Spojených národov pri koordinácii pomoci pre sektor bezpečnosti.
<P>
Nakoniec, predpokladaná podpora v rámci programu Komisie, viac než 80 miliónov EUR, je komplexná a pomôže riešiť mnohé súčasné problémy krajiny.
<SPEAKER ID="201" NAME="Predsedajúci">
Rozprava je ukončená
<P>
Hlasovanie sa uskutoční na konci rozpravy.
