<CHAPTER ID="013">
Privítanie
<SPEAKER ID="032" NAME="Predsedajúca">
Veľmi nás teší, že dnes môžeme v Parlamente privítať delegáciu parlamentu Afganskej islamskej republiky. Táto delegácia navštívila Parlament minulý rok v Štrasburgu a máme veľkú radosť, že ju môžeme privítať aj tu v Bruseli.
<P>
(potlesk)
<P>
Dámy a páni, chcela by som vášmu zhromaždeniu a afganským lídrom vyjadriť našu hlbokú a úprimnú sústrasť v súvislosti s teroristickým útokom zo 6. novembra 2007, pri ktorom prišlo o život šesť vašich poslancov a asi 100 afganských občanov. Medzi obeťami bol Sayed Mustafa Kazemi, člen afganskej delegácie, ktorá minulý rok navštívila Štrasburg.
<P>
Cieľom vašej návštevy je začatie pravidelného dialógu, ktorý nám umožní rýchlejšie porozumieť politickej a sociálnej situácii v Afganistane a poskytne nám príležitosť rokovať o pomoci, ktorú vaša krajina potrebuje.
<P>
Som presvedčená, že vy všetci považujete túto návštevu za symbol nášho spoločného úsilia o presadenie demokratických hodnôt a úplné dodržiavanie ľudských práv na celom svete.
<P>
Dovoľte mi, aby som tu vyjadrila veľkú radosť z vašej návštevy v Parlamente a náš záväzok prehlbovať spoluprácu medzi našimi vládami.
<P>
Pokiaľ viem, už ste nadviazali s Európskym parlamentom užitočné kontakty a ja vám prajem úspešné pokračovanie vašej misie, príjemný pobyt a šťastnú cestu naspäť do vlasti.
<SPEAKER ID="033" NAME="Gyula Hegyi" AFFILIATION="PSE">
Pani predsedajúca, moja faktická poznámka sa týka článku 9 ods. 2 o pokojnom správaní poslancov.
<P>
Boli sme informovaní o výskyte azbestu v budovách Winstona Churchilla a SDM v Štrasburgu. Posledná správa "potvrdila vyšší výskyt azbestu" na našich tamojších pracoviskách ako sa pôvodne predpokladalo. Azbest je jednou z najnebezpečnejších karcinogénnych látok a môže ohroziť ľudský život. Mali by sme preto požadovať príslušné informácie o posúdení rizík a podrobné údaje o odstránení azbestu z budov Parlamentu vrátane harmonogramu a prijatých bezpečnostných opatrení. Zdravie a bezpečnosť poslancov, zamestnancov a návštevníkov Parlamentu by mali byť najvyššou prioritou.
<SPEAKER ID="034" NAME="Predsedajúca">
Pán Hegyi, toto v podstate nie je procedurálna záležitosť, ale keďže ste túto otázku už začali, chcela by som pripomenúť, že v súvislosti s prípadným výskytom azbestu v našich budovách generálny tajomník už v tejto veci vydal vyhlásenie.
