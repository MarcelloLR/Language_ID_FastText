<CHAPTER ID="019">
Názvy textílií a súvisiace označovanie textilných výrobkov etiketou (rozprava)
<SPEAKER ID="679" NAME="Predsedajúci">
Ďalším bodom programu je odporúčanie do druhého čítania, ktoré predkladá pán Manders v mene Výboru pre vnútorný trh a ochranu spotrebiteľa k pozícii Rady prijatej v prvom čítaní na účely prijatia nariadenia Európskeho parlamentu a Rady o názvoch textilných vlákien a súvisiacom označovaní vláknového zloženia textilných výrobkov etiketou a iným označením, ktorým sa zrušuje smernica Rady 73/44/EHS, smernica Európskeho parlamentu a Rady 96/73/ES a smernica Európskeho parlamentu a Rady 2008/121/ES (13807/4/2010 - C7-0017/2011 -.
<SPEAKER ID="680" NAME="Toine Manders" LANGUAGE="NL">
Chcel by som sa poďakovať všetkým a najmä všetkým tieňovým spravodajcom za vynikajúcu spoluprácu. Chcem poďakovať Komisii za spôsob, akým sme spolupracovali. Chcem tiež poďakovať Rade, pretože sa domnievam, že v tejto konkrétnej otázke sme sa vďaka maďarskému predsedníctvu dostali z patovej situácie. Mám radosť najmä z toho, že ide o nariadenie a nie o smernicu. Zastávam názor, že nariadenia sú správnym nástrojom na dokončenie vnútorného trhu, čo zhodou okolností jasne dokázal profesor Monti svojím výskumom.
<P>
Vytvárame príliš veľa právnych predpisov, ktoré sa zavádzajú na rôznych úrovniach, a práve preto vnútorný trh nefunguje tak, ako by mal. Mám radosť, že sa o tejto otázke diskutuje v tomto prípade, a konštatujem, že sme v tejto oblasti skutočne zlepšili množstvo vecí. O návrhu sa rokovalo s Výborom pre vnútorný trh a ochranu spotrebiteľa. V pôvodnom návrhu nebolo prakticky ani zmienky o spotrebiteľovi; ako politici chápeme, že v tejto správe musíme chrániť aj záujmy spotrebiteľa, ako sme to aj skutočne urobili.
<P>
Existuje niekoľko dôležitých hľadísk a teraz myslím najmä na výskum alergických reakcií. Komisia naznačila, že je pripravená vykonať štúdiu o týchto dôležitých otázkach. Štúdiu predloží najneskôr do 30. septembra 2013 a pozitívne výsledky štúdie začlení do ďalších právnych predpisov. Rada vyhlásila, že by si želala pomôcť veci dôkladne premyslieť, ak to prinesie pozitívne a dosiahnuteľné výsledky.
<P>
Preskúmajme alergické reakcie na chemické látky - sme svedkami zvyšovania počtu spotrebiteľov so začínajúcimi alergickými reakciami pri nosení určitých šiat alebo konzumácii, ovoniavaní alebo vdychovaní určitých výrobkov. Domnievame sa, že je nevyhnutné preskúmať možnosť varovania spotrebiteľov pred takýmito potenciálnymi alergickými reakciami. Veľmi často tu dochádza aj ku klamlivým obchodným praktikám. V skutočnosti sú tieto praktiky v Európskej únii zakázané od roku 2005, no pokiaľ ide o označovanie etiketami "vyrobené v" (made in), vidíme, že informácie o krajine výroby sú priveľmi nejasné.
<P>
Máme k dispozícii príliš málo právnych predpisov, čo znamená, že sa to veľmi často zneužíva. Rovnako sme požiadali Komisiu, aby preskúmala možnosť zavedenia zrozumiteľných zákonov a podmienok s cieľom zaistiť, aby výrobcovia, ktorí tvrdia, že bol konkrétny výrobok vyrobený povedzme v Holandsku, Taliansku alebo v Nemecku, vedeli zaručiť, že je to naozaj tak. Nechceme, aby sa v situáciách, keď sa 99 % výrobku vyrába v Číne a len finálne úpravy sa vykonávajú v jednom z členských štátov Európskej únie, k výrobku napriek tomu pridala pekná etiketa s označením "Vyrobené v Európe".
<P>
Vyriešilo by to napríklad aj falšovanie. Osobitne mám radosť zo skutočnosti, že otvárame dvere novým technológiám, že sa nepridŕžame staromódnych označení textilných výrobkov a že sa vlastne chystáme preskúmať možnosť využitia moderných technológií s cieľom poskytnúť spotrebiteľovi najlepšie možné informácie. Rada už priamo odsúhlasila etikety, ktoré informujú, či textil obsahuje živočíšne výrobky, pretože je čoraz ťažšie zistiť, či je kožušina pravá alebo umelá, a pre veľký počet spotrebiteľov sú informácie tohto druhu dôležité.
<P>
Nadchádzajúca štúdia Európskej komisie sa usiluje najmä o odstránenie prekážok riadneho fungovania vnútorného trhu a o predvídanie vývoja v oblasti elektronického obchodu. Pretože ak chceme väčší podiel elektronického obchodu, musíme zaistiť existenciu európskych noriem označovania. Dúfam, že táto štúdia prinesie v tejto oblasti väčšiu zrozumiteľnosť.
<P>
Rovnako mám dojem, že v modernom svete už viac nepotrebujeme na etikete uvádzať 23 jazykov, pretože moderné technológie prinášajú vylepšené riešenia tohto problému.
<P>
Dúfam, že zajtrajšie vyhlásenie Rady bude pozitívne a že nám zaručí pozitívny výsledok, a chcem poďakovať všetkým, ktorí k tomuto pozitívnemu výsledku prispeli.
<SPEAKER ID="681" NAME="Enikő Győri" LANGUAGE="HU">
Je to veľký úspech, že sa v druhom čítaní podarilo dosiahnuť dohodu o návrhu, ktorý sa týka nariadenia o názvoch textilných vlákien a súvisiacom označovaní zloženia textilných výrobkov. Nebolo by to možné bez úzkej spolupráce trojice inštitúcií.
<P>
Dovoľte mi vysloviť uznanie Rady Európskemu parlamentu za vynikajúcu spoluprácu. Chcela by som poďakovať najmä pánovi spravodajcovi Toinemu Mandersovi a jeho kolegom za významnú prácu, ktorou k tomuto procesu prispeli. Oceňujem tiež prácu švédskeho, španielskeho a belgického predsedníctva, pretože súčasný výsledok sa podarilo dosiahnuť vďaka ich mimoriadne kvalitnej práci.
<P>
Komisia bola veľmi konštruktívnym a spolupracujúcim partnerom počas celého obdobia a rovnako aj jej patrí vďaka. Ak pôjde všetko podľa plánu, Rada bude môcť prijať text nariadenia začiatkom jesene a právny predpis teda začne platiť od roku 2012.
<P>
Toto nariadenie výraznou mierou prispeje k fungovaniu vnútorného trhu a posilní hospodársku súťaž v tomto dôležitom odvetví. Zjednodušenie a rozvoj súčasného regulačného rámca pre vývoj a zavádzanie nových textilných vlákien bude motivovať inovácie v textilnom a odevnom priemysle. Používatelia vlákien, rovnako ako spotrebitelia, budú môcť skôr využívať výhody nových a inovatívnych výrobkov.
<P>
Maďarské predsedníctvo sa domnieva, že nariadenie poskytne hospodárskym subjektom vyššiu právnu istotu a zlepší ochranu spotrebiteľa na vnútornom trhu.
<P>
V dôsledku ustanovenia o preskúmaní môžu spoluzákonodarcovia prijať informované rozhodnutia, pretože Komisia uskutoční dôkladný prieskum ďalších požiadaviek na povinné označovanie. Medzi ne môžu patriť pokyny na používanie, normalizácia rozmerov, označenie krajiny pôvodu a alergénov, elektronické označovanie a ďalšie nové technológie.
<P>
Európsky parlament a Rada vo svojom návrhu spoločného vyhlásenia zdôrazňujú, že výraznou mierou prispievajú k vysledovateľnosti textilných výrobkov a využívaniu nových technológií.
<P>
Dúfame, že Komisia bude venovať vo svojej správe týmto otázkam mimoriadnu pozornosť. Dovtedy bude tento právny predpis umožňovať rýchle povolenie nových textilných vlákien.
<P>
V nariadení sa uvádza, že etiketa musí obsahovať presné zloženie vlákna, zavádza sa ním však aj nová požiadavka na označovanie, ktorá sa týka netextilných častí živočíšneho pôvodu. Ako naznačil pán Manders, v dôsledku toho spotrebitelia môžu prijímať oveľa informovanejšie rozhodnutia. Skutočnosť, že právny nástroj bol vytvorený vo forme nariadenia, okrem toho zlepší právnu istotu v tejto oblasti. Ešte raz blahoželám a ďakujem vám za pozornosť.
<SPEAKER ID="682" NAME="Antonio Tajani" LANGUAGE="IT">
Ďakujem pánovi spravodajcovi Mandersovi a aj všetkým ostatným tieňovým spravodajcom a Výboru pre vnútorný trh a ochranu spotrebiteľa (IMCO) za ich prácu na dosiahnutí dohody po zložitých rokovaniach. Domnievam sa, že je mimoriadne dôležité dosiahnuť dohodu v druhom čítaní, pretože umožní občanom a podnikom rýchlejšie profitovať z nových vlákien a inovatívnych výrobkov, ktoré sú z nich vyrobené, a národné vlády budú schopné znížiť náklady.
<P>
Znova ďakujem Parlamentu za to, že prispel k medziinštitucionálnej rozprave prostredníctvom predložených pozmeňujúcich a doplňujúcich návrhov, pričom niektoré kladú v tejto otázke osobitný dôraz na politický rozmer a záujmy spotrebiteľa. V skutočnosti sa v prvom čítaní, keď Parlament prijal túto správu veľkou väčšinou hlasov, zdôrazňovalo, že musíme začať širokú diskusiu o označovaní textilných výrobkov vrátane otázky označovania pôvodu, a navrhli sme rozšíriť pôsobnosť nariadenia na určité odvetvia. Ako všetci viete, na rokovaniach s Radou v nasledujúcich mesiacoch sa od všetkých strán požadovala flexibilita pri hľadaní prijateľných riešení pre inštitúcie.
<P>
Domnievam sa, že odsúhlasený text je vyváženým kompromisom, ktorý zahŕňa mnohé pozmeňujúce a doplňujúce návrhy predložené Parlamentom a necháva priestor na ďalší rozvoj v blízkej budúcnosti, ktorý je - ako to vo svojom prejave zdôraznila pani Győriová - veľmi dôležitý. V krátkom čase alebo len čo nové nariadenie nadobudne účinnosť, budú mať spotrebitelia viac informácií o prítomnosti netextilných častí živočíšneho pôvodu a budú mať tiež prístup k informáciám o úplnom zložení textilných výrobkov.
<P>
Ďalším okamžitým dôsledkom nového nariadenia je zjednodušenie, pretože Komisia vytvorí z podrobnej technickej prílohy v rozsahu vyše 50 strán harmonizované európske normy. Ešte dôležitejšie je však to, že okamžité výsledky tohto nariadenia nie sú záverečnou fázou procesu. Práve naopak, sú počiatočným bodom pre ďalšiu analýzu a zlepšovanie právnych predpisov. Nové nariadenie v skutočnosti z krátkodobého hľadiska prináša doložku o komplexnom preskúmaní, ktorá vyzýva Komisiu, aby v nevyhnutných prípadoch stanovila ďalšie požiadavky na označovanie v tejto oblasti. Komisia potom predloží príslušné legislatívne návrhy v oblastiach, ktoré si vyžadujú väčšiu harmonizáciu. Je mojím zámerom - a týmto beriem na seba tento záväzok pred Parlamentom - okamžite a dôkladne vykonať túto revíziu.
<P>
Už teraz sa pripravujeme na úlohu diskutovať so spotrebiteľmi o niektorých základných otázkach, konkrétne: aký druh informácií je dôležitý a ako by sa mali tieto informácie sprístupňovať; akým spôsobom by mal technologický rozvoj, ako napríklad elektronický obchod, ovplyvňovať nákup textilných výrobkov; do akej miery ovplyvňuje trh s textilnými vláknami rastúca potreba vysledovateľnosti, udržateľnosti a sociálnej zodpovednosti podnikov; ako môžeme lepšie využívať dostupnú technológiu digitálneho veku; ako môžeme my ako inštitúcie Európskej únie prispôsobiť naše zákony rastúcim potrebám občanov vzhľadom na etické, sociálne a environmentálne otázky.
<P>
Vážený pán predsedajúci, toto je len niekoľko tém, na ktorých sa už začalo pracovať. Iste si viete predstaviť, že označovanie pôvodu bude nepochybne jednou z priorít a kľúčových prvkov našej práce. Revízia teda poskytne príležitosť znovu potvrdiť moju podporu označovaniu pôvodu a objasneniu tejto otázky raz a navždy, pretože je to základný nástroj konkurencieschopnosti európskych podnikov a zdravia občanov EÚ. Túto vec podrobne preskúmame s cieľom poskytnúť jasné pravidlá, zabrániť zavádzajúcim informáciám a podporiť zodpovedný výber spotrebiteľov pri nákupe textilných výrobkov.
<P>
Ako vyhlásil pán spravodajca Manders, Komisia bude hodnotiť aj súvislosť medzi alergiami a chemickými látkami používanými v textilných výrobkoch. Konkrétna analýza v tejto oblasti dokáže určiť najlepší spôsob využitia existujúcich právnych predpisov, akým je napríklad nariadenie REACH. Dovoľte mi to stručne vysvetliť: prostredníctvom využívania označovania pôvodu budú mať kupujúci istotu, že kupujú textilný výrobok, ktorý neohrozí ich zdravie ani zdravie ich detí, pretože označovanie bude v súlade s pravidlami tohto dôležitého nariadenia, ktoré európske inštitúcie zaviedli za cenu veľkých obetí vo všetkých odvetviach v tomto sektore.
<P>
Doložka o preskúmaní - a opäť ďakujem Rade za to, že zdôraznila jej dôležitosť a vyhlásila, že je okamžite ochotná spolupracovať s Komisiou na transpozícii nariadenia - vyžaduje, aby Komisia do 30. septembra 2013 predložila správu, po ktorej by mohol nasledovať legislatívny návrh. Som rozhodnutý skrátiť potrebný čas a už som dal spolupracovníkom pokyn, aby na tom začali pracovať.
<SPEAKER ID="683" NAME="Lara Comi" LANGUAGE="IT">
Vďaka veľkému úsiliu všetkých nájsť spoločnú reč medzi rozličnými pozíciami Parlamentu a Rady sme konečne dospeli k dohode o tomto dôležitom dokumente. Mojím cieľom bolo, je a bude zabezpečiť, aby sa prijali záväzné pravidlá v oblasti pôvodu textilných výrobkov, pretože spotrebitelia a podniky jednoznačne potrebujú ochranu. Verím, že kompromis, ktorý sme dnes dosiahli, je veľmi dobrý výsledok.
<P>
Vyzývala som svojich kolegov poslancov, aby bojovali proti Rade, a na použitie slova "bojovať" mám veľmi dobrý dôvod, pretože rokovania neboli vôbec ľahké. Bojovali sme nielen za to, aby sme dosiahli označovanie pôvodu, ale aj za vysledovateľnosť. Vysledovateľnosť je pre spotrebiteľa kľúčovou informáciou predtým, než si výrobok kúpi. Európski spotrebitelia dnes nájdu textilné výrobky označované "Vyrobené v Taliansku", "Vyrobené v Nemecku" alebo "Vyrobené vo Francúzsku", hoci sa tieto výrobky v skutočnosti takmer úplne celé vyrábajú inde.
<P>
Požadujeme tiež, aby sa využívali nové technológie označovania, ako napríklad mikročipy a rádiofrekvenčná identifikácia (RFID) s cieľom bojovať proti falšovaniu výrobkov. Je pravda, že sme rozšírili pôsobnosť návrhu nariadenia, pretože sa domnievame, že textilné odvetvie naliehavo potrebuje väčšiu ochranu. Spoločné vyhlásenie, ktoré majú prijať Parlament a Rada, poukazuje na dôležitosť vysledovateľnosti a označovania pôvodu. Neskrývam skutočnosť, že úplná zmena postoja Rady vo mne z hľadiska budúcnosti vzbudzuje dôveru.
<P>
S veľkým záujmom očakávame štúdiu požadovanú od Komisie, ktorej ešte raz ďakujeme za spoluprácu, a úprimne ďakujem pánovi Tajanimu za to, že sa zaviazal skrátiť príslušný časový rámec, pretože textilný priemysel to naliehavo potrebuje. Nemôžeme nechať bez povšimnutia potrebu našich občanov získať pravdivé informácie o výrobkoch. Koniec koncov, všetci sme spotrebiteľmi a dosiahnutie tohto cieľa je v záujme nás všetkých.
<SPEAKER ID="684" NAME="Christel Schaldemose" LANGUAGE="DA">
Aj ja by som vám chcela vysloviť veľmi veľkú vďaku za skvelý kompromis, ktorý sme dosiahli. Najmä pán spravodajca Manders vykonal vynikajúcu prácu a zaistil tu v Európskom parlamente skutočne skvelú spoluprácu. Od chvíle, keď Komisia predložila svoj pôvodný návrh, sme prešli dlhú cestu. Bol to najmä technický návrh, ktorý obsahoval len výhody pre podniky. Našťastie sa nám však prácou na návrhu tu v Európskom parlamente podarilo úspešne začleniť prvky, ktoré robia tento právny predpis prínosným aj pre spotrebiteľov. Domnievam sa, že je to absolútne kľúčové.
<P>
Vďaka tomu budeme mať lepšie označovanie a vyššiu úroveň bezpečnosti spotrebiteľov, len čo konečne zavedieme tento právny predpis. Najdôležitejším aspektom pre mňa a pre Skupinu progresívnej aliancie socialistov a demokratov v Európskom parlamente bolo zabezpečiť, aby sa na vnútornom trhu predával textil, ktorý nespôsobuje zdravotné problémy. Preto sme veľmi radi, že sa úspešne schválila podmienka, aby náš textil neobsahoval žiadne rezíduá nebezpečných látok, ktoré by mohli spôsobovať alergie, a - ako práve povedal pán komisár - že sa zrealizuje štúdia, aby sa zaistilo, že sa tak nestane. Toto je úplne najdôležitejšie a je to čosi, z čoho máme v skupine S&D veľkú radosť.
<P>
Súhlasíme tiež, že vysledovateľnosť a pôvod sú mimoriadne dôležité, a aj to je druh informácií, ktoré by spotrebitelia veľmi radi mali k dispozícii. Osobne tiež dúfam, že sa nám podarí dosiahnuť o trochu viac a že v budúcnosti možno budeme mať harmonizované veľkosti odevov a budeme využívať nové technológie na naše označovanie textilu. Skutočne si však myslím, že sme toho veľa dosiahli. Mali by sme sa naučiť, že keď tu v EÚ predkladáme právny predpis, je dôležité, aby z neho mali výhody súčasne podniky aj spotrebitelia. Je to najlepší spôsob, ako zaistiť, že budeme mať dobre fungujúci vnútorný trh. Na záver by som chcela ešte raz vysloviť úprimné poďakovanie všetkým kolegom poslancom za vynikajúcu spoluprácu. Myslím, že sme dosiahli veľmi dobrý výsledok.
<SPEAKER ID="685" NAME="Cristian Silviu Buşoi" LANGUAGE="RO">
Predovšetkým by som chcel zablahoželať nášmu spravodajcovi Toinemu Mandersovi za skvelú prácu, ktorú vykonal, a za vytrvalosť, ktorú preukázal počas rokovaní s Radou o tomto návrhu nariadenia.
<P>
Vítam dohodu s Radou, ktorá sa dosiahla v druhom čítaní. Domnievam sa, že táto dohoda, hoci ju možno vylepšiť, posilní konkurencieschopnosť textilného priemyslu a súčasne zabezpečí lepšiu informovanosť spotrebiteľov. Táto dohoda má veľký počet pozitívnych prvkov. Po prvé, zjednodušil sa postup začleňovania nových vlákien do Prílohy 1. To pomôže znížiť administratívne náklady textilného priemyslu a umožní, aby sa tieto peniaze presunuli do inovácií. Z tohto opatrenia budú mať výhody aj spotrebitelia, pretože podporuje inovácie.
<P>
Myslím si tiež, že toto nariadenie prinesie prospech spotrebiteľom prostredníctvom požiadaviek na označovanie. Je úplne prirodzené, že spotrebitelia potrebujú dostatočné informácie, aby sa na ich základe mohli rozhodnúť. Diskusie o označovaní trvajú dlhšie, než Komisia pôvodne navrhovala. Myslím si však, že európskym spotrebiteľom to môže priniesť len výhody. Súhlasím s tým, že potrebujeme viac času na zhodnotenie vplyvu niektorých ďalších požiadaviek na označovanie, najmä v súvislosti s pôvodom, spôsobom starostlivosti a ošetrovania a zavádzaním harmonizovaného systému označovania veľkosti odevov. Práve preto znamená štúdia vykonaná Komisiou prvý krok vpred.
<P>
Napokon, domnievam sa, že požiadavka na označovanie netextilných častí živočíšneho pôvodu je znakom skutočného pokroku, pretože sú to spotrebitelia, kto nechce, aby textilné výrobky, ktoré nakupujú, obsahovali takého materiály. Celkovo si myslím, že toto nariadenie pomôže prehĺbiť jednotný trh s textilom, a tento krok v plnej miere podporujem.
<SPEAKER ID="686" NAME="Adam Bielan" LANGUAGE="PL">
Zjednodušovanie záväzného právneho rámca v súvislosti s označovaním textilných výrobkov má podporiť vývoj nových textílií a ich uvedenie na trh. Návrh, o ktorom budeme zajtra hlasovať, sa výrazne líši od toho, ktorý predložila Európska komisia a ktorý pozostával z technických zmien zjednodušujúcich už platné právne predpisy.
<P>
Pôvodným cieľom tejto správy bolo urýchliť postup registrácie názvov nových textílií s cieľom poskytnúť účinnú podporu inováciám v európskom textilnom a odevnom priemysle a súčasne umožniť spotrebiteľom rýchlejšie využívať výhody moderných výrobkov. Napriek tomu, že sa práca na zjednodušení postupov počas viac ako dvoch rokov vynaložených na tento dokument spomalila, chcel by som poznamenať, že Parlament navrhol rozšírenie pôvodnej pôsobnosti nariadenia, najmä začlenenie ustanovení, ktoré sa týkajú krajiny pôvodu textilných výrobkov, preto som rád, že sa podarilo dosiahnuť vyvážený kompromis. Chcel by som však zdôrazniť, že naša skupina sa rozhodla návrh schváliť v jeho počiatočnej verzii, ktorá prináša okamžité výhody podnikom a spotrebiteľom. Už od samého začiatku sme navrhovali, aby sa práca na týchto otázkach neuskutočňovala v kontexte technickej správy. Komisiu preto požiadame, aby vykonala podrobnejšiu analýzu otázky povinného označovania textilných výrobkov vyrobených mimo EÚ etiketami "vyrobené v" (made in) a aby do roku 2013 predložila správu o možnom spustení systému označovania výrobkov podľa krajiny pôvodu. Túto správu môže sprevádzať legislatívny návrh.
<P>
Kompromis medzi Parlamentom a Radou rovnako zaistí, že etikety textilných výrobkov budú prinášať informáciu, ktorá sa týka využívania materiálov živočíšneho pôvodu. Ak sa má v budúcnosti vykonať práca v oblasti nových možností informovania spotrebiteľov o textilných výrobkoch, akými sú napríklad celoeurópska harmonizácia veľkostí alebo technológia RFID, nezabúdajme zaujať pragmatický postoj v súlade s očakávaniami spotrebiteľov a tým, čo môže toto odvetvie dosiahnuť.
<SPEAKER ID="687" NAME="Eva-Britt Svensson" LANGUAGE="SV">
Hovoríme, že sila spotrebiteľa je dôležitá, a ak to myslíme vážne, jednoznačne musíme dať spotrebiteľom príležitosť využiť ich silu. Musíme zaistiť, aby mali primerané informácie o výrobkoch a podobne, aby sa mohli rozhodovať rozumne a na základe informácií. Preto by som chcela poďakovať nášmu spravodajcovi pánovi Mandersovi hlavne za jeho vytrvalosť a odhodlanie zabezpečiť, aby správa obsahovala pohľad z hľadiska spotrebiteľa. Chcela by som poďakovať tieňovým spravodajcom, ktorí preukázali vysokú mieru odhodlania pri zvyšovaní sily spotrebiteľa. Ako tieňová spravodajkyňa som predložila pozmeňujúci a doplňujúci návrh v mene Konfederatívnej skupiny Európskej zjednotenej ľavice - Nordickej zelenej ľavice v súvislosti s označovaním pôvodu, povinným označovaním výrobkov živočíšneho pôvodu a národnostného a ekologického označovania. Nie všetko sa zahrnulo do návrhu, kompromis, ktorý teraz máme, ma však veľmi potešil a chcela by som mu vyjadriť svoju podporu.
<P>
Pokiaľ ide o chemické látky a rôzne výrobky využívané v oblasti textilnej výroby, chýbajú nám informácie. Komisia sľúbila, že vykoná štúdiu tejto oblasti, a chcela by som len zdôrazniť, aké je veľmi dôležité, že sa tu takáto štúdia uskutočňuje s cieľom umožniť nám chrániť verejné zdravie a okrem iného bojovať proti alergiám, ktorých počet výrazne vzrástol. Musíme mať možnosť pochopiť súvislosti a dokázať ich v prípade ich existencie.
<P>
Som veľmi rada, že sa budú označovať aj časti textilných výrobkov živočíšneho pôvodu, a chcela by som využiť svoj rečnícky čas, aby som vyslovila vďaku všetkým za ich vynikajúcu prácu na zvýšení sily spotrebiteľa. Ďakujem.
<SPEAKER ID="688" NAME="Oreste Rossi" LANGUAGE="IT">
Uvedené opatrenie má nahradiť tri zastarané smernice a týka sa označovania textilných výrobkov, ktoré vstupujú do Európskej únie, a registrácie názvov látok, z ktorých sú vyrobené.
<P>
Text prijatý v prvom čítaní požadoval označovanie etiketami uvádzajúcimi miesto pôvodu, rovnako ako úplný a povinný zoznam zloženia výrobku. Žiaľ, zdá sa, že pozícia Rady je v rozpore s textom, ktorý schválil Parlament, pretože je vlastne proti akejkoľvek zmienke o označovaní pôvodu a zavádzaniu vysledovateľnosti v oblasti označovania textilných výrobkov.
<P>
Len aby sa opatrenie schválilo v druhom čítaní, Výbor pre vnútorný trh a ochranu spotrebiteľa (IMCO) súhlasil s textom, s ktorým nie sme spokojní, pretože neobsahuje označovanie pôvodu. Budeme preto hlasovať proti nemu, pretože sa nepodarilo splniť cieľ poskytovania správnych a presných informácií o pôvode a zložení výrobku spotrebiteľom.
<SPEAKER ID="689" NAME="Antonio Cancian" AFFILIATION="PPE">
(IT) Prostredníctvom tohto nového nariadenia o označovaní textilných výrobkov, o ktorom budeme zajtra v pléne hlasovať, Európa dosiahne cieľ, o ktorý sa už roky usiluje. Možno to však považovať len za prvý krok ku komplexnému právnemu predpisu na ochranu všetkých európskych spotrebiteľov uvádzaním krajiny pôvodu a prijatím nového a presného mechanizmu vysledovateľnosti.
<P>
Vítam ponuku Európskej komisie na prípravu legislatívneho návrhu na prijatie nových, presnejších a úplnejších systémov označovania. Tieto systémy prinesú väčšiu informovanosť o vlastnostiach a pôvode textilných výrobkov dovážaných z tretích krajín a predávaných v Európskej únii, čím ochránia spotrebiteľov pred nepravdivými, nesprávnymi a klamlivými tvrdeniami o pôvode. Dúfam, že to podporí inováciu v oblasti textilu a odevov a umožní to spotrebiteľom jednoduchšie získať výhody z inovatívnych výrobkov.
<P>
Návrh podporuje aj európsky výrobný priemysel a zaručuje jeho fungovanie v celosvetovom kontexte. Napokon, prostredníctvom týchto opatrení Parlament vysiela pozitívny signál vládam členských štátov, aby súhlasili so zavedením vysledovateľnosti textilných výrobkov. To spotrebiteľom prinesie komplexnejšie a pravdivejšie informácie, než zaručujú súčasné právne predpisy o označovaní pôvodu, a zabráni, aby boli zavádzaní.
<P>
Teraz potrebujeme, aby sa nariadenia o označovaní textilných výrobkov rozšírili na všetky ostatné sektory trhu, vďaka čomu sa zosúladia rôzne legislatívne návrhy a bude sa trvať na tom, aby sa návrh o vláknach a textile, ako aj všeobecné nariadenie o označovaní pôvodu prijaté v októbri minulého roku v Štrasburgu v krátkom čase prijali aj v Rade. Ako už zdôraznil pán Tajani, konečný termín 30. septembra 2013 je príliš vzdialený. Preto sa spoliehame na ním vyslovený záväzok veci urýchliť.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Svoj prejav by som chcela začať blahoželaním všetkým tým, ktorí umožnili dosiahnutie tejto dohody.
<P>
Je to správa, ktorú by sme mali všetci privítať, pretože ovplyvňuje každodenné životy všetkých obyvateľov, ale v konštruktívnom duchu, ako je to pre mňa typické, by som chcela poukázať na niekoľko vecí.
<P>
Na začiatok by som chcela upozorniť na to, aké je dôležité, aby sa spotrebiteľom poskytovali presné a relevantné informácie, no aby boli predovšetkým zrozumiteľné a jednotné, pokiaľ ide o zložky textilných výrobkov: vyčerpávajúce informácie sú zbytočné, ak ich verejnosť nedokáže dešifrovať. Urobili sme krok vpred, čo je potrebné, no nestačí to: musíme dosiahnuť ďalší pokrok a chrániť najzraniteľnejších občanov.
<P>
Dámy a páni, je mimoriadne dôležité zaviesť európsky systém označovania veľkostí založený na telesných rozmeroch, pretože prvé, na čo sa pri kúpe odevov pozeráme, je veľkosť. Preto musíme byť oveľa ambicióznejší a usilovať sa o harmonizáciu veľkostí.
<SPEAKER ID="691" NAME="Olle Schmidt" AFFILIATION="ALDE">
(SV) Chcel by som poďakovať pánovi Mandersovi a vysloviť osobitnú pochvalu vzhľadom na skutočnosť, že sa do správy na základe požiadavky teraz začlenila identifikácia častí vyrobených z kožušiny zvierat. Všetci vieme, že označovanie prináša spotrebiteľom úžitok. Všetci tiež vieme, aké dôležité je mať slobodu výberu, a na to, aby sme mohli robiť uvážené rozhodnutia, je nevyhnutné mať dobré informácie, ktoré sú pravdivé a zrozumiteľné. V tejto súvislosti mám problém s označovaním pôvodu. Moderné výrobky sa často vyrábajú z textílií a častí z rôznych krajín a je takmer nemožné správne označiť odev podľa jeho pôvodu. Tejto témy sa dotkol aj pán Manders: kde urobíme čiaru, čo by sme mali označovať a aké množstvo by malo pochádzať z konkrétnej krajiny?
<P>
V modernom globálnom svete by označovanie pôvodu mohlo byť spôsobom, ako umožniť spotrebiteľom, aby boli dobre informovaní a aby sa správne rozhodovali. Mohlo by to však byť aj znakom skrytého protekcionizmu a niekedy, keď počúvam tieto prejavy, mám pocit, že ho počujem a aj vidím. Európa zbohatla vďaka otvoreným hraniciam a voľnému obchodu a európski spotrebitelia to vedia. Ďakujem.
<SPEAKER ID="692" NAME="Anna Rosbach" AFFILIATION="ECR">
(DA) Textilný priemysel je celosvetovým odvetvím. Odevy, ktoré nosíme, prešli často celý svet, kým skončili u spotrebiteľov EÚ ako hotové výrobky. Táto správa je komplexná, podrobná a veľmi odborná. Je veľmi ťažké nájsť správnu rovnováhu medzi konkurencieschopnosťou, právom spotrebiteľov na informácie a možnosťou vysledovateľnosti na celosvetovej úrovni. Spotrebitelia majú právo vedieť, aké chemické látky sa použili pri výrobe výrobku, odkiaľ pochádzajú suroviny a ďalšie dôležité informácie. Ako však nájdeme rovnováhu medzi nekonečným vyhlásením na golieri odevu a malou etiketou, na ktorej sa píše len to, že odev by sa nemal prať?
<P>
Označovanie musí byť jednoznačné a musí poskytovať jasné informácie, ktoré občanom umožnia rozhodovať sa v súlade s ich vlastnými predstavami. Tento kompromis je krok správnym smerom. Štúdia Komisie sa však do roku 2013 nevykoná. Táto štúdia má tvoriť základ toho, ako spotrebitelia prostredníctvom označovania môžu získať "presné informácie o krajine pôvodu a ďalšie informácie zabezpečujúce plnú vysledovateľnosť textilných výrobkov". Dúfam, že tento základ poslúži na vytvorenie rozumného a použiteľného právneho predpisu. Rok 2013 je stále veľmi ďaleko, preto mám radosť, že si pán komisár želá priblížiť termín, odkedy bude právny predpis prinášať spotrebiteľom úplné informácie. Ďakujem vám, pán komisár. Európski konzervatívci a reformisti budú hlasovať za tento návrh.
<SPEAKER ID="693" NAME="Jacky Hénin" AFFILIATION="GUE/NGL">
(FR) Zrušenie kvót na textil v roku 2005 umožnilo, aby sa Únia úplne otvorila dampingu každého druhu. Malo to katastrofálne následky na zamestnanosť a životné prostredie a napriek zdaniu to má z dlhodobého pohľadu katastrofálne následky aj na zdravie spotrebiteľa.
<P>
Je najvyšší čas, aby sme zaviedli opatrenia zamerané na ochranu a tvorbu pracovných miest, ako aj na podporu know-how medzi zamestnancami v textilnom priemysle a zdravia spotrebiteľov. Hoci sme chceli ísť ešte ďalej, schvaľujeme návrhy, ktoré nám boli predložené a týkajú sa označovania pôvodu, štúdie o nebezpečných látkach a povinného označovania vláknového zloženia textilu. Naďalej musíme zaistiť, aby sme mali prostriedky na zavedenie tejto ochrany a informácií vo všetkých členských štátoch a na podniknutie krokov proti porušovateľom.
<P>
Áno, musíme zaistiť, aby sme mali prostriedky na boj proti falšovaniu - napríklad na hraniciach Únie, ale aj v samotnom srdci jednotného trhu. Je to otázka politickej vôle. Žiaľ, treba povedať, že sa vynakladá viac prostriedkov na vystopovanie Tunisanov na francúzsko-talianskej hranici než na boj proti predaju falšovaného tovaru.
<P>
Vzhľadom na to je v Európe jednoznačne lepšie byť komoditou než človekom. To musíme zmeniť.
<SPEAKER ID="694" NAME="Matteo Salvini" AFFILIATION="EFD">
(IT) Hoci ďakujeme predsedovi Komisie a pánovi Tajanimu za ich úsilie, my z Ligy severu musíme povedať, že sme úplne a absolútne nespokojní.
<P>
Mám pocit, že sa táto rozprava vymyká realite. Je to podvod, skutočný podvod. Niekoľko nadšených ľavicových poslancov navrhuje, aby sme odsúhlasili jednotné veľkosti odevov, pričom nepoznáme pôvod tovaru, ktorý nosia spotrebitelia. Toľko k voľnému trhu! Chcel by som, aby túto neuveriteľnú rozpravu v utorok večer - ktorá sa koná v poloprázdnom Parlamente - počulo niekoľko tisíc výrobcov, ktorí prežili krízu v tomto odvetví.
<P>
Rozumiem logike kompromisu, súčasný text však ničí ten, ktorý vychádzal z prvého čítania a ktorý podporila drvivá väčšina. Bol to vyvážený text, ktorý zohľadňoval potreby výrobcov aj spotrebiteľov. Odvtedy to je úplné fiasko: ak sa nemýlim, len dva z 27 členských štátov požadovali, aby boli spotrebitelia informovaní o zložení odevov, a maďarské predsedníctvo to ignorovalo. Nie je to len ďalším prejavom toho, že Európa je niekoľko svetelných rokov vzdialená od záujmov občanov, či už sú to výrobcovia, alebo spotrebitelia?
<SPEAKER ID="695" NAME="Csanád Szegedi" AFFILIATION="NI">
(HU) Dovoľte mi, prosím, rozdeliť tému označovania textilných výrobkov na dve dôležité otázky. Prvou dôležitou otázkou je to, či je nevyhnutné označovať, odkiaľ, z ktorej krajiny, textilný výrobok pochádza. Druhou dôležitou otázkou je, samozrejme, to, či by sa aj materiály, z ktorých je textilný výrobok vyrobený, mali presne uvádzať. Jednotný systém nariadení, prirodzene, prináša výhody v oboch prípadoch.
<P>
Ak sa pozrieme na prvú otázku, konkrétne na pôvod výrobkov, dáva zmysel začať s klišé, že v Európskej únii je stále kríza, ktorú zapríčiňuje najmä to, že sa výrobné odvetvia, napríklad textilný priemysel, presunuli do iných krajín na Ďalekom východe vzhľadom na ľahké a rýchle zisky, a preto výroba v Európskej únii klesá.
<P>
Musíme nájsť zlomové body, ktoré pomôžu Európskej únii túto krízu prekonať. Osobitne textilný priemysel je napríklad spolu s poľnohospodárstvom, strojárskou výrobou či cestovným ruchom takýmto odvetvím.
<P>
Európski výrobcovia sú v oblasti textilného priemyslu vo výraznej nevýhode, pretože damping lacných výrobkov nízkej kvality z Ďalekého východu znemožňuje európskym výrobcom napredovať.
<P>
Krajina pôvodu sa musí označovať a určite by som podporil dokonca aj označovanie členského štátu EÚ, dôverujúc múdrosti spotrebiteľov, ktorí podporujú svoje vlastné hospodárstva, aby každý videl, povedzme obyvateľ Bulharska, Česka, Maďarska či Nemecka, že nakupuje výrobky vyrobené v jeho vlastnej krajine.
<P>
Musíme chrániť naše trhy pomocou nových technológií a musí sa uvádzať kvalita materiálov podložená prísnymi laboratórnymi testami.
<SPEAKER ID="696" NAME="Zuzana Roithová" AFFILIATION="PPE">
(CS) Minulý týždeň uplynul rok odvtedy, čo bol veľmi komplexný návrh o označovaní textilných výrobkov predložený Výborom pre vnútorný trh a ochranu spotrebiteľa schválený veľkou väčšinou hlasov v prvom čítaní. Veľmi oceňujem prácu pána spravodajcu Toineho Mandersa a iných, ktorí do poslednej chvíle rokovali s Radou o kompromise v druhom čítaní, ktorý umožní rýchlejšie zavedenie nových vlákien do európskej výroby a zvýši bezpečnosť výrobkov.
<P>
Musím však vyjadriť poľutovanie nad skutočnosťou, že Rada tak tvrdohlavo odmietala zavedenie označovania krajiny pôvodu a harmonizáciu označovania veľkostí. Som veľmi sklamaná prístupom Rady, ktorý upiera spotrebiteľom právo pred nákupom zistiť, kde sa vyrobila veľká časť výrobku. Napokon, to nie je tajná informácia. Posilní propagáciu kvality európskych značiek a oprávnene vzbudí aj hrdosť občanov na to, čo ešte Európania napriek konkurencii lacnej pracovnej sily dokážu vyrobiť. Ak by spotrebitelia vedeli, kde bol výrobok vyrobený, mohli by sa ľahšie vyhnúť kúpe nebezpečných výrobkov, ktorých je napriek účinnejšej kontrole stále veľmi veľa. Tu vôbec nejde o protekcionizmus.
<P>
Som veľmi rada, že aspoň Komisia je pripravená predložiť hodnotenie vplyvu do septembra 2013, ktoré sa bude okrem krajiny pôvodu zameriavať na harmonizované metódy starostlivosti o výrobky, označovanie veľkostí a zaradenie informácií o nebezpečných látkach, alergénoch, horľavosti a podobne. Ešte sa ukáže, či to o dva roky bude mať nejaký vplyv na Radu, ktorá bráni záujmy podnikov dovážajúcich textilné výrobky z tretích krajín viac, než chráni európskych výrobcov a spotrebiteľov. Ak však chceme tieto ciele dosiahnuť, je aj na nás, aby sme o tom presvedčili ľudí nielen tu v Bruseli, ale aj naše vlády doma. Na záver by som sa chcela ešte raz poďakovať pánovi Toinemu Mandersovi, ako aj pánovi komisárovi a všetkým ostatným za dnešný výsledok.
<SPEAKER ID="697" NAME="Gianluca Susta" AFFILIATION="S&amp;D">
(IT) Tento návrh nariadenia stojí za podporu, pretože pomáha zjednodušiť a zosúladiť rozličné právne predpisy v členských štátoch. Návrh vysiela signál v súlade s návrhmi Komisie v oblasti malých a stredných podnikov a stratégií na podporu európskej konkurencieschopnosti vo výrobnom odvetví. Nariadenie tiež nepriamo odmeňuje výrobné inovácie a prispieva k väčšej transparentnosti procesu.
<P>
Chcel by som však zdôrazniť, že dosiahnutý kompromis s vloženou doložkou o preskúmaní a spoločným vyhlásením Parlamentu a Rady o označovaní pôvodu - ktorého politický význam nechápem - by mohol vytvoriť precedens a ohroziť výsledok náročných rokovaní medzi Komisiou, Parlamentom a Radou o zložitej otázke označovania pôvodu výrobkov, ktoré pochádzajú z krajín mimo EÚ, ktoré Parlament schválil v prvom čítaní v októbri minulého roka a ktoré sa tiež týka netextilných výrobkov.
<P>
Je najvyšší čas, aby Rada raz a navždy uznala tu vyjadrenú demokratickú vôľu väčšiny poslancov Európskeho parlamentu. Napriek týmto obavám budeme hlasovať za návrh nariadenia.
<SPEAKER ID="698" NAME="Claudio Morganti" AFFILIATION="EFD">
(IT) Zatiaľ čo na jednej strane správa obsahuje užitočné opatrenia zamerané na zjednodušenie a harmonizáciu tejto oblasti, na druhej strane som proti nej, pretože sa nám do textu nepodarilo začleniť odkaz na označovanie pôvodu. Toto opatrenie by malo kľúčový význam pre textilné odvetvie a poskytlo by záruku európskym občanom a spotrebiteľom.
<P>
Naši hlavní konkurenti, ktorými sú Spojené štáty, Japonsko a dokonca Čína, už istý čas uplatňujú podobné pravidlo na dovážané výrobky. Ktovie prečo, no zdá sa, že Európa považuje tento bod za úplne nepodstatný a zbytočný. Otázka je však čokoľvek len nie triviálna: etikety s označením pôvodu môžu pomôcť zabrániť podvodom, rovnako ako ochrániť kvalitu. Len minulý týždeň v meste, kde bývam, v Prato, zaistili viac ako 73 000 kusov falšovaných výrobkov, z ktorých väčšinu tvorili textilné výrobky.
<P>
Falšovanie, napodobeniny, mimoriadne nízka cena výroby na Ďalekom východe a podobne zrazili naše textilné a výrobné odvetvia na kolená a Európa každú našu požiadavku ignoruje. Označovanie pôvodu, o ktorom som hovoril, je, žiaľ, len najnovším otrasným nápadom.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="699" NAME="Lara Comi" AFFILIATION="PPE">
(IT) Chcem sa opýtať poslancov Parlamentu z Ligy severu, čo robila ich strana počas rokovaní a trojstranných rozhovorov, pretože ja osobne som ich spolu s Poslaneckým klubom Európskej ľudovej strany (kresťanských demokratov) žiadala, aby sa na nich aktívne podieľali.
<P>
Je správne kritizovať, lepšie by však bolo spolupracovať na dosiahnutí hmatateľných výsledkov a nielen omieľať heslá.
<SPEAKER ID="700" NAME="Claudio Morganti" AFFILIATION="EFD">
(IT) Počas prvého čítania vo výbore bol schválený úplne iný text, ktorý obsahoval osvedčenie o pôvode výrobku. Nie je jasné, prečo Rada a Komisia tento bod vypustili. Nechceme sa vzdať a hlasujeme proti správe práve preto, že z nej bolo vypustené osvedčenie o pôvode.
<SPEAKER ID="701" NAME="Elisabetta Gardini" AFFILIATION="PPE">
(IT) Všetci sme tu na to, aby sme posúdili text, ktorý má nepochybne niekoľko medzier, pretože si myslím, že - ako sa tu v Parlamente často hovorí - sme všetci chceli čosi ambicióznejšie. Všetci si však uvedomujeme, že sme na správnej ceste. Prirodzene, zrozumiteľný a povinný systém označovania pre všetky druhy odevov umožňuje lepšiu kontrolu a prispieva k účinnejšiemu boju proti podvodom a nezákonnosti.
<P>
Napríklad takmer jednohlasne vyzdvihujeme skutočnosť, že text zavádza povinnosť označovať netextilné časti živočíšneho pôvodu. Dúfame, že nám to pomôže účinnejšie bojovať proti odpornému obchodu s kožušinami zo psov a mačiek, ktoré sa používajú ako lemovanie odevov nezákonne uvedených na náš trh. Dúfali sme v ambicióznejší plán vrátane uvedenia miesta pôvodu alebo aspoň okamžitého označenia pôvodu výrobkov z tretích krajín, ktoré sú neslávne známe nerešpektovaním akýchkoľvek pravidiel a nariadení na ochranu spotrebiteľov, pracovníkov, životného prostredia či detí - pravidiel a nariadení, ktoré sú teraz zaužívanou praxou v Európe a predstavujú skutočnú záruku pre našich spotrebiteľov a občanov. Chcela by som však, aby sme si všetci pamätali, že tento boj musíme vyhrať spoločne, a to tímovou prácou, pretože ako zdôraznila pani Comiová, tento boj sa začal už dávno a dnes zaznamenávame dôležitý pokrok.
<P>
Konzultácie so spotrebiteľmi, ktoré prisľúbil uskutočniť pán komisár, budú kľúčovým krokom nielen pre textilné odvetvie, ale aj pre všetky odvetvia, v súvislosti s ktorými Parlament často diskutoval o túžbe verejnosti po informáciách, ktoré sa týkajú miesta pôvodu. Myslím si, že tieto informácie budú na popredných miestach zoznamu preferencií spotrebiteľov a oceňujem úsilie vykonané v tejto veci všetkými poslancami, ktorí osobne na tomto dôležitom texte pracovali.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Počas diskusie o správe musíme venovať osobitnú pozornosť záujmom spotrebiteľov. Musíme sa usilovať o presné označenia a označovanie, pretože to sú opatrenia, prostredníctvom ktorých sa môže prejaviť pridaná hodnota Európskej únie pre spotrebiteľov. V súčasnosti platné právne predpisy umožňujú výnimku. To znamená konkurenčné znevýhodnenie pre Európsku úniu, preto nastal čas na legislatívnu revíziu v súlade so súčasnými vzťahmi na trhu.
<P>
Spravodajca má možno pravdu, keď hovorí, že neexistujú dostatočné dôkazy potenciálneho vplyvu použitých nebezpečných materiálov. Na druhej strane, spravodajca sa možno mýli a bolo by vhodné podrobnejšie túto otázku preskúmať. Rovnako je dôležité posúdiť príčinu a vplyv súvislosti, ak nejaká existuje, medzi alergickými reakciami a syntetickými vláknami a farbivami používanými v textilných výrobkoch. Otázky, ktoré sa týkajú kvality, pôvodu a vysledovateľnosti, preto musia mať vyššiu prioritu.
<SPEAKER ID="703" NAME="Phil Prendergast" AFFILIATION="S&amp;D">
Občania EÚ majú právo poznať zloženie odevov, ktoré nosia, a toto nariadenie im umožní, aby sa vyhli nakupovaniu výrobkov obsahujúcich netextilné časti živočíšneho pôvodu, či už zo zdravotných, etických, alebo iných dôvodov. Pri využití na odevoch napríklad ako lemovanie sa takéto materiály v súčasnosti nemusia povinne označovať; väčšina spotrebiteľov o tom nevie a možno nepozná presné zloženie textilných výrobkov, ktoré nakupuje.
<P>
Právne predpisy EÚ, ktoré to umožňujú, už existujú pre oblasť obuvi a je rozumné, aby sme našim spotrebiteľom poskytli rovnakú úroveň informovanosti, keď si kupujú odevy. Najmä alergikom by tento návrh mal priniesť prospech, pretože srsť je potenciálne nebezpečná pre ich zdravie, a Komisia musí preveriť aj možnosť, že by potenciálne nebezpečné materiály a chemické látky používané v textilných výrobkoch mohli spôsobovať alergické reakcie.
<P>
Budúce použitie nových názvov textilných vlákien musí obsahovať dostupné vedecké údaje o možných alergických reakciách a iných nepriaznivých účinkoch na ľudské zdravie. Treba zdôrazniť, že toto sú vyvážené návrhy, ktoré vyčleňujú odevy vyrobené samostatne zárobkovo činnými krajčírmi z povinností týkajúcich sa označovania.
<SPEAKER ID="704" NAME="Antonio Tajani">
podpredseda Komisie. - Skôr ako odborná rozprava je to podľa mňa viac politická rozprava v kontexte rozhodnutí prijatých inštitúciami Európskej únie - v tomto prípade Parlamentom, Komisiou a Radou - na posilnenie reálneho hospodárstva.
<P>
Európska komisia a komisár pre priemysel a podnikanie chcú pokračovať v podpore priemyselnej politiky a malých a stredných podnikov čiastočne preto, aby poskytli odpovede našim občanom v otázke kvality výrobkov vyrobených našimi podnikmi. Konkurencieschopnosť európskeho hospodárstva sa meria aj z hľadiska kvality výrobkov ako faktor v oblasti ochrany zdravia našich spoluobčanov. Preto dnes večer na konci tejto rozpravy Európska komisia obnovuje svoju vôľu presadzovať označovanie pôvodu. Ako som už oznámil - a aby som znovu ubezpečil pána Canciana a všetkých ostatných vážených poslancov, ktorí vyslovili obavy vzhľadom na veľmi dlhý časový plán -, môžem potvrdiť, že sa budeme usilovať predložiť našu prácu v predstihu. V tejto súvislosti potvrdzujem, že som poveril svojich spolupracovníkov, aby pokračovali v ceste, ktorú sme si vybrali, pretože Komisia vždy podporovala označovanie pôvodu výrobkov vyrobených v Európskej únii a dovážaných výrobkov.
<P>
Dnešná večerná rozprava určite nebola zbytočná, pretože pani Győriová jasne vyslovila, že Rada kladie veľký dôraz na ustanovenia, o ktorých diskutujeme - čo je kľúčom k dnešnej politickej rozprave -, a že je pripravená dosiahnuť s Komisiou a Parlamentom dohodu, ktorá sa pozerá skôr dopredu ako do minulosti, s cieľom poskytnúť našim občanom skutočné odpovede.
<P>
Naďalej sa domnievam, že otázka vysledovateľnosti ovplyvňuje konkurencieschopnosť malých a stredných podnikov a - pretože mojou najvyššou prioritou od vymenovania za európskeho komisára bola politika v oblasti malých a stredných podnikov, ktorou nadväzujem na prácu svojho predchodcu -, som rozhodnutý naďalej ochraňovať zdravie spotrebiteľov prostredníctvom kvalitných výrobkov, keďže jedine tie môžu byť konkurencieschopné na medzinárodnom trhu, pretože konkurencieschopnosť Európskej únie sa meria z hľadiska kvality. Preto si myslím, že je dôležité pokračovať v práci týmto smerom.
<P>
Som spokojný s dosiahnutou dohodou medzi spoluzákonodarcami. Ako dobre viete, Parlament a Rada ju musia posúdiť v druhom čítaní, Európska komisia má však v úmysle opäť sa ujať politickej iniciatívy a znovu ju oživiť. Inými slovami, komisár pre priemysel a podnikanie chce začať okamžite pracovať na zaistení ochrany našich výrobkov v záujme podpory konkurencieschopnosti našich podnikov a zdravia našich občanov.
<P>
Na záver by som sa chcel zmieniť o našom záväzku podporovať inovácie v textilnom a odevnom odvetví. Úprava právnych predpisov je jeden zo spôsobov obrany našej konkurencieschopnosti, využívajú sa tu však aj ďalšie iniciatívy v oblasti priemyselnej politiky. Spomeniem len dve z nich. Pracujeme na opatreniach na podporu prenosu výsledkov výskumu a ich premenu na hmatateľné, obchodovateľné výrobky a služby. Pripravujeme aj vyhlásenie o základných prvkoch konkurencieschopnosti v módnom priemysle.
<P>
Toto všetko smeruje k zdôrazneniu potreby ochrany európskych podnikov a toho, že v sociálnej a trhovej hospodárskej situácii, v ktorej trh - ktorý je základným nástrojom aj našej Európskej únie - nesleduje vyšší a dôležitejší cieľ, konkrétne sociálnu politiku, sa nemôže vytvárať žiadny rast a rozvoj a predovšetkým žiadne pracovné miesta.
<SPEAKER ID="705" NAME="Enikő Győri" LANGUAGE="HU">
Dovoľte mi reagovať niekoľkými slovami na otázky týkajúce sa označenia krajiny pôvodu, pretože to bola najvzrušujúcejšia časť rozpravy, a musím povedať, že táto otázka nerozpútala živú rozpravu len počas konzultácie s Parlamentom, ale aj v Rade a o tejto otázke sme veľmi dlho diskutovali.
<P>
Pretože konzultácie o horizontálnom návrhu, ktorý sa týka krajiny pôvodu v obchodnej politike, sa ešte neskončili, nezdalo sa nám vhodné vytvárať precedens, ktorý by ohrozil návrh a ovplyvnil výsledok tejto rozpravy. Zvažovali sme aj možnosť vytvorenia systému fungujúceho na dobrovoľnom základe na označovanie miesta výroby. Hospodárske subjekty majú v praxi túto možnosť už k dispozícii. Ak by sme však v nariadení navrhli dobrovoľný systém bez riadneho vykonávacieho mechanizmu, viedlo by to k neopodstatnenému zaťaženiu a narušeniam a to je čosi, čomu sme sa všetkými prostriedkami chceli vyhnúť.
<P>
Verím, že správa Komisie zhodnotí účinky možného systému na označovanie pôvodu, aby mohli zákonodarcovia v budúcnosti prijať správne rozhodnutie.
<P>
(IT) (...) Musím tiež vyjadriť vďaku pánovi Tajanimu za jeho ochotu urýchliť prácu v rámci Komisie zameranú na nájdenie riešenia v tejto veľmi dôležitej veci.
<P>
(HU) V konečnom dôsledku sa teda zdá, že riešenie začleniť doložku o preskúmaní do textu a aj zakotviť túto tému do odseku v predhovore je uskutočniteľné, a je pre mňa veľkou cťou, že pani Lara Comiová, ktorá dnes bola najdôležitejšou predstaviteľkou tejto témy a ktorá je aj priekopníčkou v oblasti tejto problematiky, tiež povedala, že toto riešenie je prijateľné a že je to dobré riešenie, ktoré môže v budúcnosti slúžiť ako základ spoločnej práce.
<P>
Preto by som chcela znova poďakovať všetkým za túto užitočnú rozpravu, je dobré, že teraz máme časový harmonogram, ktorý sa týka aj budúcnosti, a je pre nás veľmi dôležité, ako naznačilo niekoľko poslancov, aby sme proti falšovaniu dokázali bojovať čo najúčinnejšie a aby európsky spotrebiteľ mohol dôverovať vystopovateľnosti textilných výrobkov.
<P>
V mene predsedníctva by som ešte raz chcela poďakovať pánovi spravodajcovi, tieňovým spravodajcom, predsedovi Výboru pre vnútorný trh a ochranu spotrebiteľa a jeho kolegom za ich spoločné úsilie zamerané na dosiahnutie dohody o tomto právnom predpise v druhom čítaní, prostredníctvom ktorého môže vnútorný trh s textilnými výrobkami fungovať dokonca ešte účinnejšie.
<SPEAKER ID="708" NAME="Toine Manders" LANGUAGE="NL">
Výbor pre vnútorný trh a ochranu spotrebiteľa podporuje voľný trh a je proti protekcionizmu. Protekcionizmus nikdy nebol zámerom tohto návrhu, jeho zámerom bolo zaistiť, aby sa moderné technológie používali na poskytnutie primeraných informácií spotrebiteľom a aj na poskytnutie presných informácií. Rovnako považujem za nezmysel, aby niektorí poslanci po prvom čítaní hovorili: "Tak, skončilo to a my teraz môžeme pokračovať, akoby sa nič nestalo", pretože my v tomto Parlamente vieme, že ak chceme pokračovať ako predtým, ak chceme čosi iné, než chce Rada alebo Komisia, potom sa náš cieľ pokúsia zmariť. Je jednoduché upozorňovať vás na to teraz, no myslím si, že je to tá správna cesta vpred. Videl som, ako dôsledne pán Tajani podporuje náš kompromis, a vyzývam pani ministerku Győriovú, aby prijala pozitívne prvky, ktoré budú výsledkom štúdie, a zakotvila ich do právnych predpisov.
<P>
Ak sa tak stane, myslím si, že budeme schopní ukázať, že pracujeme na zákonoch, ktoré sú prínosom pre náš priemysel, pre našich spotrebiteľov a aj pre nás, pretože si v Európe skutočne potrebujeme zachovať podporu verejnosti.
<P>
Opäť ďakujem všetkým za podporu, pán Tajani, ďakujem vám za vašu podporu a dúfam, že výsledky štúdie budeme mať čo najskôr. Dúfam tiež, že sa úradujúcej predsedníčke podarí presvedčiť Radu, že dokážeme pracovať v pozitívnom duchu.
<P>
Myslím si, že budúcnosť ukáže, že smer, ktorým sa dnes vydávame, je vzorom, príkladom pre veľký počet odvetví, smerom, ktorý stojí za problémy, ktoré prekonávame. Žiadny právny predpis by sa nikdy nemal zakladať na emóciách, pretože také čosi nikto nechce. Na druhej strane, právny predpis, ktorý sa opiera o vedecké informácie, ku ktorému prispeli všetky zúčastnené strany a ktorý napokon povedie k vytvoreniu právneho predpisu prijateľného pre všetkých, pričom sa zachová jeho funkčnosť - práve to povedie k väčšej prosperite v Európe.
<SPEAKER ID="709" NAME="Predsedajúci">
Rozprava sa skončila.
<P>
Hlasovanie sa uskutoční v stredu 11. mája 2011 o 12.30 hod.
<P>
Písomné vyhlásenia (článok 149)
<SPEAKER ID="710" NAME="Ilda Figueiredo" LANGUAGE="PT">
Vieme, že 30. januára 2009 prijala Komisia súčasný návrh nariadenia o názvoch textilných vlákien a súvisiacom označovaní textilných výrobkov etiketami. Účelom tohto návrhu je zjednodušiť a zlepšiť platný regulačný rámec pre označovanie textilných výrobkov s cieľom podporiť vývoj a zavedenie nových vlákien. Tento návrh uľahčuje proces prispôsobenia právnych predpisov technickému pokroku prepracovaním troch platných smerníc do jedného nariadenia, čím by zabránil transpozícii čisto technických aktualizácií a skrátil čas medzi podaním žiadosti a prijatím nového názvu vlákna.
<P>
Väčšina v Parlamente podporuje zjednodušenie platného regulačného rámca, čo podporí inovácie v textilnom a odevnom odvetví, pričom spotrebiteľom a používateľom vlákien umožní, aby mohli ľahšie využívať inovačné výrobky.
<P>
Parlament vo svojej pozícii prijatej 18. mája 2010 schválil 63 pozmeňujúcich a doplňujúcich návrhov drvivou väčšinou hlasov vrátane pravidiel o označovaní pôvodu, označovaní materiálov pochádzajúcich zo zvierat, používaní jazykovo nezávislých symbolov a doložky o preskúmaní, ale Rada neprijala všetko. Je dôležité, že prijala niekoľko návrhov, najmä tých o označovaní pôvodu.
<P>
Preto podporujeme väčšinu pozícií, ktoré tu boli prijaté.
