<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, kosovský parlament včera vyhlásil nezávislosť. Toto rozhodnutie bolo očakávané a odzrkadľuje vôľu občanov Kosova mierovou cestou prevziať zodpovednosť za politický osud a inštitucionálne budovanie nezávislosti svojej krajiny.
<P>
Približne pred rokom Európsky parlament na základe správy pána Ahtisaariho súhlasil so suverenitou Kosova pod medzinárodným dohľadom. Rokovania medzi Belehradom a Prištinou boli nesmierne náročné a bohužiaľ nepriniesli riešenie, ktoré by bolo politicky prijateľné pre všetky zúčastnené strany. Ako je v politike bežné, neexistovalo žiadne zázračné riešenie. K uvedenej situácii prispelo aj ťažké bremeno nedávnej histórie. Napriek tomu prípad Kosova nie je precedensom. Situácia Kosova ako protektorátu OSN je jedinečným a špecifickým prípadom, ktorý sa s inými nedá porovnávať.
<P>
Rád by som všetkých zúčastnených vyzval, aby reagovali pokojne a rozvážne. Som si istý, že všetci v Kosove - Srbi aj Kosovčania - si pre svoj región želajú stabilitu a prosperitu. A tie sú tiež hlavnými cieľmi Európskej únie a Európskeho parlamentu. Je našou úlohou a povinnosťou vyzývať politických predstaviteľov v Kosove, aby sa ujali svojej zodpovednosti a vytvorili demokratické politické inštitúcie rešpektujúce práva a slobody všetkých občanov v kontexte multietnického Kosova, ktoré žije v dobrých vzájomných vzťahoch so svojimi susedmi.
<P>
V tejto súvislosti tiež vítam rozhodnutie Rady poslať do Kosova misiu EULEX vedenú pánom Yvesom de Kermabonom. Úlohou tejto misie bude poskytnúť Kosovčanom pomoc v oblasti policajnej ochrany a právneho štátu s cieľom zabezpečiť plynulý prechod k nezávislosti.
<P>
Taktiež vítam menovanie pána Pietera Feitha za osobitného zástupcu EÚ pre Kosovo. Tieto kroky potvrdzujú jasný a pevný záväzok a vôľu Európskej únie vykonať praktické kroky pre trvalý mier na Balkáne.
<P>
Verím v správnosť rozhodnutia, ktoré dnes poobede urobila Rada pre všeobecné záležitosti. Krajiny západného Balkánu majú európske vyhliadky. Ich pristúpenie k EÚ sa neuskutoční v najbližšej dobe, všetky však majú šancu na členstvo. Ľuďom v Srbsku a v Kosove by sme preto mali pomôcť prekonať vzájomné nezhody z hľadiska európskej integrácie, ako tomu bolo v iných častiach Európy. Rozprava, ktorá je plánovaná na stredu, nám poskytne príležitosť konať v tomto zmysle.
