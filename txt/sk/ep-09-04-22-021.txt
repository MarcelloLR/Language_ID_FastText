<CHAPTER ID="021">
Európska železničná sieť pre konkurencieschopnú nákladnú dopravu (rozprava) 
<SPEAKER ID="524" NAME="Predsedajúca">
Ďalším bodom programu je správa pána Petra Duchoňa v mene Výboru pre dopravu a cestovný ruch o návrhu nariadenia Európskeho parlamentu a Rady o európskej železničnej sieti pre konkurencieschopnú nákladnú dopravu - C6-0509/2008 -.
<SPEAKER ID="525" NAME="Petr Duchoň" LANGUAGE="CS">
Vážená pani predsedajúca, pán komisár, dámy a páni, cieľom návrhu Komisie je vznik európskych koridorov pre železničnú nákladnú dopravu a súčasne stanovenie pravidiel ich riadenia a správy. Svojím návrhom sa Komisia pokúša zvýšiť konkurencieschopnosť železničnej nákladnej dopravy a to by som pri tejto príležitosti rád ocenil. Výbor pre dopravu a cestovný ruch prerokoval návrh Komisie. K návrhu bolo podaných spolu 250 pozmeňujúcich návrhov. Pri ich prerokovaní sa podarilo dosiahnuť kompromis, ktorý získal podporu naprieč politickým spektrom. Kompromis vychádza najmä zo snahy optimalizovať železničnú dopravu ako celok a zachovať pritom dostatočnú pružnosť na riešenie krízových situácií. Súčasne došlo k spresneniu a zjednodušeniu textu, ktorý navrhovala Komisia. Dôraz sa kládol na vytvorenie priestoru pre oprávnené záujmy jednotlivých krajín, a to z hľadiska vytvorenia koridorov, ako aj ich riadenia a správy. V porovnaní s návrhom Komisie bolo posilnené postavenie železničných spoločností v správnom orgáne. Súčasne sa silnejšie postavenie priznáva organizáciám zapojeným do európskych železničných nákladných koridorov. Pripomienky týkajúce sa spolupráce s tretími krajinami v dotknutom koridore boli prijaté. Množstvo zmien zahŕňa lepšie vyváženie záujmu medzi osobnou a nákladnou železničnou dopravou. Rovnako bola prijatá požiadavka na transparentné rozhodovanie pri prideľovaní kategórií trás aj pri stanovení pravidiel priznania priority pre vysokorýchlostné nákladné vlaky. Na záver by som sa rád poďakoval tieňovému spravodajcovi a pracovníkom Európskeho parlamentu za spoluprácu, a váženým poslankyniam a poslancom za ich trpezlivosť.
<SPEAKER ID="526" NAME="Antonio Tajani" LANGUAGE="IT">
Vážená pani predsedajúca, vážené poslankyne a poslanci, pán Duchoň, osobne by som chcel poďakovať Parlamentu za to, že dospel k dohode o urýchlenom preskúmaní tohto návrhu. Verím, že to je mimoriadne dôležité pre rozvoj železničnej nákladnej dopravy. Osobitné poďakovanie patrí pánovi spravodajcovi Duchoňovi a Výboru pre dopravu a cestovný ruch za ich ochotu a kvalitu vykonanej práce, ktorá pomohla posilniť legislatívny návrh zameraný predovšetkým na lepšiu integráciu železničnej dopravy na európskej úrovni prostredníctvom užšej spolupráce medzi manažérmi infraštruktúry.
<P>
Chcel by som zdôrazniť, že železničná doprava je posledným druhom dopravy, ktorý si zachováva výrazne národný rozmer. V mnohých prípadoch môže však byť prekročenie hraníc po železnici náročné. Za tieto ťažkosti nesú do značnej miery zodpovednosť manažéri infraštruktúry, a preto je potrebné podporovať ich v spolupráci, či už z hľadiska riadenia infraštruktúry alebo plánovania a realizácie investícií.
<P>
Je potrebné, aby infraštruktúra nákladnej dopravy podliehala európskej politike, keďže už teraz má výrazný medzinárodný rozmer. Dovoľte mi pripomenúť, že 50 % služieb v nákladnej doprave má v súčasnosti medzinárodný charakter a že sa predpokladá, že tento podiel sa bude v budúcnosti zvyšovať.
<P>
Po druhé, cieľom tohto návrhu je umožniť expanziu služieb v železničnej nákladnej doprave. Toto odvetvie sa nemôže rozvíjať a konkurovať odvetviu cestnej dopravy ani ho dopĺňať bez toho, aby sa urobili výrazné zlepšenia infraštruktúry pre nákladné vlaky. Vo väčšine členských štátov sa v súčasnosti od železničnej nákladnej dopravy požaduje prispôsobenie sa potrebám osobnej dopravy. Týka sa to, žiaľ, správy infraštruktúry aj investícií do nej.
<P>
Po tretie, vďaka tomuto návrhu bude možné úspešnejšie integrovať železnice do systému nákladnej dopravy a rozvíjať kombinovanú dopravu v Európe. Ak má mať železničná doprava možnosť výrazne prispieť k splneniu cieľov Spoločenstva v oblasti dopravy, železničná infraštruktúra musí byť lepšie prepojená na ostatné druhy dopravy, najmä námornú a cestnú dopravu.
<P>
Okrem hlavných cieľov návrhu by som chcel predsa len spomenúť štyri základné princípy, z ktorých vychádza text, o ktorom diskutujeme. Prvým princípom je identifikácia koridorov, a tým siete. Táto identifikácia vychádza skôr z hospodárskych ako politických faktorov. Druhým princípom je posilnená spolupráca medzi manažérmi infraštruktúry. Tretí princíp, ktorým by som sa chcel podrobnejšie zaoberať, sa týka lepších záruk z hľadiska kvality a spoľahlivosti služieb poskytovaných zo strany infraštruktúry vďaka ustanoveniam určeným na dosiahnutie lepšej rovnováhy medzi osobnou a nákladnou dopravou v správe infraštruktúry.
<P>
Toto neznamená systematické priznávanie priority nákladným vlakom pred osobnými vlakmi v celej vnútroštátnej sieti, práve naopak. Dovoľte, aby som to vysvetlil. Týka sa to vyhradených nákladných koridorov, to znamená špecifických a jasne identifikovaných trás. Nákladné vlaky nebudú preto systematicky znevýhodňované, najmä v prípadoch, keď je potrebná vyššia rýchlosť a presnosť. Toto je podľa nás definovanie nákladných koridorov alebo podpora konkurencieschopnej nákladnej dopravy v praxi.
<P>
A nakoniec, štvrtý pilier tvorí definovanie a vytvorenie skutočnej siete strategických terminálov. V tomto prípade sa pojem "terminál" používa v najširšom význame a zahŕňa vozňové depá, prístavné terminály, logistické rampy, cesty, železničné trate atď., ktoré sú nevyhnutné pre správnu funkčnosť nákladných koridorov a dopravného systému ako celku.
<P>
Toto som vám chcel povedať a rád by som opäť poďakoval za pohotové a efektívne konanie Parlamentu. S hrdosťou spomínam na to, že niekoľko rokov som bol sám poslancom tohto Parlamentu. Pán spravodajca a Výbor pre dopravu a cestovný ruch si zaslúžia, aby sme im zablahoželali k ich práci. Ďakujem.
<SPEAKER ID="527" NAME="Georg Jarzembowski" LANGUAGE="DE">
Vážená pani predsedajúca, pán podpredseda Komisie, dámy a páni a návštevníci stále prítomní na galérii, najmä pán Lübbering. Naša skupina podporuje základný záujem Komisie o zvýšenie intenzity železničnej nákladnej dopravy vytvorením cezhraničných dopravných koridorov a osobitných právnych predpisov týkajúcich sa tohto cieľa. Pán podpredseda, ďakujeme nielen za tento návrh, ale chceme sa vám poďakovať aj za to, že ste zostali na dnešnom zasadnutí takmer do polnoci, no my chceme pracovať. Ďakujem.
<P>
Je možné, že pri oznámení vášho návrhu Komisie došlo k prerieknutiu, naša skupina je však spolu s naším skvelým pánom spravodajcom pevne presvedčená, že nákladným vlakom by sa nemala priznať absolútna priorita pred všetkými ostatnými vlakmi. Mal by sa zabezpečiť len jednoduchší prístup pre nákladnú dopravu, pretože takmer vo všetkých členských štátoch používajú železničné siete nákladné vlaky, ako aj medzinárodné, vnútroštátne, regionálne a lokálne vlaky.
<P>
Najmä v prípade prerušení premávky nie sú prípustné vzdialené administratívne rozhodnutia - právomoc musí ostať jednotlivým prevádzkovateľom infraštruktúry a železničným spoločnostiam, aby bolo možné čo najrýchlejšie a najefektívnejšie obnoviť bežnú premávku vlakov. Dokonca aj v rámci osobitných právnych predpisov pre európsku železničnú sieť pre nákladnú dopravu musia byť štáty naďalej zodpovedné za vytváranie a zmenu nákladných koridorov. Akýkoľvek presun právomoci na Európsku komisiu by nebol prínosný, na tom by sme sa mali zhodnúť. Nakoniec, je potrebné diskutovať o právnych predpisoch týkajúcich sa koridorov so železničnými spoločnosťami, prepravnými a špedičnými spoločnosťami, pretože majú praktické poznatky a skúsenosti so spôsobmi, ako čo najefektívnejšie využiť železničnú sieť na konkurencieschopnú nákladnú dopravu.
<P>
Ešte raz blahoželám pánovi spravodajcovi. Vypracoval vynikajúcu správu, ktorú prijala väčšina výboru s veľkou spokojnosťou. Ďakujem pánovi spravodajcovi.
<SPEAKER ID="528" NAME="Lily Jacobs">
v mene skupiny PSE. - (NL) Cezhraničné vlaky prepravujúce tovar prechádzajú cez územie Európskej únie priemernou rýchlosťou 18 kilometrov za hodinu. V roku 2007 prišlo v plánovanom čase na cieľové miesto len 60 % vlakov prepravujúcich tovar. Prečo? Pretože medzinárodná železničná preprava tovaru je riadená úplne neefektívnym spôsobom. Takto nebude môcť železničná preprava tovaru nikdy konkurovať cestnej nákladnej doprave. Týmto tempom nedosiahneme európske environmentálne ciele a náš cieľ produkovať do roku 2020 o 20 % menej CO2 príde nazmar.
<P>
Cieľom návrhu Európskej komisie je vytvoriť konkurencieschopnú železničnú sieť na prepravu tovaru v Európskej únii. Toto je možné dosiahnuť vytvorením cezhraničných koridorov, zabezpečením intenzívnejšej spolupráce medzi manažérmi infraštruktúry, lepšej koordinácie investícií medzi členskými štátmi a lepšími prioritnými opatreniami v prípade meškaní. Takto je možné výrazne zlepšiť kapacitu a konkurencieschopnosť železničnej siete.
<P>
Pôvodný návrh Komisie priznať v prípade meškania za každých okolností prioritu vlakom prepravujúcim tovar zašiel priďaleko, no vďaka dobrej spolupráci s pánom spravodajcom som dospela k vynikajúcemu kompromisu, ktorý zaručuje pružnosť a pragmatický prístup. Návrh pána Albertiniho, žiaľ, spôsobil, že táto dôležitá časť sa stala bezvýznamnou. Z tohto dôvodu bude Socialistická skupina v Európskom parlamente hlasovať proti pozmeňujúcemu a doplňujúcemu návrhu 71.
<P>
Pomocou návrhu, aj keď je v takejto podobe, sa predsa darí stimulovať ľudí k spolupráci a pri plánovaní a realizácii sa patrične zohľadňujú užívatelia a prevádzkovatelia pôsobiaci na trhu. Je čas konečne spolupracovať na skutočnom vnútornom trhu železničnej dopravy a tým investovať do ekologickej a udržateľnej budúcnosti.
<SPEAKER ID="529" NAME="Michael Cramer" LANGUAGE="DE">
Vážená pani predsedajúca, dámy a páni, chcel by som sa pridať a poďakovať pánovi spravodajcovi a tieňovým spravodajcom za ich vynikajúcu spoluprácu. Naša Skupina zelených/Európska slobodná aliancia požaduje tiež viac nákladu na železniciach, no nie na úkor osobnej dopravy. V Európe je mobilita cestujúcich verejnou službou. Komisia si nevšíma skutočný stav európskych železničných sietí, na ktorých sa prepravuje tovar a cestujúci na tých istých koľajniciach. Nemali by sme dopustiť dogmatické priznávanie priority jednému ani druhému typu vlakov.
<P>
Naša Skupina zelených chce využiť jednotné kontaktné miesta na vytvorenie jednej kontaktnej osoby pre každého, kto chce vypravovať nákladné vlaky v celej Európe. Okrem toho chceme dosiahnuť lepšiu transparentnosť pri prideľovaní trás a počas prerušení premávky, okrem iného aj s cieľom zabrániť nespravodlivej deformácii hospodárskej súťaže. Komisia a vy, v úlohe ochrancu zmlúv, musíte zabrániť postupu umožňujúcemu bezplatné vyhradenie si trás zo strany štátnych spoločností s cieľom zamedziť prístup konkurentom.
<P>
Naše návrhy týkajúce sa zníženia hluku, najmä toho, ktorý vytvára nákladná doprava, väčšinová koalícia v tomto Parlamente odmietla. Naša Skupina zelených bude naďalej lobovať za to, aby ostali železnice ekologické, najmä dodatočnou úpravou existujúcich nákladných vozňov.
<SPEAKER ID="530" NAME="Ulrich Stockmann" AFFILIATION="PSE">
(DE) Vážená pani predsedajúca, v konkurencii s cestnou nákladnou dopravou obstojí železničná nákladná doprava, len ak bude fungovať v celej Európe, a preto vítam zavedenie cezhraničných nákladných dopravných koridorov, na ktorých sa bude optimalizovať nákladná doprava. Presne o to ide.
<P>
Touto správou sme zmiernili oprávnené obavy týkajúce sa obmedzenia štandardu osobnej dopravy pri predpisoch s pevne určenou prioritou pre nákladnú dopravu. Budeme však musieť ďalej pracovať na správe, pretože pracujeme v rámci procesu a nachádzame sa len v prvom čítaní. V budúcnosti budeme musieť brať do úvahy aj reakciu členských štátov.
<P>
Potrebujeme iné východisko, z ktorého môžeme vychádzať pri výpočte počtu koridorov. Parlament navrhol jeden koridor pre každý členský štát. Myslím, že občania Nemecka by potrebovali severojužný a východozápadný koridor. Po druhé, je potrebné zvážiť, či sú v oblastiach s nižšou predpokladanou zmiešanou premávkou prípustné alternatívne koridory. Po tretie, musí byť jasné, že nesmieme znížiť celkovú kapacitu železničnej dopravy.
<P>
Nakoniec, mnoho občanov sa obáva, že zvýšenie nákladnej dopravy na železnici bude spojené so zvýšenou úrovňou hluku. Preto je nutné prísť s racionálnym právnym predpisom o znížení hluku v železničnej nákladnej doprave čím skôr v nasledujúcom volebnom období Parlamentu.
<P>
Teším sa na ďalšiu spoluprácu. Máme pred sebou ešte mnoho úloh. Chcem poďakovať pánovi spravodajcovi, pretože toto je naozaj veľmi dobrý kompromis vo veľmi spornej otázke.
<SPEAKER ID="531" NAME="Gabriele Albertini" AFFILIATION="PPE-DE">
(IT) Vážená pani predsedajúca, dámy a páni, chcel by som zablahoželať pánovi Duchoňovi za jeho skvelú správu. V mene Európskej ľudovej strany (kresťanských demokratov) a Európskych demokratov som predložil pozmeňujúci a doplňujúci návrh týkajúci sa článku 14 ods. 2. Podľa tohto článku by sa mala v prípade ďalších problémov s premávkou priznať priorita nákladným vlakom pred inými vlakmi v európskych koridoroch nákladnej dopravy.
<P>
V Taliansku a vo väčšine európskych štátov využíva nákladná aj osobná doprava rovnaké trasy, v súčasnosti je niekoľko častí vyhradených pre nákladnú dopravu. Tento druh priority by postihoval regionálnu osobnú dopravu v hlavných talianskych centrách, napríklad v Miláne, ktoré sa nachádza na troch koridoroch siete TEN.
<P>
S cieľom zamedziť situácii, v ktorej by bola osobná doprava neprimerane znevýhodnená na úkor nákladnej dopravy, som navrhol zahrnutie spomenutého pozmeňujúceho a doplňujúceho návrhu, ktorým sa zakazuje uplatňovanie týchto pravidiel priznávania priority počas premávky v dopravnej špičke, keď cestuje do práce väčšina ľudí. Dopravná špička by sa obmedzila na maximálny časový úsek troch hodín ráno a troch hodín podvečer len v pracovné dni.
<P>
Na základe informácií poskytnutých manažérmi infraštruktúry by každý členský štát definoval obdobie dopravnej špičky pre daný štát, pričom by sa zohľadnila regionálna a diaľková nákladná doprava.
<SPEAKER ID="532" NAME="Antonio Tajani" LANGUAGE="IT">
Vážená pani predsedajúca, vážené poslankyne a poslanci, z môjho pohľadu sú dnešné závery v tejto otázke mimoriadne pozitívne a pomáhajú vyslať veľmi jasné posolstvo členským štátom, že európsky železničný systém potrebuje koridory, ktoré sú istým spôsobom vyhradené pre nákladnú dopravu. Vytvorenie týchto koridorov je nutné koordinovať a zosúladiť na úrovni Spoločenstva a do tohto úsilia sa musia zapojiť všetky strany zúčastnené v odvetví železničnej dopravy.
<P>
Pokiaľ ide o kompromisné pozmeňujúce a doplňujúce návrhy predložené pánom spravodajcom, zabezpečujú zlepšenie procesu znovurozdelenia a vyhradzujú kapacitu z hľadiska kvalitných železničných trás pre medzinárodné nákladné vlaky, ako aj zriadenie rezervnej kapacity pre krátkodobé požiadavky. Komisia môže prijať tento prístup, keďže môže tiež prijať kompromisný pozmeňujúci a doplňujúci návrh týkajúci sa riadenia medzinárodných nákladných vlakov v prípade prerušenia premávky. V ostatných otázkach má posledné slovo Parlament. Ďakujem.
<SPEAKER ID="533" NAME="Petr Duchoň" LANGUAGE="CS">
Táto diskusia preukázala pomerne širokú zhodu naprieč politickým spektrom. Za to chcem poďakovať tieňovým spravodajcom aj všetkým diskutujúcim. Myslím si, že najväčšie obavy pramenia z prípadnej kolízie nákladného a osobného vlaku. Predložený text zohľadňuje toto nebezpečenstvo a ponecháva dostatočnú pružnosť na riešenie krízových situácií v rukách prevádzkovateľov. Pokiaľ ide o riadne prebiehajúcu hladkú premávku na železnici, tam by, samozrejme, nemalo dochádzať k žiadnym takýmto konfliktom a diskusia o priorite pre akýkoľvek druh dopravy na železnici je nezmyselná. Takže ide skutočne o akýsi potenciálny konflikt v čase krízových situácií, no ako som už naznačil, v tejto otázke je podstatné udržať dostatočnú právomoc v rukách prevádzkovateľov a v tomto duchu je teda dokument vypracovaný.
<SPEAKER ID="534" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
