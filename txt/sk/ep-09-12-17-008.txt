<CHAPTER ID="008">
Vysvetlenia hlasovania
<P>
Ústne vysvetlenia hlasovania
<SPEAKER ID="137" NAME="Siiri Oviir" AFFILIATION="ALDE">
(ET) Vážená pani predsedajúca, rozhodnutie o zavedení nástroja flexibility je prejavom úspešnej medzinárodnej spolupráce a opäť poskytuje záruku, že európske inštitúcie považujú financovanie druhej fázy Plánu hospodárskej obnovy Európy za naliehavú otázku. Ďalším pozitívom tohto uznesenia je skutočnosť, že sme v pláne hospodárskej obnovy dokázali nájsť nevyčerpané fondy pre energetické projekty, čo sa neskôr potvrdilo v rozpočte. Hlasovala som za toto uznesenie.
<SPEAKER ID="139" NAME="Siiri Oviir" AFFILIATION="ALDE">
(ET) Podporila som aj túto správu, prijatie tejto správy, pretože výsledok zmierovacieho konania - zmierovací výbor zjavne nepostupuje veľmi priamočiaro a rýchlo - bol pozitívny: realizovať Plán hospodárskej obnovy Európy a plniť stanovený cieľ tohto plánu. Ďalším pozitívom bolo, že sme v neskoršom hlasovaní o rozpočte podporili predchádzajúce rozhodnutie vyčleniť 2,4 miliardy EUR na uvedené účely. Túto správu som podporila.
<SPEAKER ID="141" NAME="Chris Davies" AFFILIATION="ALDE">
Vážená pani predsedajúca, Nick Griffin z Britskej národnej strany naznačil, že moje hlasovanie bolo ovplyvnené obchodnými záujmami. Chcem jasne uviesť, že som hrdým obhajcom technológií s nízkymi emisiami uhlíka určených na boj proti zmene klímy. Nikdy som za svoju prácu nežiadal, ani nezobral ani halier. Robím to, pretože v to verím. Ku všetkým akciovým podielom, ktoré som kedy mal, som sa vždy prihlásil vo vyhlásení o finančných záujmoch a tieto záujmy mi nikdy nebránili kritizovať určité projekty v oblasti veternej energie.
<P>
Otvorenosť a transparentnosť boli vždy charakteristickými črtami môjho politického života a predtým, než sa Nick Griffin pokúsi očierňovať reputáciu poslancov, nech vysvetlí, prečo strana, ktorú vedie, dvakrát nedokázala včas predložiť svoje účtovné výkazy britskej volebnej komisii. Jeho účtovníci tvrdia, že účtovné výkazy neposkytujú pravdivý a nestranný pohľad na finančné záležitosti jeho strany. Veľa ľudí sa domnieva, že peniaze od členov jeho strany boli použité na osobné obohatenie. Ak to pán Griffin popiera, potom by možno mohol vytvoriť súbor účtovných výkazov, ktoré by schválili jeho vlastní audítori.
<SPEAKER ID="142" NAME="Ashley Fox" AFFILIATION="ECR">
Vážená pani predsedajúca, ak mi dovolíte nepresne citovať anglického poslanca 18. storočia Johna Dunninga, rozpočet EÚ sa zvýšil, rastie a mal by sa znížiť.
<P>
Hlasoval som proti uzneseniu o rozpočte, pretože porušuje 1-percentné obmedzenie na hrubý domáci produkt. Toto obmedzenie by sme nemali porušovať. Musíme si uvedomovať, že každé vynaložené euro pochádza od daňového poplatníka. S peniazmi od daňových poplatníkov by sme mali zaobchádzať obozretne a tento rozpočet uvážlivý nie je.
<SPEAKER ID="143" NAME="Syed Kamall" AFFILIATION="ECR">
Vážená pani predsedajúca, podobne ako môj kolega, ktorý vystúpil predo mnou, som hlasoval proti rozpočtu. Je zaujímavé, ako často hovoríme o spoločných európskych hodnotách a solidarite s občanmi. Napriek tomu si myslím, že v čase, keď mnohé komunity a rodiny zápasia so súčasnou hospodárskou situáciou, len ťažko platia účty, časť z nich prichádza o pracovné miesta a mnohým sa krátia mzdy, je poburujúce, že hlasujeme za zvýšenie rozpočtu, ktorý vôbec nezohľadňuje súčasnú hospodársku situáciu.
<P>
Potrebujeme zdravé financie, musíme preukázať, že chápeme obavy voličov, a s peniazmi daňových poplatníkov musíme zaobchádzať obozretne. Iba týmto spôsobom môžeme vytvoriť rast, ktorý tak veľmi potrebujeme, aby sme pomohli občanom vo všetkých krajinách Európskej únie. Z tohto dôvodu som hlasoval proti tomuto rozpočtu.
<P>
Chcel by som všetkým zaželať veselé Vianoce a šťastný Nový rok.
<SPEAKER ID="145" NAME="Laima Liucija Andrikien" AFFILIATION="PPE">
Vážená pani predsedajúca, hlasovala som za toto uznesenie, pretože Bielorusi dnes na tejto pôde preukázali úroveň svojej spolupráce s Európskou úniou.
<P>
Napriek mnohým ústnym uisteniam zo strany Bielorusov došlo doteraz iba k malým zmenám. Najnovšie sme od opozície počuli, že prezident plánuje podpísať dekrét obmedzujúci slobodný prístup k informáciám na internete.
<P>
EÚ určite musí podporiť Bielorusko, a tým ho priblížiť k Európe, avšak v prvom rade musíme prejaviť účasť bieloruským občanom.
<P>
Zdá sa, že pozastavením zákazov cestovania sa teraz usilujeme zblížiť s bieloruskými orgánmi, avšak takéto zákazy stále platia pre bežných Bielorusov. Pre väčšinu Bielorusov je 60 EUR za schengenské víza príliš veľa. Cena pre ruských občanov je pritom iba polovičná. EÚ by neškodovala, keby občania Bieloruska platili iba poplatky za víza, ktoré nie sú vyššie ako 5 EUR.
<SPEAKER ID="146" NAME="Predsedajúca">
Bola by som vďačná, keby pán Brok a pán Saryusz-Wolski viedli svoje diskusie niekde inde. Pán Brok, mohli by ste, prosím, tento rozhovor viesť mimo tohto Parlamentu?
<P>
Mohli by ste si to, prosím, vydiskutovať niekde inde?
<P>
Von!
<P>
Pán Brok, odíďte, prosím, z Parlamentu a diskutujte inde.
<P>
Pán Preda, ak chcete poskytnúť vysvetlenie k hlasovaniu o Bielorusku, môžete. Chcete poskytnúť vysvetlenie?
<SPEAKER ID="147" NAME="Cristian Dan Preda" AFFILIATION="PPE">
(RO) Chcel som podať vysvetlenie, prečo som hlasoval za návrh predložený pánom Schulzom. Keďže som nepredpokladal, že bude takýto návrh predložený, vopred som sa nezapísal, chcel by som však vysvetliť, prečo som hlasoval za prvý návrh pána Schulza týkajúci sa...
<P>
(Predsedajúca prerušila rečníka.)
<SPEAKER ID="148" NAME="Predsedajúca">
Je mi to ľúto, ale nie je to možné. Myslela som si, že chcete hovoriť o Bielorusku.
<SPEAKER ID="150" NAME="Laima Liucija Andrikien" AFFILIATION="PPE">
Vážená pani predsedajúca, za toto uznesenie som hlasovala, pretože situácia v Kongu je strašná. Každý mesiac v krajine násilie ozbrojených skupín pripraví o život desaťtisíce ľudí. Konžské ozbrojené sily v niektorých prípadoch bez zábran používajú násilie a neraz sú hlavnými páchateľmi zločinov, pričom obeťami tohto násilia sú spravidla civilisti. Situácia žien je šokujúca, pričom špecifickým problémom krajiny je sexuálne násilie. Boli hlásené prípady znásilnení spáchané takmer všetkými bojujúcimi stranami vrátane konžskej armády.
<P>
Vítame zapojenie EÚ v otázke Konga. Európske vojenské nasadenie prispelo k tomu, aby sa zabránilo podobnej situácii, aká nastala v Rwande. Mimoriadne dôležitá je policajná misia EÚ, pretože hlavným problémom, ktorému Kongo čelí, sú beztrestnosť a nedostatočné možnosti trestného stíhania. Aby sa však dosiahol výrazný pokrok, potrebujeme väčšie zapojenie medzinárodného spoločenstva. Z tohto dôvodu je nutné, aby sa prostredníctvom mierovej misie MONUC uskutočňovalo viac zásahov a aby sa Organizácii Spojených národov poskytlo viac prostriedkov.
<SPEAKER ID="151" NAME="Nirj Deva" AFFILIATION="ECR">
Vážená pani predsedajúca, keď odchádzame na vianočné prázdniny za veľkými moriakmi a inými pokrmami, ktoré jeme vo sviatočnom období, musíme odchádzať aj s myšlienkou, že v Konžskej demokratickej republike v tom istom období veľa ľudí zomrie.
<P>
Od roku 1999 bolo zabitých takmer päť miliónov ľudí a odhaduje sa, že 45 000 - čo je počet obyvateľov malého anglického mesta - 45 000 ľudí tam príde každý mesiac o život. Keď oslavujeme Vianoce, mali by sme na to myslieť a pýtať sa sami seba, či s týmito ľuďmi v Konžskej demokratickej republike vôbec žijeme na rovnakej planéte.
<P>
Asi dvadsať rokov alebo dlhšie sa Organizácia Spojených národov statočne usiluje o stabilizáciu tejto situácie, avšak iba s 20 000 vojakmi. Ako sa vôbec dá udržať mier s 20 000 vojakmi? Organizácii Spojených národov musíme pomôcť v účinnom pôsobení a musíme zatknúť tých, ktorých činy zostávajú nepotrestané, tých, ktorí znásilňujú a zabíjajú ženy a deti. Naozaj s tým musíme skoncovať.
<SPEAKER ID="153" NAME="Simon Busuttil" AFFILIATION="PPE">
Vážená pani predsedajúca, v mene skupiny EPP chcem uviesť, že Európska ľudová strana hlasovala proti tomuto uzneseniu nie preto, že nepodporuje transparentnosť alebo prístup k dokumentom (ktoré, prirodzene, v súlade s novou zmluvou podporuje), ale preto, že predložila vlastné uznesenie - o ktorom sme napokon nehlasovali -, ktoré podľa nás prináša vyváženejší prístup k tejto veľmi chúlostivej otázke.
<P>
Pri diskusiách o otázke prístupu k dokumentom a o transparentnosti si musíme dať pozor, aby sme neprekročili únosnú mieru a aby sme dokumenty a postupy neodhalili do takej miery, ktorá by znemožnila funkčnosť celého systému. Ak úplne sprístupníme tajné a neverejné rokovania, môžeme nakoniec poškodiť práve tie rokovania a práve ten systém, na ktorom sme stavali.
<P>
Písomné vysvetlenia hlasovania
<SPEAKER ID="998" NAME="Andrew Henry William Brons  " AFFILIATION="NI">
písomne. - Za túto správu som hlasoval veľmi neochotne. Hoci sa týkala predovšetkým prerozdeľovania existujúcich prostriedkov, zahŕňala by dotácie s použitím nástroja flexibility. Avšak hlavným cieľom bolo odškodniť Bulharsko a ďalšie krajiny, ktoré boli napriek svojim závažným výhradám nútené vyradiť z prevádzky fungujúce jadrové reaktory. EÚ dala prísľub poskytnúť finančné prostriedky a tento prísľub sa musel dodržať.
<SPEAKER ID="997" NAME="David Casa  " AFFILIATION="PPE">
písomne. - Po zmierovacom zasadnutí, ktoré sa konalo 18. novembra 2009, dokázali Parlament a Rada dospieť k dohode, pokiaľ ide o využívanie nástroja flexibility v prospech EERP, ako aj pokiaľ ide o vyradenie bulharskej elektrárne Kozloduj z prevádzky. Dôležité sú síce obe záležitosti, mám však pocit, že riadne a náležité vyradenie tejto elektrárne z prevádzky má mimoriadny význam. Preto som sa rozhodol podporiť pána spravodajcu a za túto správu hlasovať.
<SPEAKER ID="996" NAME="Diogo Feio  " LANGUAGE="PT">
Návrh uznesenia, o ktorom sa diskutuje, sa týka európskeho financovania na obdobie 2010 - 2013 v prípade vyradenia jadrovej elektrárne Kozloduj z prevádzky a mobilizácie nástroja flexibility na tento účel, a teda aj splnenia záväzku voči Bulharsku, ktorý sme mu dali počas prístupového procesu.
<P>
Týka sa aj dodatočných finančných prostriedkov v rámci nástroja flexibility na druhú fázu Plánu hospodárskej obnovy Európy v oblasti energetiky, keďže tento plán doteraz nebol primerane financovaný.
<P>
Nepopieram, že jadrová energia môže tvoriť súčasť vyváženého európskeho energetického portfólia a že jej využívanie môže znížiť vonkajšiu závislosť v tejto oblasti, domnievam sa však, že Európa sa nemôže vyhnúť tomu, aby sa podieľala na úsilí uzavrieť toto zastarané jadrové zariadenie a súčasne zabezpečila, aby si projekty hospodárskej obnovy zaslúžili primerané financovanie.
<P>
Environmentálna bezpečnosť, ku ktorej sa dospeje vyradením elektrárne Kozloduj z prevádzky, ako aj vyššie investície do energetických projektov sú dobrými dôvodmi na mobilizáciu nástroja flexibility.
<SPEAKER ID="995" NAME="José Manuel Fernandes  " LANGUAGE="PT">
Na zmierovacom zasadnutí 18. novembra 2009 bol mobilizovaný nástroj flexibility na financovanie vyradenia jadrovej elektrárne Kozloduj z prevádzky vo výške 75 miliónov EUR na rok 2010. Odsudzujem to, že Komisia tieto nároky na financovanie predložila iba v opravnom liste č. 2/2010 po prvom čítaní v Parlamente, inak povedané, po tom, ako Parlament určil svoje priority.
<P>
Tým sa vytvoril ďalší tlak na podkapitolu 1a, ktorý výrazne ovplyvňuje dynamiku rokovaní o rozpočte na rok 2010 a ohrozuje politické priority Parlamentu. Jednako je však nutné dodržiavať dané sľuby, ako napríklad v prípade protokolu týkajúceho sa podmienok vstupu Bulharska do Európskej únie, ktorý zahŕňa záväzok EÚ financovať vyradenie elektrárne Kozloduj z prevádzky. Dodatočnými finančnými prostriedkami, ktoré budú v rokoch 2011 - 2013 potrebné v celkovej výške 225 miliónov EUR, sa bude potrebné zaoberať pri revízii viacročného finančného rámca v strede obdobia. Ďalšie financovanie elektrárne Kozloduj v rokoch 2011 - 2013 by sa nemalo dotknúť financovania existujúcich viacročných programov a činností. Z tohto dôvodu som za správu hlasoval.
<SPEAKER ID="994" NAME="Jean-Luc Mélenchon  " LANGUAGE="FR">
Využívanie tohto fondu vychádza z logiky obsiahnutej v energetickom portfóliu Plánu hospodárskej obnovy Európy. Z tých istých dôvodov sa hlasovania zdržím.
<SPEAKER ID="992" NAME="David Casa  " AFFILIATION="PPE">
písomne. - Plán obnovy bol jednou z reakcií Komisie na hospodársku krízu, ktorá Európu sužuje v posledných rokoch. Medzi jeho ciele patrí obnova dôvery podnikov aj spotrebiteľov a predovšetkým zabezpečenie toho, aby prebiehalo úverovanie. Bolo potrebné konať flexibilne a umožniť, aby sa finančné prostriedky v prípade potreby prerozdeľovali z iných rozpočtov. Z tohto dôvodu musím názory pána spravodajcu podporiť a hlasovať za túto správu.
<SPEAKER ID="991" NAME="José Manuel Fernandes  " LANGUAGE="PT">
Plán hospodárskej obnovy Európy, na ktorý Parlament v marci 2009 vyčlenil sumu 5 miliárd EUR, je rozdelený na transeurópske energetické projekty a projekty na rozvoj širokopásmového internetu vo vidieckych oblastiach. Ide o dôležitý nástroj pri zvládaní hospodárskej krízy, oživovaní hospodárstva, a tým aj pri vytváraní pracovných príležitostí. Parlament, Rada a Komisia dosiahli počas zmierovacieho zasadnutia 18. novembra dohodu o financovaní druhého roku (2010) EERP do výšky 2,4 miliardy EUR. Toto financovanie určené na energetické projekty a projekty týkajúce sa širokopásmového internetu vyžaduje revíziu viacročného finančného rámca na roky 2007 - 2013.
<P>
Financovanie EERP by sa nemalo odkladať na nasledujúce roky, a preto oceňujem dosiahnutie dohody. Taktiež by som chcel poukázať na to, že súčasný viacročný finančný rámec nespĺňa finančné potreby Európskej únie. Komisia by mala preto urýchlene predložiť návrh na revíziu viacročného finančného rámca v polovici obdobia. Súhlasím aj s potrebou predĺžiť viacročný finančný rámec na roky 2007 - 2013 na roky 2015 - 2016. Z tohto dôvodu som za správu hlasoval.
<SPEAKER ID="990" NAME="Ilda Figueiredo  " LANGUAGE="PT">
Napriek tomu, že sa mobilizované finančné prostriedky do určitej miery využívajú pozitívnym spôsobom, ešte stále majú ďaleko od toho, aby dostatočne riešili potrebu podpory pre vidiecke oblasti. Poľnohospodárstvo v krajinách Európskej únie potrebuje oveľa viac a poľnohospodári, ktorí obrábajú pôdu, volajú po poľnohospodárskej politike, ktorá povzbudí výrobu, zaručí im slušné živobytie a bude predchádzať pokračujúcemu rozširovaniu púští vo vidieckych oblastiach.
<P>
Preto ak chceme skutočne prispieť k obnove európskeho hospodárstva, nestačí iba rozprávať o tom, že podporujeme súdržnosť v oblasti zdrojov energie a podporujeme širokopásmový internet vo vidieckych oblastiach.
<P>
Ako sme už uviedli, zastávame názor, že je potrebná dôkladná revízia politík Spoločenstva a značné zvýšenie rozpočtových prostriedkov.
<P>
Z tohto dôvodu sme sa zdržali hlasovania.
<SPEAKER ID="989" NAME="Jean-Luc Mélenchon  " LANGUAGE="FR">
Energetické portfólio Plánu hospodárskej obnovy Európy obsahuje niekoľko pozoruhodných návrhov. Medzi ne patrí vytvorenie osobitného fondu pre rok 2020, zvýšenie štátnych požiadaviek, pokiaľ ide o environmentálne vlastnosti tovarov, a stimuly pre výstavbu energeticky úsporných budov. Vyradenie bulharskej jadrovej elektrárne prvej generácie Kozloduj z prevádzky túto naliehavú požiadavku spĺňa. Rovnako významná je však aj skutočnosť, že EÚ neplánuje poskytnúť vôbec žiadnu pomoc projektom, ktoré by znamenali odklon od jadrovej energie.
<P>
Hoci je to naliehavé, EÚ očividne nie je pevne odhodlaná odpútať sa od maximálnej produktivity. Ako by aj mohla, keď je odhodlaná absolútne uprednostňovať zásady liberalizmu, ktoré tento plán obnovy glorifikuje? Z tohto dôvodu som sa rozhodol zdržať hlasovania o tejto kapitole.
<SPEAKER ID="987" NAME="Liam Aylward" AFFILIATION="ALDE">
písomne. - (GA) Podporil som rozpočet Európskej únie na rozpočtový rok 2010. Obzvlášť oceňujem dohodu s Radou, ktorá výrobcom mlieka a mliečnych výrobkov poskytne dodatočnú podporu vo výške 300 miliónov EUR. Jednou z požiadaviek Parlamentu predložených počas rozhovorov o rozpočte na rok 2010 bolo vytvorenie mliečneho fondu vo výške 300 miliónov EUR na riešenie krízy v mliekarenskom odvetví. Napriek tomu, že Komisia s návrhom spočiatku súhlasila, chcela do tohto fondu vložiť iba 280 miliónov EUR.
<P>
Tieto finančné prostriedky poskytnú obrovskú pomoc výrobcom mlieka a mliečnych výrobkov, ktorých počas leta vážne postihli nízke ceny a majú problémy s likviditou. Vítam aj podporu, ktorá bola v rozpočte vyčlenená pre organizáciu Special Olympics a jej žiadosť týkajúcu sa financovania Európskych letných hier špeciálnej olympiády vo Varšave v roku 2010 a svetových letných hier špeciálnej olympiády v Aténach v roku 2011. Na hry špeciálnej olympiády bolo vyčlenených 6 miliónov EUR, pričom poskytnutie dodatočných finančných prostriedkov sa predpokladá v roku 2011.
<SPEAKER ID="986" NAME="Françoise Castex  " LANGUAGE="FR">
S neveľkým nadšením som hlasovala za európsky rozpočet na rozpočtový rok 2010 s cieľom neohroziť financovanie druhej časti Plánu hospodárskej obnovy Európy (týkajúcej sa energetickej infraštruktúry a širokopásmového internetu), spustenie novej európskej iniciatívy na podporu mikroúverov (vo výške 25 miliónov EUR za rok 2010) alebo mimoriadnu pomoc pre mliekarenské odvetvie (ďalších 300 miliónov EUR). Chcela by som zdôrazniť, že som spolu s mojimi francúzskymi socialistickými kolegami hlasovala proti finančnému výhľadu na roky 2007 - 2013 už v roku 2006. Vtedy sme kritizovali obmedzený rozpočet, ktorý by pre svoje nedostatky neumožňoval rozvoj ďalekosiahlych inovačných projektov. Dnes sa naša analýza potvrdzuje: tento rozpočet nám neumožňuje riešiť krízu a je odrazom neexistencie európskeho politického projektu. Napriek tomu, že bezprecedentná hospodárska kríza, ktorou Európa prechádza, vyžaduje silnú spoločnú odozvu Únie, Rada a Európska komisia sa rozhodli členským štátom umožniť, aby vypracovali vlastné plány obnovy. S takýmto rozpočtom neobnovíme trvalý rast a nedokážeme úspešne bojovať proti zmene klímy.
<SPEAKER ID="985" NAME="Vasilica Viorica Dăncilă  " LANGUAGE="RO">
Výsledok hlasovania o rozpočte na rok 2010 je významným krokom pri navrhovaní a uplatňovaní spoločných noriem a opatrení potrebných na reguláciu energetiky, technológií, poľnohospodárstva a infraštruktúry. Vníma sa to ako poskytnutie náležitej podpory v súvislosti s tým, že hospodárstva členských krajín čelia krízovej situácii. Vítam vyčlenenie 300 miliónov EUR - hoci pôvodne bolo vyčlenených iba 280 miliónov EUR - na okamžitú pomoc výrobcom mlieka a mliečnych výrobkov, ktorí čelia prepadu cien a v dôsledku toho aj neistote. Verím, že toto opatrenie bude riešiť príčiny, ale predovšetkým dôsledky, ktoré viedli k tomuto výraznému prepadu na trhu s mliečnymi výrobkami, odohrávajúcemu sa na pozadí súčasnej hospodárskej krízy.
<SPEAKER ID="984" NAME="Marielle De Sarnez  " LANGUAGE="FR">
Práve bol prijatý rozpočet EÚ na rok 2010. S týmto rozpočtom vo výške 2,4 miliardy EUR budeme schopní financovať druhú a poslednú fázu Plánu hospodárskej obnovy Európy a to je dobrá správa. Bohužiaľ, v Rade došlo k pozastaveniu rokovaní o financovaní európskeho programu na podporu mikroúverov - mimoriadne užitočného a potrebného nástroja na oživenie rastu.
<P>
Poľutovaniahodné je aj to, že v čase hospodárskej a sociálnej krízy, ktorá nemá obdobu, Rada odmietla pozmeňujúci a doplňujúci návrh Parlamentu na zvýšenie pomoci prideľovanej ľuďom v najväčšej núdzi, pričom rok 2010 bol vyhlásený za "Európsky rok boja proti chudobe a sociálnemu vylúčeniu".
<P>
Na druhej strane, oznámenie Európskej rady z minulého piatka o ochote EÚ a jej členských štátov prispieť k financovaniu a urýchleniu ročného plnenia 2,4 miliardy EUR od roku 2010 do roku 2012 s cieľom pomôcť rozvojovým krajinám v boji proti zmene klímy je krokom správnym smerom. Ak však Rada chce byť dôsledná a zodpovedná, musí akceptovať naliehavú potrebu revízie finančného rámca na roky 2007 - 2013 v polovici obdobia. Bohužiaľ, bez toho nebude toto oznámenie ničím iným ako získavaním lacnej publicity.
<SPEAKER ID="983" NAME="Göran Färm, Anna Hedh, Olle Ludvigsson a Åsa Westlund  " LANGUAGE="SV">
My švédski sociálni demokrati sme sa dnes rozhodli hlasovať za druhú časť financovania Plánu hospodárskej obnovy Európy. Plán je významným krokom v našom spoločnom úsilí umožniť EÚ, aby sa zotavila z finančnej a hospodárskej krízy. Veľká časť plánu obnovy sa ale týka investícií do technológií na zachytávanie a skladovanie uhlíka (CCS). Podporujeme ďalší výskum v tejto oblasti, máme však pocit, že by sme sa na túto technológiu nemali príliš zameriavať, kým nebude porovnaná s inými existujúcimi metódami znižovania emisií uhlíka. Takéto porovnanie by nám umožnilo investovať prostriedky EÚ tam, kde by v boji proti zmene klímy prinášali najväčší osoh.
<P>
Podporujeme rozpočtový záväzok a hlasovali sme za všetky časti rozpočtu s výnimkou požiadavky na zavedenie trvalej podpory pre mliekarenské odvetvie. Hlasovali sme proti tejto požiadavke.
<SPEAKER ID="982" NAME="Diogo Feio  " LANGUAGE="PT">
Ako som už povedal, domnievam sa, že je podstatné, aby sme pri diskusiách o prideľovaní finančných prostriedkov rozličným odvetviam európskeho hospodárstva brali do úvahy špecifické podmienky krízy, ktorú zažívame. Som predovšetkým presvedčený, že je nevyhnutné, aby boli vyčlenené finančné prostriedky na realizáciu Plánu hospodárskej obnovy Európy, najmä pokiaľ ide o prijímanie opatrení na stimuláciu hospodárskeho rastu, konkurencieschopnosti, súdržnosti a ochrany pracovných miest.
<P>
Opätovne zdôrazňujem, že je nevyhnutné vyčleniť potrebné finančné prostriedky tak, aby malé a stredné podniky, ktoré patria k hlavným obetiam krízy, mohli dostávať podporu, ktorá im pomôže prekonať túto krízu, a že pre národný hospodársky rast sú životne dôležité štrukturálne fondy a kohézny fond.
<P>
Je mi ale ľúto, že na vytvorenie fondu pre mliekarenské odvetvie bolo vyčlenených iba 300 miliónov EUR, čo považujem za príliš málo. Závažná kríza, ktorú toto odvetvie v súčasnosti zažíva, by nás oprávňovala na vyčlenenie väčšieho množstva finančných prostriedkov, ktoré by výrobcom pomohli prekonať ťažkosti, ktorým momentálne čelia.
<SPEAKER ID="981" NAME="José Manuel Fernandes  " LANGUAGE="PT">
Tento rozpočet bude užitočný pri boji proti nezamestnanosti a naštartovaní hospodárstva. Parlament si za prioritu stanovil Plán hospodárskej obnovy Európy a v nasledujúcom roku naň vyčlenil 2,4 miliardy EUR. Oceňujem pridelenie dodatočných finančných prostriedkov vo výške 300 miliónov EUR mliekarenskému odvetviu, podporujem však vytvorenie rozpočtovej položky na zriadenie stáleho fondu pre toto odvetvie. Za veľmi dôležitú považujem aj revíziu súčasného viacročného finančného rámca na roky 2007 - 2013 a jeho predĺženie na rozpočtové roky 2015 - 2016, čo sme navrhovali v tomto rozpočte. Chcel by som poukázať na to, že boj proti zmene klímy je prioritou EÚ, ktorej v tomto rozpočte nie je venovaná dostatočná pozornosť. Taktiež by som chcel upozorniť na to, že energetická bezpečnosť je pre Úniu životne dôležitá, a preto oceňujem schválenie projektu Nabucco. Rozpočty pre Parlament a ďalšie inštitúcie, ktoré boli predložené do druhého čítania, sú identické s rozpočtami, ktoré sme schválili v prvom čítaní. Podľa okruhu 5 máme rezervy vo výške 72 miliónov EUR, ktoré sa prednostne použijú na financovanie ďalších výdavkov, ktoré priamo vyplývajú zo vstupu Lisabonskej zmluvy do platnosti. Z týchto dôvodov som hlasoval za správu.
<SPEAKER ID="980" NAME="Ilda Figueiredo  " LANGUAGE="PT">
Hlasovali sme proti tejto správe, ktorá "víta celkovú dohodu o rozpočte na rok 2010", pretože ide o rozpočet Spoločenstva, ktorý je už odrazom priorít vytýčených v Lisabonskej zmluve pre Európsku úniu, ktorá je čoraz neoliberálnejšia a militaristickejšia a čoraz menej sa zaoberá hospodárskou a sociálnou súdržnosťou.
<P>
Uprostred hospodárskej a sociálnej krízy, ktorá má nesmierne dôsledky na zamestnanosť a životné podmienky ľudí, je neprijateľné, aby návrh rozpočtu Spoločenstva počítal s platbami o 11 miliárd EUR nižšími, ako sa plánovalo vo finančnom výhľade.
<P>
Oceňujeme ale skutočnosť, že niektoré návrhy, ktoré sme predložili, boli prijaté, a to konkrétne:
<P>
vytvorenie rozpočtového okruhu na opatrenia v textilnom a obuvníckom priemysle s cieľom vytvoriť program Spoločenstva pre priemysel,
<P>
vytvorenie ďalšieho okruhu na podporu transformácie nestabilných pracovných miest na pracovné miesta so zaručenými právami.
<P>
Cieľom týchto návrhov je po prvé, upriamiť pozornosť na vážnu krízu, ktorou v súčasnosti prechádza textilný priemysel a ktorú sčasti spôsobil exponenciálny nárast dovozu z tretích krajín, a po druhé, prispieť k boju proti rýchlemu nárastu nestability pracovných miest, nezamestnanosti a chudoby.
<SPEAKER ID="979" NAME="Lidia Joanna Geringer de Oedenberg  " LANGUAGE="PL">
Vážená pani predsedajúca, výsledkom zmierovacieho postupu bola dohoda o úrovni výdavkov, ktorá bola prijateľná pre Parlament a dostatočná na realizáciu najdôležitejších budúcoročných cieľov Únie. Mimoriadne významné sú dohody týkajúce sa prostriedkov na realizáciu Plánu hospodárskej obnovy Európy vrátane projektov v oblasti energetiky, na ktoré bolo vyhradených 1 980 miliónov EUR. Na zvyšovanie dostupnosti širokopásmového internetu, ktorý prispeje k realizácii zásad lisabonskej stratégie, bude celkovo vyčlenených 420 miliónov EUR. V súvislosti so vstupom Lisabonskej zmluvy do platnosti boli na poslednú chvíľu uskutočnené významné zmeny v plánovaných administratívnych výdavkoch.
<P>
Ustanovenie Európskej rady ako inštitúcie EÚ, ako aj zriadenie úradu predsedu Európskej rady a Európskej služby pre vonkajšiu činnosť so sebou prinášajú dôsledky pre rozpočet Únie. Náklady spojené s Európskou radou a jej predsedom sa odhadujú na 23,5 milióna EUR a budú hradené pomocou úspor z roku 2009, pričom náklady spojené so zriadením služby pre vonkajšiu činnosť môžu byť dokonca vyššie ako 72 miliónov EUR, ktoré sa momentálne nachádzajú v rozpočtovej rezerve na rok 2010. Takže diskusie o výdavkoch v roku 2010 sa dneškom nekončia. Finančné prostriedky v rezerve sa môžu ukázať ako nedostatočné. V tomto prípade bude nevyhnutné rozpočet korigovať. Z tohto dôvodu je potrebné vyzvať členské štáty, aby preukázali zodpovednosť a sprístupnili prostriedky, ktoré Únia potrebuje, aby si plnila nové povinnosti, ktoré jej vyplývajú z Lisabonskej zmluvy.
<SPEAKER ID="978" NAME="Sylvie Guillaume  " LANGUAGE="FR">
Pri hlasovaní za rozpočet na rok 2010 mi trochu chýbalo nadšenie, pretože rozpočet vôbec nezodpovedá náročným problémom, ktorým musíme čeliť, a to nielen v súvislosti s vážnou hospodárskou a sociálnou krízou, ale ani pokiaľ ide o boj proti zmene klímy. Mojím hlavným cieľom pri hlasovaní bolo uprednostniť podporu Plánu hospodárskej obnovy Európy, spustenia novej iniciatívy týkajúcej sa mikroúverov (25 miliónov EUR v roku 2010) a mimoriadnej pomoci pre mliekarenské odvetvie (300 miliónov EUR). V budúcnosti budeme musieť vyhodnotiť efektivitu rozpočtového rámca EÚ, aby sme si zabezpečili kolektívne prostriedky na činnosti, ktoré sú skutočne prispôsobené reformám.
<SPEAKER ID="977" NAME="Jörg Leichtfried  " AFFILIATION="S&amp;D">
písomne. - (DE) Hlasujem za správu o rozpočte EÚ na rok 2010. Mimoriadne ma teší, že hoci ide o posledný rozpočet dohodnutý na základe Zmluvy z Nice a hoci Európsky parlament na tomto základe nemá žiadnu formálnu rozhodovaciu právomoc týkajúcu sa výdavkov v oblasti poľnohospodárstva, dosiahli sme dohodu o rozpočtovej položke vo výške 300 miliónov EUR na podporu výrobcov mlieka a mliečnych výrobkov.
<SPEAKER ID="976" NAME="Petru Constantin Luhan  " LANGUAGE="RO">
Pokiaľ ide o Plán hospodárskej obnovy Európy, rozpočet EÚ na rok 2010 dodržiava predchádzajúce záväzky na európskej úrovni. Napriek tomu, že sme pomerne ťažko hľadali potrebné prostriedky na boj s problémami, ktoré vyvolala kríza, aj prostriedky na pokračovanie v už existujúcich rozvojových projektoch Európskej únie, domnievam sa, že rozpočet široko pokrýva obe tieto problematiky. Boli napríklad dodržané záväzky, ktoré predseda Európskej komisie prijal koncom roka 2008, a boli zavedené aj inovačné opatrenia, ako je napríklad prípravná akcia Erasmus pre mladých podnikateľov. Tento rozpočet umožní Rumunsku, aby naďalej získavalo finančnú podporu zo štrukturálnych fondov a kohézneho fondu. Okrem toho sa vytvárajú dobré podmienky na riešenie otázky hraníc vo východnej časti Európskej únie, ako aj podmienky pre čiernomorský región, keďže boli vyčlenené prostriedky na prípravnú akciu zameranú na monitorovanie životného prostredia v čiernomorskom regióne a na spoločný európsky rámcový program pre rozvoj tohto regiónu. Navyše sme napriek tomu, že prechádzame ťažkým obdobím, vzali do úvahy zameranie na cestovný ruch ako zdroj rozvoja, na čo poukazuje pridelenie rozpočtových prostriedkov na udržateľný a sociálny cestovný ruch.
<SPEAKER ID="975" NAME="Jean-Luc Mélenchon  " LANGUAGE="FR">
Rozpočet Európskej únie je odrazom jej politík: je neoliberálny a nevšíma si záujem väčšiny. Kríza kapitalistického systému a environmentálna kríza - dôsledok fanatickej posadnutosti maximálnou produktivitou, ktorú so sebou prináša nekonečná snaha o dosahovanie zisku - ho nijako neovplyvní. EÚ naďalej nekriticky uplatňuje neoliberálne dogmy bez toho, aby patrične zohľadňovala dôkazy ich ekonomickej neúčinnosti a ich škodlivého vplyvu na životné prostredie a spoločnosť.
<P>
Parlament len včera hlasoval za pomoc prideľovanú v rámci Európskeho fondu na prispôsobenie sa globalizácii. Tento fond je jasným a jednoznačným prejavom vnášania socialistického uhla pohľadu na nezmyselné zmeny sídla veľkých zoskupení, ako sú Ford, Nokia a Dell. A to je iba jeden príklad. Čo môžeme povedať o Pláne hospodárskej obnovy Európy, ktorý obhajuje voľný obchod, flexibilnú prácu a maximálnu produktivitu? Nie, takáto Európa určite nie je riešením, ale problémom. Hlasovanie za tento rozpočet by bolo proti všeobecnému európskemu záujmu.
<SPEAKER ID="974" NAME="Nuno Melo  " LANGUAGE="PT">
Správa, ktorá dnes bola prijatá, je mimoriadne dôležitá v niekoľkých ohľadoch, a predovšetkým preto, že počíta s plánom hospodárskej obnovy v hodnote 2,5 miliardy EUR. Pre textilné odvetvie bola taktiež schválená suma 300 miliónov EUR, ktoré Parlament dlhodobo požadoval. Rozpočet zahŕňa aj niekoľko riadkov týkajúcich sa podpory zameranej na vyhodnocovanie stavu kľúčových odvetví hospodárstva, ako je textilný a obuvnícky priemysel a rybné hospodárstvo s cieľom obnovy rybárskych lodí. V našej krajine ide o veľmi dôležité odvetvia. Pilotné projekty na zastavenie rozširovania púští a na zachovanie pracovných miest sú v časoch hospodárskej krízy taktiež mimoriadne dôležité. Treba upozorniť aj na to, že išlo o posledný rozpočet EÚ vychádzajúci zo Zmluvy z Nice. Podľa Lisabonskej zmluvy sú právomoci Parlamentu rozšírené na celý rozpočet.
<SPEAKER ID="973" NAME="Willy Meyer  " LANGUAGE="ES">
Tento rozpočet nepomôže vyriešiť hospodárske, sociálne a environmentálne problémy, pred ktorými stojí Európska únia a ktoré kríza prehĺbila.
<P>
Nedokázal zohľadniť ani zvyšovanie sociálnych a regionálnych nerovností, nezamestnanosti a chudoby. Aby sa dosiahla skutočná hospodárska a sociálna súdržnosť, rozpočet Európskej únie musí slúžiť na účinné uprednostňovanie politík konvergencie na základe spoločenského pokroku, zachovávania a podpory potenciálu jednotlivých členských štátov, udržateľného využívania prírodných zdrojov a ochrany životného prostredia.
<P>
Celá naša skupina jednotne odmieta myšlienku využívania rozpočtu Spoločenstva na podporu militaristickejšej a neoliberálnej Európskej únie. Z tohto dôvodu nesúhlasíme so zvýšením vojenských výdavkov, ktoré sú zahrnuté v rozpočte. V tejto súvislosti chceme zdôrazniť potrebu demokratickej kontroly výdavkov týkajúcich sa Spoločnej zahraničnej a bezpečnostnej politiky. Ide o sivú zónu mimo dosahu kontroly, ktorej podliehajú rozpočtové výdavky.
<SPEAKER ID="972" NAME="Andreas Mölzer  " LANGUAGE="DE">
V čase hospodárskej krízy, keď sú európski občania vystavení vlnám prepúšťania a škrtom v oblasti sociálnych služieb, musí šetriť aj Európska únia. V ťažkých hospodárskych časoch sú opatrenia na stimuláciu hospodárstva určite potrebné, ale je otázne, či túto stimuláciu dokážeme dosiahnuť prostredníctvom nástrojov, ako je Plán hospodárskej obnovy Európy. V minulosti toľko vychvaľované programy EÚ napriek prísľubom nepriniesli žiadny výsledok. Mnohé dotácie EÚ sa navyše ukázali len ako lákadlo pre rôzne druhy zneužívania. Z toho vyplýva, že ťažko zarobené peniaze daňových poplatníkov celé roky unikali nevedno kam. Namiesto ďalšieho zvyšovania rozpočtu EÚ je potrebný rozsiahly prenos systému dotácií späť na vnútroštátnu úroveň. Z tohto dôvodu návrh rozpočtu odmietam.
<SPEAKER ID="971" NAME="Aldo Patriciello  " LANGUAGE="IT">
Vážený pán predsedajúci, dámy a páni, oceňujem vynikajúcu prácu pána spravodajcu, ktorý dokázal zabezpečiť financovanie Plánu hospodárskej obnovy Európy vo výške 1,98 miliardy EUR a dokázal z neho urobiť zásadný cieľ rozpočtu na rok 2010.
<P>
Som presvedčený, že nový plán oživí podnety k hospodárskemu rastu, konkurencieschopnosti, súdržnosti a ochrane pracovných miest v Európe a zároveň ukáže, že rozpočet EÚ je nástroj zameraný na uprednostňovanie záujmov európskych občanov, ktorý dokáže zabezpečiť konkrétnu odozvu tak, aby pomohol pri prekonávaní súčasnej hospodárskej krízy, ktorá postihla kontinent.
<P>
Teraz je úlohou Komisie, aby zabezpečila súlad všetkých projektov financovaných v rámci plánu obnovy so súčasnými právnymi predpismi EÚ v oblasti ochrany životného prostredia. Treba oceniť aj spoločné vyhlásenie, ktoré vyzýva na zjednodušenie a cielenejšie využívanie štrukturálnych fondov a kohézneho fondu na pomoc pri zvládaní dôsledkov hospodárskej krízy.
<P>
Vyčlenenie 300 miliónov EUR na preklenutie krízy v mliekarenskom odvetví je taktiež veľmi účinné. Tieto prostriedky predstavujú dodatočných 20 miliónov EUR oproti odporúčaniu Rady, čo môžeme iba uvítať.
<SPEAKER ID="970" NAME="Marit Paulsen, Olle Schmidt a Cecilia Wikström  " LANGUAGE="SV">
Domnievame sa, že ak má poľnohospodárska politika prinášať úžitok spotrebiteľom a vidieckemu obyvateľstvu, mala by byť deregulovaná a mala by vychádzať z trhových princípov. Z tohto dôvodu je potrebná úplná reforma spoločnej poľnohospodárskej politiky.
<P>
V poľnohospodárstve by mali byť čo najskôr, najneskôr do roku 2015, zrušené všetky formy vývozných dotácií a dotácií výroby. Ak máme bojovať proti globálnej chudobe a hladu, nevyhnutné je aj zrušenie dotácií poľnohospodárstva EÚ a USA. V tom istom období by malo dôjsť k postupnému odstraňovaniu všetkých obchodných bariér týkajúcich sa poľnohospodárskej výroby a rybného hospodárstva, čo by umožnilo voľné obchodovanie s potravinárskymi výrobkami.
<P>
Časť rozpočtu EÚ na rok 2010, ktorá sa týka poľnohospodárstva, spadá pod okruh 2 - "Zachovanie a riadenie prírodných zdrojov" - vytvára takzvaný blok 3. Tento blok zahŕňa intervenčné a podporné opatrenia, s ktorými nesúhlasíme, vrátane rozličných opatrení, ktoré sa týkajú skladovania - napríklad alkoholu - a rozsiahlej podpory EÚ pre vinárstvo. Zahŕňa aj podporu EÚ pre dodávky mlieka a ovocia do škôl. Vo svojej podstate je to dôležité, veríme však, že táto otázka patrí na vnútroštátnu úroveň. Blok zahŕňa aj dôležité iniciatívy, ktoré sa týkajú napríklad životných podmienok zvierat a kontrol podmienok pri preprave zvierat, ktoré by sme v zásade uvítali. Keďže nás však postup hlasovania núti zaujať stanovisko k celej skupine pozmeňujúcich a doplňujúcich návrhov, rozhodli sme sa zdržať hlasovania o bloku 3.
<SPEAKER ID="969" NAME="Paulo Rangel  " LANGUAGE="PT">
Keďže Parlament uznáva, že európski občania si želajú bezpečnú Európu, víta zvýšenie prostriedkov v podokruhu 3a, týkajúcom sa slobody, bezpečnosti a spravodlivosti, v porovnaní s rozpočtom na rok 2009. Zdôrazňuje, že je dôležité poskytnúť ďalšie finančné prostriedky z rozpočtu EÚ na riadenie legálneho prisťahovalectva a začleňovanie štátnych príslušníkov tretích krajín, ako aj na riešenie nelegálneho prisťahovalectva.
<P>
Upozorňuje na to, že tieto politiky je nutné vždy vykonávať na pozadí dodržiavania Charty základných práv EÚ. Rovnako dôležité je zvýšenie financovania ochrany hraníc vrátane Európskeho fondu pre návrat a Európskeho fondu pre utečencov s cieľom napomôcť solidaritu medzi členskými štátmi. Uznáva, že všetky krajiny v Únii čelia rastúcim problémom v súvislosti s politikami, ktoré pokrýva tento okruh, a vyzýva členské štáty, aby využili zvýšenie finančných prostriedkov pre oblasť slobody, bezpečnosti a spravodlivosti oproti rozpočtu 2009 na podporu spoločnej prisťahovaleckej politiky, ktorá je čo najkomplexnejšia, ale založená na absolútnom dodržiavaní ľudských práv tak, aby spolu dokázali čeliť týmto a akýmkoľvek novým problémom, ktoré môžu vzniknúť.
<SPEAKER ID="968" NAME="Daciana Octavia Sârbu  " AFFILIATION="S&amp;D">
písomne. - Vítam výsledok tohto hlasovania o rozpočte na rok 2010. Zabezpečí financovanie pre rozličné významné projekty a poskytne mimoriadne potrebnú podporu, najmä vzhľadom na hospodárske ťažkosti, ktorým Európska únia ešte stále čelí. Enormný význam má 300 miliónov EUR, ktoré budú po nedávnej kríze pridelené mliekarenskému odvetviu. Rada napokon súhlasila s požiadavkou Európskeho parlamentu na túto sumu, pričom predtým obhajovala čiastku 280 miliónov EUR. Na druhú fázu Plánu hospodárskej obnovy Európy sa vyčleňuje značné množstvo finančných prostriedkov - 2,4 miliardy EUR - ktoré zahŕňajú nevyhnutnú podporu pre energetické projekty (vrátane projektov týkajúcich sa obnoviteľných zdrojov energie) a infraštruktúry, ako aj 420 miliónov EUR na zabezpečenie prístupu k širokopásmovému internetu vo vidieckych oblastiach. Rozpočet tak umožní výrazný rozvoj v oblasti energetiky, infraštruktúry a technológií a poskytne aj rozhodujúcu pomoc v súčasnej hospodárskej situácii.
<SPEAKER ID="967" NAME="Nuno Teixeira  " LANGUAGE="PT">
Hlasovanie o rozpočte Európskej únie je každoročným inštitucionálnym medzníkom, ktorým sa potvrdzujú záväzky týkajúce sa programov Spoločenstva a do popredia sa dostáva úloha Parlamentu. Vítam záver druhej fázy financovania Plánu hospodárskej obnovy Európy na rok 2009 a rok 2010, pretože obnova hospodárstva a zamestnanosti je za súčasnej krízy v centre záujmu Skupiny Európskej ľudovej strany (kresťanských demokratov). Potvrdenie nového programu v oblasti nástroja mikrofinancovania je dôkazom vysokej priority cieľov lisabonskej stratégie a významnej úlohy, ktorú pri vytváraní pracovných príležitostí zohrávajú malé a stredné podniky. Musím vyjadriť svoju obavu, pokiaľ ide o škrty v rozpočtových prostriedkoch vyhradených pre štrukturálne fondy a kohézny fond. Tieto prostriedky sú nevyhnutné na oživenie hospodárstva a pre územnú súdržnosť, predovšetkým v okrajových regiónoch, ako je Madeira.
<P>
Myslím si, že je nutné pokračovať v zlepšovaní flexibility kohéznej politiky s cieľom zvýšiť v súčasnosti nízku úroveň vykonávania programov financovaných z fondov Spoločenstva. Okrem toho by sa mali podporovať projekty so strategickými cieľmi, ktoré z dlhodobého hľadiska poskytujú pridanú hodnotu a podnecujú konkurencieschopnosť. Zo všetkých týchto dôvodov som hlasoval za túto správu, o ktorej sa ťažko rokovalo a ktorá je vyvrcholením technicky zložitého postupu.
<SPEAKER ID="966" NAME="Silvia-Adriana Ţicău  " AFFILIATION="S&amp;D">
písomne. Hlasovala som za návrh všeobecného rozpočtu Európskej únie na rozpočtový rok 2010, zmenený a doplnený Radou (všetky oddiely), a za opravné listy návrhu všeobecného rozpočtu Európskej únie na rozpočtový rok 2010. Rozpočet EÚ na rok 2010 poskytuje značné sumy na plnenie záväzkov daných v rámci Plánu hospodárskej obnovy Európy, ako sú elektrické siete (1 175 miliónov EUR), elektrická sieť využívajúca veternú energiu na mori (208 miliónov EUR) a zachytávanie a geologické skladovanie uhlíka (523,2 milióna EUR). Európsky parlament dokázal doplniť aj sumy vyčlenené na bezpečnosť dopravy, spoločný podnik SESAR, činnosti na podporu európskych politík v oblasti dopravy a práv cestujúcich, program Inteligentná energia - Európa, ktorý je súčasťou rámcového programu pre konkurencieschopnosť a inovácie, a spoločný podnik Čistá obloha. Čiastky vyčlenené na poľnohospodárstvo navyše zahŕňajú zvýšenie o 14 miliárd EUR na podporu vidieckeho rozvoja a 300 miliónov EUR na podporu výrobcov mlieka a mliečnych výrobkov, ktorých veľmi vážne postihla hospodárska a finančná kríza. V dôsledku hospodárskej a finančnej krízy je dnes hlavnou obavou európskych občanov strata zamestnania. Domnievam sa, že v roku 2010 by sa mala zvláštna pozornosť venovať programom na školenie mladých podnikateľov a na ich podporu pri zakladaní vlastných spoločností.
<SPEAKER ID="965" NAME="Artur Zasada  " LANGUAGE="PL">
Dnes sme prijali rozpočet Európskej únie na rok 2010 vo výške takmer 123 miliárd EUR. Každý rozpočet je určitým druhom kompromisu. Hoci mnohí z nás sú si vedomí jeho nedostatkov, stojí za to zdôrazniť, že priemerný občan EÚ dnes prijatým dokumentom získa. Európska únia predovšetkým posilňuje svoju energetickú bezpečnosť a stavia na rozvoji podnikania, a najmä mikropodnikov. Som rád, že 20 miliónov EUR sa vyhradilo na stratégiu pre oblasť Baltského mora. Je pravdou, že rezervné prostriedky budú uvoľnené iba v prípade, ak Európska komisia predloží písomné návrhy na ich využitie. Avšak verím, že k tomu dôjde čo najrýchlejšie. Mimoriadne ma teší, že do rozpočtu boli zahrnuté tri projekty, ktoré sú dôležité pre našu krajinu. Mám na mysli podporu hier špeciálnej olympiády, ktoré sa uskutočnia vo Varšave a v Aténach, granty pre mladých ľudí z krajín zahrnutých do programu európskej susedskej politiky a založenie katedry európskej civilizácie na univerzite College of Europe v Natoline na počesť Bronislawa Geremeka.
<SPEAKER ID="963" NAME="Diogo Feio  " LANGUAGE="PT">
Otvorenosť európskych inštitúcií a transparentnosť ich postupov sú nielen zárukami informovanosti občianskej spoločnosti a verejnej mienky v členských štátoch, ale aj neoddeliteľnou súčasťou ich kvalifikovaných rozhodovacích postupov. Napriek tomu, že občania sa cítia do určitej miery odlúčení od Európy, v neposlednom rade aj z dôvodu dramatického vývoja, ktorý viedol k vstupu Lisabonskej zmluvy do platnosti a ktorý nebol vždy zrozumiteľný a bol často kritizovaný, európske inštitúcie musia vytrvať a bezvýhradne sa zaviazať k tomu, že v primeranom čase sprístupnia maximálny počet dokumentov, a tak pomôžu odstrániť tieto nedostatky.
<P>
Musím ale odsúdiť skutočnosť, že ľavica v Parlamente hneď po vstupe zmluvy do platnosti využila nevyhnutné zlepšenie právneho rámca, ktorým sa riadi prístup k dokumentom, na populizmus a zavrhla skutočnú potrebu dôvernosti v niektorých oblastiach európskej činnosti, snažiac sa povýšiť na jediného bojovníka za transparentnosť.
<P>
Takéto citlivé záležitosti by sa zaobišli bez umelých a populistických rozporov, zaslúžia si seriózny a zodpovedný prístup a najširší možný konsenzus. Je mi ľúto, že sa to nepodarilo dosiahnuť.
<SPEAKER ID="962" NAME="Sylvie Guillaume  " LANGUAGE="FR">
Uzneseniu, ktoré predložil môj kolega, pán Cashman, som dala svoju plnú podporu s cieľom vyzvať Komisiu a Radu, aby podrobili revízii pravidlá prístupu k európskym inštitucionálnym dokumentom v súlade s doložkami o transparentnosti stanovenými v Lisabonskej zmluve. Táto otázka je životne dôležitá pri zabezpečovaní demokratického a zodpovedného fungovania našich inštitúcií a musí pomôcť obnoviť dôveru európskych občanov v Európu.
<SPEAKER ID="961" NAME="Elisabeth Köstinger, Hella Ranner, Richard Seeber a Ernst Strasser  " LANGUAGE="DE">
Pri štvrtkovom hlasovaní 17. decembra 2009 sme hlasovali proti uzneseniu, predloženému pánom Cashmanom, o zlepšení právneho rámca pre prístup k dokumentom, ktorý je potrebný po nadobudnutí platnosti Lisabonskej zmluvy (nariadenie (ES) č. 1049/2001), a to z nasledovných dôvodov: toto uznesenie sa odvoláva na skutočnosti, ktoré s témou transparentnosti vôbec nesúvisia, a vyzýva na uskutočnenie zmien, ktorých dôsledky by neboli konštruktívnym prínosom k zlepšeniu transparentnosti.
<P>
Chceli by sme zdôrazniť, že sme dôraznými zástancami transparentnosti a verejného prístupu k dokumentom. Tieto dôležité ciele sa však nedosiahnu splnením požiadaviek pána Cashmana, ale riešením otázky subjektívnej zodpovednosti, na čo poukazuje uznesenie Renate Sommerovej, Simona Busuttila a Manfreda Webera zo Skupiny Európskej ľudovej strany (kresťanských demokratov) týkajúce sa tejto témy.
<SPEAKER ID="960" NAME="Véronique Mathieu  " LANGUAGE="FR">
Aby európski občania lepšie porozumeli spôsobu fungovania Únie, je nevyhnutné zvýšiť transparentnosť činnosti EÚ a umožniť najširší možný prístup k dokumentom európskych inštitúcií. V tejto otázke však musíme byť opatrní a vystríhať sa akejkoľvek demagógie. V záujme efektivity činnosti Európskej únie je nutné na túto nedotknuteľnú zásadu transparentnosti zaviesť obmedzenia. Rizikom, ktoré by so sebou priniesla maximálna transparentnosť, sú bezobsažné rozpravy, pretože poslanci by sa obávali otvorene vyjadrovať k citlivým záležitostiam. Rokovania už z definície vyžadujú diskrétne prostredie. Bez toho sa tieto rozpravy budú uskutočňovať v neformálnom prostredí mimo oficiálnych stretnutí a konečným výsledkom bude opak toho, čo sme sa usilovali dosiahnuť. Z tohto dôvodu som za vyššiu transparentnosť a v tejto súvislosti vítam vstup Lisabonskej zmluvy do platnosti. Umožní, aby sa uskutočnili tieto zmeny, nesmie sa to však stať na úkor riadneho rozhodovacieho postupu v rámci Európskej únie.
<SPEAKER ID="959" NAME="Nuno Melo  " LANGUAGE="PT">
Po nadobudnutí platnosti Lisabonskej zmluvy je potrebné zaviesť zlepšenia v právnom rámci, ktorým sa riadi prístup k dokumentom. Takéto zlepšenie musí zabezpečovať práva všetkých občanov Únie. Keďže preambula Charty základných práv stanovuje, že Únia je priestorom slobody, bezpečnosti a spravodlivosti, je vítané akékoľvek úsilie, ktoré povedie k väčšej transparentnosti pri prístupe k dokumentom inštitúcií EÚ. Veľký význam má však aj posúdenie, do akej miery môže úplná sloboda prístupu ku všetkým dokumentom ohroziť správne fungovanie inštitúcií. Z tohto dôvodu je nevyhnutné nájsť k tejto otázke vyvážený prístup.
<SPEAKER ID="958" NAME="Frédérique Ries  " LANGUAGE="FR">
Rozhodne som hlasovala za ambiciózne uznesenie Európskeho parlamentu o prístupe k dokumentom pre všetkých občanov. Za uznesenie som hlasovala, pretože je vždy dôležité ľuďom pripomínať, že transparentnosť je kľúčom k demokracii, pretože postup pri získavaní prístupu k informáciám o Európskej únii je pre priemerného občana ešte stále príliš často plný nástrah, a taktiež preto, že nadobudnutie platnosti Lisabonskej zmluvy 1. decembra významne mení situáciu. Právo občanov pristupovať k dokumentom európskych inštitúcií v ľubovoľnej forme je odteraz zakotvené v článku 42 Charty základných práv. Práva občanov sa navyše rozširujú aj na právne stanoviská Rady, pričom povinnosti sa zasa rozširujú na všetky európske inštitúcie.
<P>
Týmto hlasovaním sa zavŕšila celá práca našej politickej skupiny, ktorá vždy stála na čele tohto boja. Parlament pred deviatimi mesiacmi v tejto súvislosti prijal Cappatovu správu a vyzval Radu na zvýšenie transparentnosti, otvorenosti a demokratickosti jej činností. Táto inštitúcia má vskutku morálnu povinnosť zverejniť svoje rozhodnutia a rozpravy, ide jednoducho o záväznú demokratickú požiadavku, ktorú treba pre občanov splniť.
<SPEAKER ID="957" NAME="Axel Voss  " LANGUAGE="DE">
Transparentnosť je dôležitá a jej význam v dobe globalizácie narastá. Preto podporujem úsilie zaviesť väčšiu transparentnosť na úrovni EÚ. Musíme však zachovať rovnováhu. Predložené uznesenie ďaleko prekračuje transparentnosť požadovanú občanmi, a preto som hlasoval proti nemu. Tento návrh uznesenia nedokázal nájsť rovnováhu medzi potrebnou transparentnosťou a rozumnou činnosťou administratívy a poslancov Parlamentu na úrovni EÚ. Pri súčasnej verzii už nie je možné zabezpečiť dôvernosť písaného textu, ak občania položia otázky, nemožno zabezpečiť ochranu ich súkromia, spochybňuje sa ochrana údajov a nemožno predvídať dôsledky pre našu bezpečnosť a politiku Európskej centrálnej banky v oblasti finančných trhov. Okrem toho by tento návrh spôsobil nárast miery byrokracie pre administratívu a poslancov Parlamentu, ktorý by bol absolútne neprimeraný jeho zámeru.
<SPEAKER ID="955" NAME="Louis Grech  " AFFILIATION="S&amp;D">
písomne. - Maltská delegácia zo skupiny S&D bude hlasovať za návrh uznesenia o zásade subsidiarity, ktorý predložili pán Mauro, pán Busuttil a pán Weber. Delegácia má ale pocit, že silnejšie posolstvo by sa Európe vyslalo prostredníctvom širšieho konsenzu a výraznejšej väčšiny, ktorá by uznesenie podporovala. V tomto ohľade by preto bolo prínosnejšie podporiť odloženie uznesenia - v rámci konkrétneho časového rámca - pretože by to mohlo umožniť dosiahnutie širšieho konsenzu.
<SPEAKER ID="954" NAME="Jean-Luc Mélenchon  " LANGUAGE="FR">
Povinnosťou všetkých európskych inštitúcií - rovnako vnútroštátnych inštitúcií, ako aj inštitúcií Spoločenstva - je zastupovať európskych občanov ako celok bez rozdielu. Sekularizmus je jedinou zásadou, pomocou ktorej dokážu inštitúcie občanom ako celku umožniť pristupovať k verejným službám v súlade s vierovyznaním. Ide o naše spoločné filozofické dedičstvo, ktoré zabezpečuje zásadu občianskeho zmieru, na ktorej bola vybudovaná EÚ.
<P>
Preto je absolútne nevyhnutné, aby Taliansko vyhovelo rozsudku Európskeho súdu pre ľudské práva v prípade Lautsiová verzus Taliansko. Ako upozorňuje súd, vystavovanie náboženských symbolov musí byť v rámci EÚ vo všetkých verejných budovách zakázané. Je najvyšší čas, aby sa z prostredia štátnych škôl stiahli krucifixy, ktoré v triedach zaviedli za čias Mussoliniho.
<SPEAKER ID="953" NAME="Edward Scicluna  " AFFILIATION="S&amp;D">
písomne. - Maltská delegácia zo skupiny S&D bude hlasovať za návrh uznesenia o zásade subsidiarity, ktorý predložili pán Mauro, pán Busuttil a pán Weber. Delegácia má ale pocit, že silnejšie posolstvo by sa Európe vyslalo prostredníctvom širšieho konsenzu a výraznejšej väčšiny, ktorá by uznesenie podporovala. V tejto súvislosti by preto bolo prínosnejšie podporiť odloženie uznesenia - v rámci konkrétneho časového rámca - pretože by to mohlo umožniť dosiahnutie širšieho konsenzu.
<SPEAKER ID="951" NAME="Diogo Feio  " LANGUAGE="PT">
Bielorusko zaslúžene dostalo nelichotivú prezývku "posledná sovietska republika v Európe". Napriek pokroku, ktorý sa dosiahol v niektorých aspektoch politického, sociálneho a hospodárskeho života krajiny, je jasné, že žiadna z uskutočnených reforiem nemôže byť ešte dôvodom na zavrhnutie nelichotivej prezývky.
<P>
V Bielorusku nie sú slobodné voľby, neexistuje tam sloboda prejavu, združovania, ani protestov a represie zo strany orgánov naberajú na intenzite.
<P>
Európska únia sa vystavuje nebezpečenstvu, že sa prikloní k línii ústupkov voči diktatúre, ako to bolo v prípade Kuby. Domnievam sa, že by bolo nesprávne takto postupovať a nevyjasniť, že hodnoty demokracie a slobody nielenže nepodliehajú vyjednávaniu, ale sú aj neoddeliteľné od akýchkoľvek budúcich dohôd s Bieloruskom. Európska únia musí preto zachovať a posilniť svoje kontakty s demokratickou opozíciou v Bielorusku a veriť v tých, ktorým Parlament udelil Sacharovovu cenu za boj za demokratizáciu krajiny.
<SPEAKER ID="950" NAME="Nuno Melo  " LANGUAGE="PT">
Európska únia nemôže byť priestorom, ktorý sa zaujíma výlučne o záležitosti krajín, ktoré doň patria. Musí byť aj hybnou silou demokratizácie krajín, ktoré vznikli po rozpade bývalého Sovietskeho zväzu. Ľubovoľné opatrenia zamerané na zlepšenie podmienok v týchto krajinách sú veľmi dôležité. Z tohto kontextu vychádza prístup tohto návrhu uznesenia, ktorý vyzýva na prijatie opatrení na podporu Bieloruska, ktoré musia sprevádzať jasné známky demokratických reforiem zo strany tejto krajiny, dodržiavanie ľudských práv aj zásad právneho štátu. Účasť Bieloruska vo Východnom partnerstve je dôležitým krokom týmto smerom, pokiaľ však ide o slobody a záruky v rámci Bieloruska, treba toho ešte veľa zlepšiť.
<SPEAKER ID="949" NAME="Andreas Mölzer  " LANGUAGE="DE">
Hlasoval som za spoločné uznesenie o Bielorusku, pretože poskytuje vyvážený popis situácie a poukazuje na pozitívne stránky a dosiahnutý pokrok, ako aj na deficit demokracie v mnohých oblastiach. Z môjho pohľadu je veľmi dôležité zabezpečiť, aby bieloruská vláda čo najskôr zaručila slobodu prejavu a slobodu združovania a zhromažďovania, ktoré by umožnili efektívne fungovanie opozičných strán.
<SPEAKER ID="948" NAME="Wojciech Michał Olejniczak  " LANGUAGE="PL">
Uznesenie o Bielorusku je významným signálom zo strany Európskej únie a Európy. Demokratickej opozícii aj bieloruským orgánom by sme mali nielen prostredníctvom takýchto uznesení ukázať, že nesúhlasíme s porušovaním ľudských práv, ani so zákazom registrácie politických strán, mimovládnych organizácií a nezávislých médií.
<P>
Európsky parlament nemôže súhlasiť s uplatňovaním trestu smrti. Bielorusko je jedinou krajinou v Európe, ktorá využíva takýto typ trestu. Nemôžeme zmierniť sankcie voči Bielorusku, ak nedochádza k žiadnemu viditeľnému pokroku smerom k demokratizácii krajiny. Európska únia nesmie zatvárať oči pred zjavným obmedzovaním slobody prejavu, dodržiavania ľudských a občianskych práv a obmedzovaním mimovládnych organizácií. Európsky parlament, ktorý sa skladá z poslancov z 27 členských štátov, je prejavom demokracie a spolupráce.
<P>
Jedinými opatreniami, ktoré môžeme a budeme podporovať, sú demokratické opatrenia, pretože na nich stojí Európska únia. Pokiaľ ide o nás, nemôžeme súhlasiť s inými opatreniami. Verím, že uznesenie o Bielorusku je jedným z mnohých krokov, ktoré podnikneme. Bielorusko a aj celá Európa to od nás očakávajú.
<SPEAKER ID="947" NAME="Justas Vincas Paleckis  " AFFILIATION="S&amp;D">
písomne. - (LT) Za uznesenie o Bielorusku som hlasoval s určitými pochybnosťami, pretože v Európskom parlamente sa dokumenty o Bielorusku prijímajú príliš často, čím strácajú hodnotu. Na druhej strane, toto uznesenie v porovnaní s predchádzajúcimi uzneseniami jasnejšie vyzdvihuje určité pozitívne zmeny vo vzťahoch medzi EÚ a Bieloruskom a súčasne zachováva kritický tón voči režimu v Minsku. Aby došlo k významnému zlepšeniu vo vzťahoch medzi Európskou úniou, jej členskými štátmi a Bieloruskom, musí Bielorusko smerovať k reformám a demokratizácii. Takýto obrat by zjednodušil rozvoj všetkých typov väzieb s týmto štátom. V Litve 39 miest a regiónov produktívne spolupracuje s bieloruskými mestami a regiónmi. Tieto mestá a regióny si vymieňajú skúsenosti a podieľajú sa na spoločných projektoch. Za toto uznesenie som hlasoval aj preto, že vyzýva EÚ, aby venovala väčšiu pozornosť konkrétnym projektom, ktoré sa prekrývajú so záujmami partnerských krajín. V tomto uznesení sme zablahoželali Bielorusku, Ukrajine a Litve, ktoré sa stali prvými štátmi, ktoré Európskej komisii a členským štátom EÚ predložili trojstranné projekty v rámci programu Východné partnerstvo. Ide o zoznam konkrétnych projektov v oblastiach kontroly hraníc, dopravy, tranzitu, kultúrneho a historického dedičstva a sociálnej a energetickej bezpečnosti.
<SPEAKER ID="945" NAME="Anne Delvaux  " LANGUAGE="FR">
Vítam hlasovanie o tomto uznesení. Napriek konferencii o mieri, stabilite a rozvoji, ktorá sa konala v meste Goma, a napriek uzatvoreniu dohody o prímerí v januári 2008, na východe Konžskej demokratickej republiky naďalej pokračujú násilné boje, ktoré vedú k páchaniu najhorších možných zverstiev na civilnom obyvateľstve, predovšetkým na ženách, deťoch a starších ľuďoch. Sexuálne násilie sa stáva rozšíreným a dopúšťajú sa ho nielen bojujúce strany, ale aj civilisti. V čase, keď počet pozemných jednotiek misie MONUC nedokáže spoľahlivo potláčať tento nárast násilia, je potrebné všetky kroky realizovať okamžite, aby sa zabezpečila ochrana obyvateľstva. Konžské orgány nedávno preukázali svoje odhodlanie skoncovať s atmosférou beztrestnosti. Táto politika nulovej tolerancie ale nesmie byť iba ambiciózna - každý jeden páchateľ zverstiev bez výnimky sa bude musieť zodpovedať za svoje činy - musí sa aj uplatňovať v praxi. Ako poslanci Európskeho parlamentu máme povinnosť upozorňovať na potrebu dodržiavať tieto medzinárodné záväzky, ako je dodržiavanie ľudských práv a rovnosť pohlaví, aby sa zabezpečili dôstojné podmienky pre ženy a nevinnosť veľkého počtu detí.
<SPEAKER ID="944" NAME="Diogo Feio  " LANGUAGE="PT">
Od pádu skorumpovaného režimu Mobutu Sese Seka sa Konžská demokratická republika (predtým Belgické Kongo a Zair) zmieta v nepokojoch a najbrutálnejšom násilí, ktoré už o život pripravilo milióny ľudí.
<P>
Touto hroznou situáciou, ktorá nepozná hranice a nadobudla skôr etnický ako národný charakter, trpí predovšetkým východ krajiny. Najhoršie zverstvá sa opakujú s takou frekvenciou, že je nemožné udržať s nimi tempo, a medzinárodné spoločenstvo (predovšetkým zložky OSN) napriek všetkým doterajším civilným a vojenským zásahom nepreukázali schopnosť ich riešiť.
<P>
To, že niektoré africké krajiny pôsobia, akoby ich nebolo možné riadiť, a to, že centrálne vlády stratili kontrolu nad časťami svojich území, sú, bohužiaľ, javy, ktoré je ešte nutné odstrániť. Tieto javy neraz súvisia s nelegálnou ťažbou a drancovaním surovín povstaleckými zložkami alebo stálymi príslušníkmi armády a ich lídrami. Aj keby tieto javy mali svoj pôvod v európskom dekolonizačnom procese a v spôsobe vytýčenia hraníc, nemôže to afrických lídrov a ľudí s rozhodovacou právomocou zbaviť zodpovednosti, ani to nemôže znamenať zastavenie výziev občianskej spoločnosti v týchto krajinách, aby prevzala rozhodujúcu kontrolu nad vlastným osudom.
<SPEAKER ID="943" NAME="Sylvie Guillaume  " LANGUAGE="FR">
Hlasovala som za uznesenie odsudzujúce závažné etnické násilie, ktoré v poslednom období zažíva Kongo a ktoré viedlo k vysídleniu takmer 44 000 opustených ľudí v absolútnej núdzi. Som mimoriadne znepokojená otázkou sexuálneho násilia, ktoré sa využíva ako vojnová zbraň. Ide o neprijateľný zločin, ktorý nesmie zostať nepotrestaný. Európska únia voči nemu musí zaujať stanovisko. Musíme zabezpečiť, aby príslušníci konžskej armády, ktorí sú zodpovední za tieto porušenia ľudských práv, boli skutočne postavení pred súd.
<SPEAKER ID="942" NAME="Nuno Melo  " LANGUAGE="PT">
Európska únia nesmie zostať bokom od rozličných ozbrojených konfliktov, ktoré sa v určitej miere vyskytujú po celom svete. Násilie v Konžskej demokratickej republike je prejavom konfliktu, ktorý sa ťahá mnoho rokov, ktorý pripravil o život milióny ľudí a viedol k tomu, že ľudia sú vysídľovaní alebo prichádzajú o strechu nad hlavou. Z tohto dôvodu je veľmi dôležité vyzvať všetky strany tohto konfliktu, aby ukončili prejavy nepriateľstva a aby ľudia žijúci v týchto regiónoch mohli opäť žiť v mieri. Je nevyhnutné, aby sme naďalej podporovali misie Organizácie Spojených národov v krajine s cieľom zmierniť utrpenie celého obyvateľstva, predovšetkým starších ľudí, žien a detí.
<SPEAKER ID="941" NAME="Willy Meyer  " LANGUAGE="ES">
Ozbrojený konflikt v tejto oblasti možno vyriešiť iba politicky. Všetky zásahy zo strany susedných a ďalších krajín sa preto musia zastaviť. Na ukončenie konfliktu v Konžskej demokratickej republike (KDR) je potrebné diplomatické riešenie, na ktorom sa dohodnú jednotlivé strany. Takéto riešenie musí byť v úplnom súlade s Chartou Organizácie Spojených národov a Všeobecnou deklaráciou ľudských práv.
<P>
Bezpečnostná rada Organizácie Spojených národov by mala prehodnotiť mandát misie MONUC. Mandát podľa kapitoly VII by sa mal zrušiť, aby sa zabránilo posilneniu konžských ozbrojených síl, ktoré by ohrozilo mierovú misiu Organizácie Spojených národov. Vyzývame na ukončenie misií EUPOL a EUSEC v KDR. Tieto misie negatívne prispeli k eskalácii násilností a zhoršeniu situácie v krajine, pretože v nich školili bezpečnostné zložky, ktoré pokračovali v páchaní zločinov na vlastnom civilnom obyvateľstve.
<P>
Je nutné uplatňovať rezolúcie Organizácie Spojených národov týkajúce sa embarga na dodávky zbraní do KDR. Chceme oznámiť, že niektoré členské štáty Európskej únie toto embargo porušujú. Spoločné uznesenie predložené inými politickými skupinami sa o týchto základných otázkach nezmieňuje, a preto som hlasoval proti nemu.
<SPEAKER ID="940" NAME="Andreas Mölzer  " LANGUAGE="DE">
Tento spoločný návrh uznesenia o Konžskej demokratickej republike odráža komplikovanú situáciu v tejto africkej krajine. Napriek veľkému množstvu ľudských zdrojov a finančných prostriedkov, ktoré poskytlo medzinárodné spoločenstvo, sa v oblasti nepodarilo nastoliť mier a stabilitu. Naopak, vojaci OSN sú obviňovaní z toho, že sú zaujatí a pomáhajú ďalej vyhrocovať situáciu. Je dôležité, aby sa táto otázka vyriešila.
<P>
Obrovské náklady vo výške 7 miliárd EUR pre misiu OSN vrátane humanitárnej pomoci možno obhájiť iba vtedy, ak je jasné, ako presne boli tieto prostriedky využité. Keďže toto uznesenie nevyzýva, aby sa vyjasnila konkrétne táto otázka, hlasovania som sa zdržal.
<SPEAKER ID="939" NAME="Bart Staes  " AFFILIATION="Verts/ALE">
písomne. - (NL) Masakry, zločiny proti ľudskosti, nábor detských vojakov a sexuálne násilie páchané na ženách a dievčatách, ktoré sa ešte stále odohrávajú v Konžskej demokratickej republike, nás nemôžu nechať chladnými. Aby sa skoncovalo s činnosťami zahraničných ozbrojených skupín na východe KDR, je potrebné ďalšie úsilie. Medzinárodné spoločenstvo sa nemôže bezmocne prizerať. Musí zabezpečiť, aby sa v dobrej viere a účinne dodržiavali dohody o prímerí z marca 2009. Dve nedávne správy Vysokého komisára OSN pre ľudské práva ukazujú, že humanitárna situácia sa výrazne zhoršuje.
<P>
Misia MONUC zohráva životne dôležitú úlohu, avšak aby sa efektívnejšie zaisťovala bezpečnosť obyvateľstva, jej mandát a pravidlá nasadenia treba napĺňať s odhodlaním a na trvalom základe. Prítomnosť misie MONUC je naďalej potrebná. Je nutné vyvinúť všetko úsilie, aby misia mohla plne vykonávať svoj mandát a chránila ohrozené skupiny obyvateľstva. Rada musí zohrávať vedúcu úlohu a musí zabezpečiť, aby Bezpečnostná rada Organizácie Spojených národov podporila misiu MONUC prostredníctvom posilnenia jej prevádzkových kapacít a prostredníctvom presnejšieho vymedzenia jej priorít, ktorých je v súčasnosti 41.
