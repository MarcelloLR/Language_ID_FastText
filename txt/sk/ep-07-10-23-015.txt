<CHAPTER ID="015">
Hodina otázok (pre Komisiu)
<SPEAKER ID="263" NAME="Predsedajúca">
Ďalším bodom programu je hodina otázok (B6-0318/07).
<P>
Myslím si, že niektorí kolegovia sú si vedomí, že dnes sme chceli vyskúšať malý experiment, aby sme urobili hodinu otázok trocha priateľskejšou a interaktívnejšou. Preto by som chcela pozvať všetkých poslancov Parlamentu, aby sa presadili do prvého radu, aby sme si boli s Komisiou trochu bližší. Prosím prejdite radšej zo zadných sedadiel do predných.
<P>
Vidím, že niektorí sa ešte stále hanbíte. Poďte, tento pokus by mal byť zábavný!
<P>
Nasledujúce otázky sú určené pre Komisiu.
<P>
Prvá časť
<P>

<P>
Vec: Únos detí
<P>
Vzhľadom na množstvo prípadov únosov a zmiznutí detí, aké opatrenia navrhuje Komisia na koordinovanie prostriedkov členských štátov určených na predchádzanie a potrestanie týchto činov v rámci Európskej únie?
<SPEAKER ID="265" NAME="Franco Frattini">
podpredseda Komisie. - Komisia plne súhlasí s dôležitosťou boja proti zmiznutiam a únosom maloletých. Ako všetci dobre viete, zlepšenie práv detí je jedna z mojich osobných priorít.
<P>
Prvý krok Európskej komisie v tejto súvislosti bola v roku 2001 podpora európskej siete organizácií, Európskej federácie nezvestných a sexuálne zneužívaných detí, ktorá sa teraz volá Nezvestné deti Európa. K dnešnému dňu máme 21 organizácií v 15 členských štátoch.
<P>
S finančnou podporou programu Spoločenstva, programu Daphne, bolo potom od roku 2001 do 2005 vytvorených alebo vylepšených niekoľko centier s pomocou organizácie Child Focus.
<P>
Niekoľko členských štátov zriadilo v priebehu posledných 10 rokov núdzové telefónne linky s cieľom urýchliť hľadanie a podporu rodín nezvestných detí.
<P>
Prípady zmiznutia a únosu detí sa môžu rýchlo stať, a aj sa stávajú, cezhraničným javom. Preto navrhujeme zriadiť jednotné telefónne číslo pre súrne hovory o zmiznutých deťoch. Na tento účel bude do praxe uvedené rozhodnutie z 15. februára 2007 o vyhradení národného číselného rozsahu začínajúceho číslom 116 pre harmonizované čísla na harmonizované služby sociálnej hodnoty. Je to dôležité rozhodnutie každého členského štátu, najmä čo sa týka čísla 116000 pre núdzové linky na oznamovanie nezvestných detí.
<P>
Viete, že zavedenie služieb v súvislosti s číslom 116 zostáva zodpovednosťou členských štátov. Žiaľ, musím tu spomenúť, že tri členské štáty ešte nereagovali. 17 členských štátov prijalo právne opatrenia. Boli zverejnené výzvy na prevádzku núdzových čísel v 12 členských štátoch a doteraz len 4 členské štáty vybrali poskytovateľov služby: Belgicko, Dánsko, Grécko a Portugalsko. Takže nie som vôbec spokojný so súčasným stavom uplatňovania rozhodnutia z februára 2007.
<P>
Okrem týchto núdzových telefónnych čísel je potrebný mechanizmus pomoci pri hľadaní nezvestných detí. Existuje už niekoľko systémov a môžu byť inšpiráciou pre celoeurópske opatrenia. Poznáte americký systém "Amber Alert", francúzsky "Alerte enlčvement" a grécky "Amber Alert Hellas" systém, ktoré sa už uplatňujú. Podporujeme členské štáty na zavedenie podobných vnútroštátnych mechanizmov . Ak všetky štáty prijmú takéto mechanizmy a zavedú programy prepojenia, vyriešenie cezhraničných prípadov bude možné a jednoduchšie. Na tento účel sme navrhli usmernenia, ktoré opisujú našu predstavu o celoeurópskom mechanizme včasného varovania detí. O tejto otázke sa diskutovalo prvý krát na neformálnej Rade pre spravodlivosť a vnútorné veci 1. októbra 2007.
<P>
Na záver, podporujeme vytvorenie medzinárodnej databázy obrázkov zneužívania detí, ktoré budú novým nástrojom na pomoc pri určení obetí a páchateľov. Štúdia uskutočniteľnosti a fáza realizácie sú finančne podporené z programu AGIS a od septembra 2005 je táto databáza, ktorú využíva Interpol, financovaná hlavne vládami štátov G8 a súkromnými spoločnosťami. Doteraz táto databáza umožnila nájsť a zatknúť niekoľko páchateľov v Európe a mimo Európy, naposledy veľmi známeho pedofila v Thajsku, a zachrániť obete.
<SPEAKER ID="266" NAME="Manuel Medina Ortega" AFFILIATION="PSE">
- (ES) Vážená pani predsedajúca, ďakujem vám veľmi pekne, že ste nám umožnili byť tvárou v tvár s pánom komisárom, ktorého som sa už pýtal veľa otázok k podobných súvislostiach.
<P>
Otázka nezvestných detí je znepokojujúca. Napríklad, len na Kanárskych ostrovoch, odkiaľ pochádzam, v posledných rokoch zmizli bez stopy tri deti, čo znamená, že sa neobjavili ani v pedofilných sieťach. Úplne zmizli, čo nás vedie k zamysleniu sa nad tým, či tieto deti nie sú použité na určité účely ako napríklad obchod s orgánmi a či v rámci Európskej únie nepôsobia mafiánske organizácie s možnými medzinárodnými prepojeniami .
<P>
Myslím si, že táto záležitosť vyžaduje iniciatívu, ktorá je trocha ambicióznejšia ako tie, ktoré Komisia uskutočnila doteraz . Viem, že komisár bol vždy ambiciózny, ale zároveň ho vyzývam, aby bol ambiciózny aj v tejto oblasti, keďže je to nešťastná záležitosť pre rodičov a vo všeobecnosti pre spoločnosť, pretože deti sú tým najcennejším, čo máme.
<SPEAKER ID="267" NAME="Franco Frattini">
podpredseda Komisie. - - (IT) Vážený pán predseda, pán Medina, plne súhlasím s vašimi želaniami a môžem vám povedať, že som veľmi nespokojný, keď vidím, že aj keď sme prijali opatrenia, členské štáty ich nerealizujú.
<P>
Konkrétne myšlienka jednotného telefónneho čísla v Európe pre súrne hovory by mala byť zrealizovaná vo všetkých členských štátoch do konca septembra. Teraz je koniec októbra a len štyri členské štáty majú fungujúci systém. Ostatných 17 štátov prijalo kroky, ale ešte stále zaostávajú.
<P>
Ďalší návrh, ktorý chceme predložiť, je o užšej spolupráci pri monitorovaní toho, čo je bežne označované ako "sexuálna turistika". Žiaľ, mnohí európski občania zrejme cestujú ako turisti do iných častí sveta, aby páchali hrozné činy pedofílie. V tejto oblasti súhlasím s tým, že musíme zintenzívniť medzinárodnú spoluprácu. Súhlasím s vami, bohužiaľ, máme dôkazy, že nezvestné deti sú často zneužívané v obchodovaní s orgánmi. Žiaľ, netýka sa to len môjho regiónu, ale aj iných regiónov veľmi blízkych k Európskej únii, ako napríklad krajiny Balkánu, východnej Európy a Čierneho mora.
<P>
Obchodovanie s orgánmi je, žiaľ, realita, nehovoriac o odhalení obchodovania s orgánmi dospelých a detí z ďalekého východu a juhovýchodnej Ázie. Hoci je to zjavne oblasť, ktorú doteraz národné vlády nechceli odovzdať EÚ, čoskoro bude zrejme riešená účinnejšie Európskou úniou, čiastočne ako dôsledok prijatia dohody o novej inštitucionálnej zmluve.
<SPEAKER ID="268" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, smiem sa spýtať pána komisára, či je isté, že vo všetkých členských štátoch sa priznáva narodenie detí? Zaznamenáva sa počet detí, ktoré prekročia hranice EÚ tak, aby bolo možné oznámiť ich prípadné zmiznutie alebo použitie ich orgánov?
<SPEAKER ID="269" NAME="Franco Frattini">
podpredseda Komisie. - - (FR) Áno, máte pravdu. Odhalili sme prípady neregistrovaných detí na hraničných prechodoch a preto prikladám veľký význam identifikácii.
<P>
Identifikácia znamená pomôcť krajinám pôvodu, či už v rámci EÚ - čo si však myslím, že nie je tento prípad - alebo hlavne v susedných a partnerských krajinách, kde niekedy chýba kontrola súvisiaca s registrami a preto sú deti, ktoré ešte vôbec nie sú zaevidované, pre mňa dôvodom osobitnej obavy.
<P>
Presne preto sme sa rozhodli napomôcť strategické projekty, aby pomohli a posilnili vedenie evidencie v partnerských a susedných krajinách, čiastočne z európskych programov financovania.
<SPEAKER ID="270" NAME="Reinhard Rack" AFFILIATION="PPE-DE">
(DE) Vážená pani predsedajúca, pán komisár, vo vašich príkladoch ste zvlášť spomenuli, že štyri členské štáty zriadili núdzové telefónne linky. Sú tu aj iné záležitosti, pamätám si nedávnu situáciu s cunami, kedy tí, ktorí prišli do tejto oblasti napríklad uspokojiť svoje pedofilné sklony, boli chránení ochranou údajov a ich príbuzní nevedeli, kto bol skutočne postihnutý. Nie je načase, aby sme prestali byť tajnostkársky a začali menovať tieto členské štáty? "Menovať a vystavovať na hanbu" by bola vhodná metóda ako podnietiť tieto členské štáty, aby robili, čo majú a aby nakoniec ukázali lepšie správanie.
<SPEAKER ID="271" NAME="Franco Frattini">
podpredseda Komisie. - - Už som povedal, že vôbec nie som spokojný s úrovňou realizácie a že doposiaľ toto rozhodnutie uplatnili len štyri členské štáty. Toto rozhodnutie musí byť uvedené do praxe vo všetkých členských štátoch. Skutočnosť, že zatiaľ len štyri členské štáty uplatňujú jednomyseľne prijaté rozhodnutie z februára 2007, ukazuje, že musíme urobiť oveľa viac.
<P>
Čo sa týka správnej rovnováhy medzi ochranou dôvernosti údajov alebo ochranou osobných údajov a bojom proti pedofílii, keď hovoríme o pedofiloch, zločinoch a zneužívaní detí, z môjho osobného hľadiska som na strane obetí, detí, a nie na strane zločincov. Takže za predpokladu, že budú uznané všetky záruky, mali by sme v prvom rade podporiť obete a rodičov, nie podozrivých zločincov.
<SPEAKER ID="272" NAME="Predsedajúca">
Mohla by som asi pripomenúť poslancom, čo som povedala na začiatku hodiny otázok. Skúšame experiment, pri ktorom by som pozvala všetkých poslancov do predných sedadiel Parlamentu, aby bola hodina otázok trocha intímnejšia a priateľskejšia a možno viac o výmene názorov. Takže aj keď by ste normálne mali sedieť vzadu, pozývam vás do predných sedadiel.
<P>
Ďalšia otázka sa týka tropického vírusu čikungunya v Európe. Neviem, či som to vyslovila správne.
<P>
Vec: Tropický vírus Chikungunya v Európe
<P>
Talianske orgány, prostredníctvom európskeho systému rýchleho varovania, informovali ostatné členské štáty EÚ o epidémii tropickej horúčky spôsobenej vírusom Chikungunya v provincii Emilia Romagna. Európske centrum pre prevenciu a kontrolu chorôb varuje, že klimatické podmienky sú priaznivé pre pretrvávajúci výskyt tohto vektora v nasledujúcich mesiacoch najmä v krajinách Stredozemného mora, a že je vysoké riziko rozšírenia tohto vírusu do ostatných európskych krajín, v ktorých sú priaznivé klimatické podmienky pre jeho prežitie. Pripravuje Komisia v tomto čase výraznej zmeny klimatických podmienok a vysokej úrovne mobility scenár postupu pri možnej rozsiahlej epidémii tropickej horúčky?
<SPEAKER ID="274" NAME="Markos Kyprianou">
člen Komisie. - V skutočnosti som mal určité ťažkosti vyjadriť sa k tejto otázke. Dúfal som, že epidémia bude odstránená bez toho, aby som o nej musel hovoriť, ale nanešťastie stále trvá, takže musíme o tejto otázke diskutovať.
<P>
Po prvé, včera, počas jednominútových vystúpení, som mal príležitosť vypočuť si vystúpenie váženého pána poslanca týkajúce sa tejto otázky a mám tie isté obavy ako on. Dalo by sa povedať, že máme pomerne nízky počet napadnutí infekciou, napríklad približne 250 prípadov v Taliansku v porovnaní s viac než 150 000 prípadmi na ostrove Réunion pred niekoľkými rokmi. Obávame sa však vývoja. Naše obavy zvyšuje skutočnosť, že v súčasnosti sa tropická nákaza šíri v Európe spolu s klimatickou zmenou, ktorá samozrejme prispieva k množeniu a prežívaniu vektora, a spolu so zvýšenou mobilitou, ktorá umožňuje prenos vírusu prostredníctvom pohybu ľudí, ktorí prichádzajú z tropických oblastí.
<P>
Bolo dôležité, aby sme prijali okamžité opatrenia. Talianske orgány reagovali od začiatku správne, rýchlo a účinne, takže v súčasnosti možno povedať, že situácia je omnoho lepšia, hoci stále sa vyskytujú prípady infekcie.
<P>
Prvý krok, ktorý Komisia vykonala, spočíval v prijatí rôznych opatrení, pričom využívala existujúce nástroje, alebo prispôsobovala tieto nástroje vzniknutej situácii. Najprv sme sa ubezpečili, že sme ponúkli technickú pomoc prostredníctvom Európskeho centra pre prevenciu a kontrolu chorôb a znovu raz dokázali správnosť voľby Európskej únie pri založení tohto centra.
<P>
Potom sme museli čeliť tejto novej hrozbe a novej výzve. Upravili sme naše právne predpisy a zahrnuli vektorom prenášané nákazy do zoznamu nákaz, ktorým je potrebné sa venovať prioritne. Zároveň sme požiadali členské štáty, a to je ich právna povinnosť, aby informovali Komisiu a ostatné členské štáty prostredníctvom systému rýchleho varovania. Je veľmi dôležité, aby sme boli schopní odhaliť prípady nákazy čo najskôr s cieľom zabrániť jej šíreniu.
<P>
Európske centrum pre prevenciu a kontrolu chorôb (ECDC) zostavilo, okrem vymedzenia prípadov, aj štandardné prevádzkové postupy a pravidelne ich aktualizuje. Dôležitým krokom bola aktualizácia a posilnenie laboratórnych kapacít s cieľom odhaliť a identifikovať vírus Chikungunya. Urobili sme tak prostredníctvom Európskej siete pre diagnostiku "zavlečených" vírusových ochorení, ktorá je financovaná v rámci programu verejného zdravia. V rámci toho istého programu financujeme spoločné aktivity s členskými štátmi, aby sme ďalej posilnili pripravenosť na núdzové situácie, v ktorých je ohrozené verejné zdravie.
<P>
Na plenárnom zasadnutí sme mali príležitosť prediskutovať oznámenie a akčný plán všeobecnej pripravenosti prijatý v roku 2005. Systém je zavedený, využíva sa a môžeme ho uplatniť, ale samozrejme ho upravíme a prispôsobíme, aby sme boli schopní čeliť aj tejto forme ohrozenia zdravia. Informovanosť verejnosti je veľmi dôležitá a dosahujeme ju tiež prostredníctvom centra ECDC v prípade zasiahnutých oblastí, ako aj v prípade cestujúcich.
<P>
Dokumenty s technickými pokynmi o rýchlom odhaľovaní prípadov horúčky Chikungunya sa využívajú ako základný kameň pre účinný epidemiologický dohľad. Okrem toho, centrum ECDC zostavilo rozsiahly balík dokumentov s technickými pokynmi: informácie pre pracovníkov zdravotnej starostlivosti, definície prípadov nákazy horúčkou Chikungunya a postupový diagram pre identifikáciu prípadov. Tieto pokyny sú dostupné a v súčasnosti ich využívajú príslušné orgány s cieľom zjednodušiť rozhodovacie postupy na vnútroštátnej úrovni.
<P>
V spolupráci s príslušnými národnými orgánmi sa okamžite zaoberáme aj otázkou bezpečnosti krvi, ktorá je tiež dôležitým faktorom. Ak bude táto situácia naďalej pokračovať, moje útvary sú pripravené prijať pravidlo o vylúčení z darcovstva krvi aj v prípade tejto choroby.
<P>
Výskum možností riešenia mnohých situácií súvisiacich s vektorom prenášanými nákazami bude financovaný v rámci nového verejného programu a iných nástrojov. Okrem toho potrebujeme preskúmať problematiku samotného hmyzu a samozrejme problematiku globálnej zmeny prostredníctvom projektov ako Eden, ktorý sa týka vznikajúcich chorôb v meniacom sa európskom prostredí.
<P>
Uvedené situácie ukazujú okamžitý vplyv klimatickej zmeny na zdravie. Zároveň by som mal uviesť, že máme ťažkosti so zdravím zvierat, ktoré vznikli v dôsledku klimatickej zmeny. V budúcom roku plánuje Európska komisia prijať oznámenie, týkajúce sa klimatickej zmeny.
<SPEAKER ID="275" NAME="Milan Gaľa" AFFILIATION="PPE-DE">
(SK) Ďakujem, pán komisár, za kvalifikovanú odpoveď a talianskym úradom blahoželám k exaktnému postupu. Na celom prípade sa mi vidí trochu divné, že predsa len voči vírusu Chikungunya neexistuje ešte očkovacia látka, napriek tomu, že podľa niektorých údajov bolo v Afrike nakazených až okolo milióna ľudí. Rozumiem tomu možno v prípade vtáčej chrípky, pretože tam ešte nemáme izolovaný vírus, ktorý by sa prenášal z človeka na človeka. Nemôžeme teda vyvíjať očkovaciu látku. Ale v tomto prípade zrejme ide o vírus, ktorý je možné identifikovať sérologickými a inými metódami, a proti ktorému by sme možno v súčasnom stave vedeli vytvoriť sérum alebo očkovaciu látku. Ak by sa vírus rozšíril, sérum by bolo účinným liekom proti vírusu Chikungunya, resp. možno dokonca proti horšej infekcii, a tou je horúčka dengue.
<SPEAKER ID="276" NAME="Markos Kyprianou">
člen Komisie. - Najprv by som rád uviedol, že odkaz na horúčku dengue je tiež dôležitý, pretože rovnaký hmyz by mohol prenášať aj chorobu dengue na čerstvé mäso. Tiež sa nás teda týka. Z toho dôvodu pripravujeme správu, ktorá bude zameraná na nákazy prenášané hmyzom, pretože klimatická zmena uľahčuje ich šírenie, ako som sa vyjadril skôr. Ale keďže máme mierne zimy, bude zameraná aj na prežívaniu hmyzu, ktorý neskôr prenáša nákazu.
<P>
Súhlasím, je škoda, že neexistujú očkovacie látky. V skutočnosti prebieha výskum, ale v tomto štádiu musím povedať, že sme pomerne ďaleko od dosiahnutia výsledkov.
<P>
Samozrejme, že túto otázku nastolíme pred Svetovou zdravotníckou organizáciou a prostredníctvom našich rôznych nástrojov a politík sa pokúsime podporiť rozvoj týchto očkovacích látok.
<P>
Ak smiem, rád by som vyjadril svoje stanovisko, ktoré predkladám členským štátom od prvej diskusie o vtáčej chrípke: nielenže máme zodpovednosť prejaviť solidaritu rozvojovým krajinám, tretím krajinám v rámci pomoci pri riešení stavu ohrozenia zdravia, ale je to aj spôsob sebaobrany a musíme si uvedomiť, že sa v našom útulnom priestore Európskej únie nemôžeme považovať za imúnnych a chránených. Pretože nie sme! Je preto veľmi dôležité pristupovať k ohrozeniu zdravia v celom svete tiež ako k ohrozeniu Európskej únie a urobiť z tohto prístupu jednu z našich priorít.
<P>
Stratégia zdravia, ktorú sme dnes v Komisii prijali, bude odoslaná Parlamentu, aby ste o nej aj vy diskutovali. Stratégia zahŕňa veľmi dôležitý globálny aspekt zdravotných politík Európskej únie a verím, že pomocou tohto nového prístupu môžeme zmeniť a napraviť situáciu.
<P>
Vec: Humanitárna katastrofa v Iraku
<P>
Uzatvorením sýrskej hranice boli tisícky irackých utečencov, vrátane veľmi veľkých rodín, a teda veľkého počtu detí, zbavení jedinej zostávajúcej možnosti úniku.
<P>
Okrem etnických čistiek, často podporovaných aktívnou účasťou irackých orgánov, máme v súčasnosti vážnu epidémiu cholery, ktorá priamo súvisí s veľmi nepriaznivými zdravotnými podmienkami vo veľkej časti krajiny.
<P>
Reakcia Komisie na humantitárnu krízu v Iraku bola úplne bezvýznamná a je v priamom rozpore s európskymi hodnotami.
<P>
Akým spôsobom plánuje Komisia podporiť iracké obyvateľstvo, ktoré uteká na území Iraku alebo z Iraku?
<P>
Akým spôsobom plánuje Komisia podporiť krajiny v prvej línii ako Jordánsko, ktoré musia nerovnomerne znášať dôsledky tejto situácie?
<SPEAKER ID="278" NAME="Neelie Kroes">
členka Komisie. - Komisia si v plnej miere uvedomuje rozsah humanitárnej potreby na území Iraku a v susedných krajinách. Reakcia Komisie na túto krízu je dvojaká. Po prvé, s cieľom podporiť utečencov z Iraku a susedných krajín a s cieľom riešiť ich najnaliehavejšie potreby, Komisia okamžite reagovala finančným rozhodnutím na sumu vo výške 6,2 milióny EUR v rámci humanitárnej pomoci prijatým v máji 2007. Táto pomoc dosiahne do konca roka 2007 výšku 7 miliónov EUR.
<P>
Komisia sa podujala s vládami Sýrie a Jordánska, ktoré znášajú najväčšiu záťaž utečeneckej krízy, rozvinúť programy pomoci. Tieto vlády jasne naznačili, že nesúhlasia s programami vonkajšej humanitárnej pomoci, ktoré uskutočňujú rôzne medzinárodné organizácie a MVO. Očakávajú, že medzinárodné spoločenstvo podporí ich vnútroštátne systémy najmä v oblasti vzdelávania a zdravia, keďže tieto systémy tiež pomáhajú irackým utečencom.
<P>
Následne Komisia označila projekty rýchleho vplyvu v celkovej výške 37,7 milióna EUR, o ktorých v súčasnosti rokuje s členskými štátmi. Okamžitá reakcia Komisie na najnaliehavejšie potreby utečencov pozostáva z uvedených opatrení.
<P>
Komisia si uvedomuje, že tieto opatrenia iba čiastočne zmierňujú obrovské utrpenie a tlak na inštitúcie a sociálnu štruktúru susedných krajín, a preto v súčasnosti ďalej rozvíja svoju stratégiu reakcie s cieľom zosúladiť ju s príslušným financovaním.
<P>
Po druhé, pokiaľ ide o situáciu v Iraku, Komisia zatiaľ podporuje Medzinárodný výbor červeného kríža sumou 4 milióny EUR a v súčasnosti určuje dodatočných stabilných a prijateľných partnerov schopných zásahu v Iraku s cieľom zvýšiť úroveň svojej pomoci.
<P>
Je potrebné uznať, že popri dôležitých humanitárnych potrebách existujú aj významné prekážky pri poskytovaní humanitárnej pomoci. Tieto vážne obavy súvisiace s bezpečnosťou a problémy s prístupom zabraňujú Komisii a ostatným darcom prideľovať finančné prostriedky, ktoré naozaj zodpovedajú úrovni potrieb.
<P>
V skutočnosti je nedostatok humanitárnych partnerov schopných na území Iraku viesť a uskutočňovať programy, ktoré dostatočne zodpovedajú potrebám najzraniteľnejšieho obyvateľstva.
<P>
Nakoniec by Komisia rada pripomenula, že je hlavným finančným prispievateľom v Medzinárodnom fonde na obnovu Iraku so sumou 123 miliónov EUR. Táto suma predstavuje do dnešného dňa 46 % všetkých príspevkov. Od roku 2003 Komisia odovzdala v Iraku viac než 800 miliónov EUR.
<SPEAKER ID="279" NAME="Paulo Casaca" AFFILIATION="PSE">
(PT) Vážená pani predsedajúca, pani komisárka, ďakujem za vaše vysvetlenia, ale rád by som vám pripomenul, že odhady hovoria už o 200 000 irackých utečencoch v Egypte a Európska komisia neponúka Egyptu nič. Amánska univerzita práve uskutočnila štúdiu, v ktorej sa odhaduje, že Jordánsko má viac než milión utečencov, čo má úplne katastrofický makroekonomický dosah. Európska komisia nepodniká žiadne kroky na riešenie tejto situácie. Dokonca aj Izrael vytvára celkom pozoruhodný program lekárskej pomoci pre iracké deti. Pokiaľ ide o Sýriu, nezúčastňoval som sa na rokovaniach Komisie a Sýrie, ale často som viedol rozhovory s predstaviteľmi sýrskych orgánov. V skutočnosti už majú možno o 2 milióny obyvateľov viac. Pani predsedajúca, dovoľte mi pripomenúť, že dnes, v tejto chvíli dochádza v meste Rabia na hranici medzi Sýriou a Irakom k obrovskej humanitárnej katastrofe. Tisícky Iračanov, ktorí sa dopočuli o možnom otvorení hraníc sa tam zhromaždili a nemôžu prejsť. Situácia je úplne tragická a už to dlhšie nemôžeme ignorovať.
<SPEAKER ID="280" NAME="Predsedajúca">
Myslím, že všetci máme spoločné obavy, ale naše pravidlá umožňujú poskytnúť iba pol minúty na doplňujúce otázky.
<SPEAKER ID="281" NAME="Neelie Kroes">
členka Komisie. - Už som uviedla, že vlády, najmä sýrska vláda, ktorú spomínal vážený pán poslanec, jasne naznačili svoj nesúhlas s programami vonkajšej humanitárnej pomoci uskutočňovanými prostredníctvom medzinárodných a mimovládnych organizácií. Takže rozsah poskytovanej pomoci je obrazom neochoty sýrskych a jordánskych orgánov umožniť medzinárodným neštátnym hráčom, ako sú OSN a mimovládne organizácie, zasahovať v ich krajinách.
<P>
Naša pomoc môže smerovať iba cez organizácie, ktoré sú uznané miestnymi orgánmi a majú dostatočnú operačnú kapacitu To predstavuje prirodzené obmedzenie našich možností niečo vykonať. Aj napriek tomu však pracujeme na programoch budovania kapacít a zapájame jordánske a sýrske orgány do priameho dialógu s cieľom posilniť našu implementačnú kapacitu v týchto krajinách.
<P>
Ak môžem, tak je potrebné uviesť, že samotná iracká vláda sa zdá byť neochotná pomáhať svojim susedom. Opakovane vyhlásila, že pridelí 25 miliónov USD na pomoc irackým utečencom. Aj napriek tomu, že na konferencii v Šarm el-Šejchu v máji minulého roku došlo k prijatiu záväzkov a posilneniu vzťahov medzi irackými, sýrskymi a jordánskymi úradmi, zdá sa, ako keby Irak nespolupracoval dostatočne. Z toho dôvodu musíme požiadať irackú vládu, aby prevzala zodpovednosť aspoň za svojich vlastných občanov.
<P>
Nedostatočná koordinácia medzi agentúrami OSN pri riadení humanitárnej krízy spôsobuje veľké obavy. Je to hrozné tvrdenie, ale medzi humanitárnymi agentúrami OSN sme si všimli silnú konkurenciu namiesto úzkej spolupráce. Sme presvedčení, že vymenovanie nového koordinátora humanitárnej pomoci zvýši možnosti našich partnerov z OSN pri riešení krízy.
<SPEAKER ID="282" NAME="DanutBudreikait" AFFILIATION="ALDE">
(LT) Turecko, kandidát na členstvo v EÚ, nedávno začalo vojenskú akciu proti irackým Kurdom v Iraku. Čo si o tom myslíte? Aký vplyv by mohla mať táto akcia na situáciu v Iraku? Bude potrebná nejaká pomoc a aké je stanovisko Komisie k tureckej akcii?
<SPEAKER ID="283" NAME="Neelie Kroes">
členka Komisie. - Nie je to jednoduchá otázka. Komisia za každých okolností odsudzuje všetky teroristické útoky ako kriminálne a neospravedlniteľné činy. Je nám ľúto utrpenia spôsobeného týmito akciami.
<P>
Turecko čelí nepretržitým cezhraničným teroristickým útokom zo strany PKK, ktorá je na zozname teroristických organizácií EÚ. Komisia si uvedomuje potrebu Turecka chrániť svoje obyvateľstvo, ale neustále naliehame na Turecko a Irak, aby riešili tento problém spoluprácou medzi príslušnými orgánmi a dodržiavaním medzinárodného práva. V tejto súvislosti je nedávna bilaterálna dohoda medzi Tureckom a Irakom o boji proti terorizmu vítaným krokom.
<P>
EÚ a Turecko pravidelne zdôrazňovali svoju neustálu oddanosť nezávislosti, suverenite, jednote a územnej celistvosti Iraku. Očakávame, že Turecko bude naďalej plniť konštruktívnu úlohu, aby dosiahlo tieto ciele a podporovalo regionálnu spoluprácu.
<P>
Nezabudnime však na tlak zo strany tureckej verejnosti, ktorá je takmer každý týždeň vystavená zabíjaniu vojakov a civilistov na juhovýchode krajiny. Vláda musí prejaviť svoju ochotu a schopnosť prijať účinnejšie opatrenia.
<P>
Ako je veľmi dobre známe mnohým členským štátom, je veľmi zložité čeliť teroristom účinným spôsobom. Turecké úrady sa pochopiteľne snažia v rámci tohto úsilia zapojiť Spojené štáty americké, iracké a iracko-kurdské úrady. Je to jediný spôsob. Súčasť tejto stratégie by mali tvoriť uznesenie prijaté Parlamentom a budovanie vierohodnej hrozby intervencie.
<SPEAKER ID="284" NAME="Predsedajúca">
Niektorí poslanci už prijali moje pozvanie, ale tí, ktorí tak neurobili, prejdite do prednej časti rokovacej sály. Chceme, aby to bolo pohodlnejšie a interaktívnejšie, takže neváhajte prísť priamo dopredu, aby sme pani komisárke hľadeli priamo do očí. Som si istá, že ju to poteší!
<P>
Druhá časť
<P>
Vec: Dočasní zamestnanci v pracovných pozíciách, ktorí uspokojujú stanovené a dlhodobé potreby v inštitúciách a službách EÚ
<P>
Podľa smernice 1999/70/ES sa členským štátom zamedzuje nezákonné konanie s pracovnými zmluvami na dobu určitú s cieľom uspokojovať stanovené a dlhodobé potreby.
<P>
Do akej miery inštitúcie a služby EÚ dodržiavajú uvedenú zásadu a aké je percentuálne zastúpenie dočasných zamestnancov v inštitúciách a službách EÚ, ktorí pracujú v pozíciách, ktoré uspokojujú stanovené a dlhodobé potreby?
<SPEAKER ID="286" NAME="Siim Kallas">
podpredseda Komisie. - Vážená pani poslankyňa už bola upozornená, že nasledujúce podrobné odpovede sa týkajú iba Komisie, ktorá je samozrejme najdôležitejším zamestnávateľom medzi Európskymi inštitúciami.
<P>
Jedným z cieľov smernice 1999/70/ES o rámcovej dohode o práci na dobu určitú je vytvoriť rámec s cieľom zamedziť nezákonnému konaniu vyplývajúcemu z uzatvárania pracovných zmlúv alebo pracovnoprávnych vzťahov na dobu určitú v bezprostrednom slede.
<P>
Aby sa zabránilo nezákonnému konaniu, doložka 5 odsek 1 zaväzuje členské štáty v prípade, ak neexistujú ekvivalentné zákonné opatrenia proti porušeniu predpisov, aby zaviedli jedno alebo viac nasledujúcich opatrení s cieľom zabrániť nezákonnému konaniu, ktoré vyplýva z opakovaného uzatvárania pracovných zmlúv na dobu určitú.
<P>
na základe objektívnych dôvodov predĺžiť platnosť takýchto pracovných zmlúv alebo pracovnoprávnych vzťahov,
<P>
určiť maximálne prípustné celkové obdobie platnosti opakovane uzatvorených pracovných zmlúv alebo pracovnoprávnych vzťahov na dobu určitú,
<P>
určiť, koľkokrát možno platnosť takýchto pracovných zmlúv alebo pracovnoprávnych vzťahov predĺžiť.
<P>
Pravidlá zamestnávania zamestnancov v Európskych inštitúciách sú stanovené v služobnom poriadku, o ktorom rokovali predstavitelia zamestnancov pred jeho prijatím v Rade.
<P>
Európske inštitúcie sú tak viazané zákonom dodržiavať ustanovenia tohto služobného poriadku. Služobný poriadok umožňuje európskym inštitúciám zamestnávať tri hlavné druhy zamestnancov: zamestnancov na dobu neurčitú, zamestnancov na dobu určitú a zmluvných zamestnancov.
<P>
Zamestnanci na dobu určitú a zamestnanci na dobu neurčitú pracujú v pozíciách v pláne stavu zamestnancov. Úroveň zodpovednosti zamestnancov na dobu neurčitú a zamestnancov na dobu určitú nie je obmedzená.
<P>
Situácia zmluvných zamestnancov je iná. Nepracujú na pracovnom mieste v pláne stavu zamestnancov a musia pracovať pod dohľadom zamestnanca na dobu neurčitú alebo zamestnanca na dobu určitú. Sú dve rozdielne kategórie zmluvných zamestnancov. Jedna kategória zmluvných zamestnancov bola vytvorená s cieľom plniť úlohy, ktoré nepatria k základnej činnosti, a ktoré nemusia byť nevyhnutne vykonané zamestnancom na dobu neurčitú. Týmto zmluvným zamestnancom môžu byť ponúknuté zmluvy na dobu neurčitú, ich úlohy teda možno považovať za úlohy stáleho charakteru.
<P>
Smernica 1999/70/ES sa týka týchto zamestnancov, keďže vo všeobecnosti je im ponúknutá prvá zmluva na dobu určitú, predĺženie na dobu určitú a tretia zmluvy na dobu neurčitú. V niektorých prípadoch možno zmluvu na dobu neurčitú ponúknuť hneď pri nástupe do zamestnania.
<P>
V súčasnosti v Komisii pracuje približne 2300 týchto zmluvných zamestnancov v celom svete, najmä v delegáciách, zastúpeniach a administratívnych úradoch.
<P>
Druhá kategória zmluvných zamestnancov vznikla s cieľom pokryť dočasné alebo osobitné potreby, ktoré nie sú zahrnuté v rámci existujúcich pracovných pozícií a s cieľom nahradiť zamestnancov dočasne neprítomných, okrem iného na materskej alebo rodičovskej dovolenke. Obmedzením maximálnej celkovej dĺžky po sebe nasledujúcich pracovných zmlúv na dobu určitú na tri roky v každej inštitúcii, služobný poriadok v podstate uplatňuje doložku 5 odsek 1 písmeno (b).
<P>
Títo zmluvní zamestnanci tvoria približne 15 % všetkých zamestnancov. Je zrejmé, že zamestnanci na dobu neurčitú sú základom zamestnancov Komisie. Zmluvní zamestnanci poskytujú hodnotnú podporu na dočasnom základe činnosti zamestnancov Komisie na dobu neurčitú. V súčasnosti pracuje v rôznych útvaroch Komisie približne 3 200 týchto zmluvných zamestnancov.
<SPEAKER ID="287" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, ďakujem pánovi komisárovi za odpoveď. Môžem sa ho tiež opýtať, či sa v prípade zmluvných alebo pomocných zamestnancov, ako boli kedysi nazývaní, budú počítať odpracované roky? Ak je to tak, majú ich odpracované roky väčší význam pri výberovom konaní, než kvalifikácia ostatných žiadateľov, ktorí uspeli vo výberovom konaní, ale ešte neboli vymenovaní?
<SPEAKER ID="288" NAME="Siim Kallas">
podpredseda Komisie. - Samozrejme, že pracovný vzťah medzi zmluvnými zamestnancami a zamestnávateľom je založený na pracovnej zmluve, ktorá musí byť zároveň v súlade s právnymi predpismi a pracovným trhom na danom mieste. Systém služobne starších zamestnancov v tomto prípade nefunguje tak, ako v prípade zamestnancov na dobu neurčitú. Z toho dôvodu je to pracovná zmluva, ktorá vychádza z podmienok na pracovnom trhu a my sme úspešne zamestnali veľa kvalitných zmluvných zamestnancov.
<SPEAKER ID="289" NAME="Paul Rübig" AFFILIATION="PPE-DE">
(DE) Pán komisár, som presvedčený, že rozumiete tomu, že smerovanie vývoja kádrovania Európskej únie v budúcnosti je pre nás veľkou výzvou. Preto je pre Parlament veľmi dôležité, ak nám oznamujú nielen počet zamestnancov a úradov pre nábor zamestnancov, domnievam sa, že ste týchto zamestnancov vyjadrili v ekvivalente plného pracovného úväzku, ale aj ich presné počty, ktoré sa plánujú pre každú kategóriu a spôsob, akým sú rozdelení medzi krajinami. Mohli by ste nám poskytnúť tieto štatistické údaje?
<SPEAKER ID="290" NAME="Siim Kallas">
podpredseda Komisie. - Pýtali ste sa na rozdelenie zamestnancov podľa členských štátov. Tieto údaje sú dostupné v našich štatistikách. Všetky číselné údaje sú dostupné, takže spojte sa prosím s našimi zamestnancami a oni vám poskytnú podrobné informácie.
<P>
Vec: Vplyv rastúceho počtu úradníkov EÚ na náklady dôchodkového zabezpečenia.
<P>
V posledných siedmich rokoch počet stálych zamestnancov v Komisii výrazne vzrástol približne o 16 % na takmer 20 000 úradníkov. Na začiatku tohto roka, po pristúpení Bulharska a Rumunska, bolo prijatých viac než 700 úradníkov s úlohou posilnenia vnútorného trhu. Samozrejme, že rastúci počet úradníkov EÚ vplýva na rozpočet a okrem iného možno očakávať alarmujúci nárast dôchodkových nákladov. V roku 2008 dôchodkové náklady výrazne vzrástli o viac než 10 %, samozrejme na úkor európskych daňových poplatníkov.
<P>
Ako vníma Komisia rast počtu úradníkov Komisie v blízkej budúcnosti? Uvažovala už nad istým zmrazením ich počtu? Je si Komisia vedomá finančných dôsledkov, pokiaľ ide o dôchodkové náklady?
<SPEAKER ID="292" NAME="Siim Kallas">
podpredseda Komisie. - Nárok na dôchodok a dôchodkový systém predstavuje samozrejme jednu z najzložitejších otázok v celej Európe. Najprv by sme mali uviesť, že v rozpočte na rok 2007 je vytvorený priestor pre 23 198 pracovných pozícii pre Komisiu. Táto otázka pozostáva z dvoch podotázok: prvá sa týka opatrení Komisie v súvislosti s náborom zamestnancov s cieľom obmedziť dôsledky rastúceho počtu úradníkov EÚ na rozpočet a druhá sa týka vplyvu rastúceho počtu úradníkov EÚ na dôchodkové náklady.
<P>
V prípade prvej podotázky nesmieme zabudnúť, že v roku 2004 bola prijatá reforma služobného poriadku, okrem iného s cieľom znížiť rozpočtové náklady súvisiace s rastúcim počtom zamestnancov inštitúcií. Bola zavedená nová štruktúra služobného postupu a nová kategória zmluvných zamestnancov s cieľom dosiahnuť pozitívny vplyv na rozpočet. Na druhej strane si možno vážený pán poslanec uvedomuje, že počas rozpočtového postupu v roku 2007 požiadal Európsky parlament Komisiu, aby vykonala dôslednú previerku, ktorá by poskytla strednodobé hodnotenie potrieb jej zamestnancov a aby predložila podrobnú správu o kádrovej politike Komisie pre podporné a koordinačné funkcie. Európsky parlament tiež požadoval informácie o zámeroch Komisie, súvisiacich s reorganizáciou zamestnancov s cieľom splniť priority novej medziinštitucionálnej dohody o rozpočtovej disciplíne a riadnom finančnom hospodárení, ,konkrétne priority týchto politík podporovaných Parlamentom počas rokovaní.
<P>
V dôsledku previerky ľudských zdrojov Komisie uskutočnenej na žiadosť Európskeho parlamentu, Komisia potvrdzuje potrebu dodatočných zamestnancov stanovenú v rokoch 2002 a 2005 výlučne v súvislosti s úlohami vyplývajúcimi z rozšírenia: 890 nových zamestnancov na rok 2008, rozdelených ako 640 nových zamestnancov v prípade rozšírenia EÚ-10 a 250 pracovných pozícií v prípade rozšírenia EÚ-2. V roku 2009 je potvrdená potreba posledného prílivu 250 pracovných pozícií pre rozšírenie EÚ-2.
<P>
Komisia podporuje rozhodnutie o zachovaní stabilného náboru zamestnancov po začlenení všetkých pracovníkov v dôsledku rozšírenia bez požiadavky na nové pracovné pozície na obdobie rokov 2009 - 2013. Komisia sa zaväzuje splniť nové potreby náboru zamestnancov v hlavných oblastiach politiky výlučne prostredníctvom rozdelenia v rámci oddelení a medzi nimi. Komisia sa zaväzuje poskytovať najlepšie zhodnotenie finančných prostriedkov občanom, ktorým slúži, pričom poskytne vysokokvalitné služby prostredníctvom zvýšenej efektívnosti. Komisia už ukázala svoj záväzok splniť svoje ciele v praxi. Číselné údaje za obdobie rokov 2000 - 2007 ukazujú, že rast počtu pracovných pozícií v pláne stavu zamestnancov v rámci Komisie je nižší než v ostatných inštitúciách.
<P>
Pokiaľ ide o druhú podotázku, mali by sme uviesť, že nábor zamestnancov v rokoch 2004 -2008 v dôsledku rozšírenia bude mať vplyv na dôchodkové náklady o 30 rokov, čo znamená, že rozšírenie nebude mať vplyv na dôchodkové náklady v blízkej budúcnosti. Komisia však mimoriadne pozorne sleduje rast dôchodkových nákladov v nasledujúcich rokoch. Očakávalo sa, že dôchodkové náklady v rozpočte vzrastú v roku 2008 o 10 %. Je to v dôsledku mimoriadnych okolností. Nadpriemerný rast v roku 2008 je bežnou reakciou po podpriemernom raste v rokoch 2006 a 2007. Dôjde k prvému kolu odchodov zmluvných zamestnancov, ktorých príspevok bude musieť byť presunutý do inej schémy a nastane 3-percentný ročný očakávaný nárast miezd a dôchodkov. Aj s touto výnimkou odhadujeme, že miera rastu dôchodkov v rokoch 2007 - 2013 je zlučiteľná s 8,5-percentným priemerným rastom výdavkov zohľadnených vo finančnom rámci na roky 2007 - 2013.
<P>
Pokiaľ ide o dlhodobé finančné dôsledky súčasnej fázy náboru zamestnancov, vplyv bol analyzovaný pri príprave reformy služobného poriadku. Boli prijaté opatrenia s cieľom znížiť dôchodkové náklady a služobný poriadok požaduje, aby sadzba príspevkov na dôchodkové poistenie vyplácaných zamestnancami, ktorá je v súčasnosti na úrovni 10,25 %, bola každoročne aktualizovaná a zodpovedala tak jednej tretine celkových príspevkov požadovaných na zabezpečenie dlhodobej rovnováhy dôchodkových systémov Spoločenstva.
<SPEAKER ID="293" NAME="Johan Van Hecke" AFFILIATION="ALDE">
(NL) Vážená pani predsedajúca, som členom obecnej rady v belgickej obci s 13 000 obyvateľmi. Dozorný orgán nesúhlasí s rozpočtom tejto malej obce, pokiaľ nie je poskytnutý dôsledný rozpis kádrových požiadaviek a podrobný rozpočet. Niekoľkoročný rast počtu úradníkov na úrovni 16 %, ako je tomu v EÚ, by nebol nikdy schválený. Nebol by schválený ani nárast dôchodkových nákladov o viac než 10 % za rok. Pán komisár poukázal na rozšírenie, ale aj napriek rozšíreniu sa počet poslancov Parlamentu znížil. Moja otázka znie takto: Nemyslí si pán komisár, že je najvyšší čas zvážiť aj zmrazenie počtu zamestnancov aj napriek ďalšiemu možnému rozšíreniu?
<SPEAKER ID="294" NAME="Siim Kallas">
podpredseda Komisie. - Áno, ale ako som povedal, k zmrazeniu náboru počtu zamestnancov dôjde po rozšírení, takže toto porovnanie s obecnou radou je iná situácia. Prebieha veľký politický projekt, rozšírenie Európskej únie, a my sme prijali nových úradníkov. Bol to rovnaký model ako počas všetkých predchádzajúcich rozšírení. Dosiahli sme pomerne veľký úspech pri prijímaní zamestnancov z nových členských štátov, a tento proces bude zastavený. Po tejto fáze sa celkový počet ustáli.
<SPEAKER ID="295" NAME="Justas Vincas Paleckis" AFFILIATION="PSE">
Vážený pán komisár, v Bruseli sa tvrdí, že ak úspešne urobíte všetky tie testy a skúšky a príjmu vás do Európskej komisie ako úradníka, potom budete v každom prípade až do dôchodku viesť pokojný život.
<P>
Rád by som sa teda spýtal na kvalitu zamestnancov európskych inštitúcií. Komisia má možno nejaké plány, ako skomplikovať život tým, ktorí nie sú usilovní prostredníctvom atestácií, plány, ako jasne oddeliť tých, ktorí sa maximálne snažia od tých, ktorí vedú príliš tichý a pokojný život.
<SPEAKER ID="296" NAME="Siim Kallas">
podpredseda Komisie. - S radosťou vám môžem poskytnúť všetky podrobné údaje o systéme kariérneho postupu, ktorý je, musím povedať, jedným z najzložitejších na svete, a ktorý je predmetom neustálych rokovaní. Každý úradník je každoročne hodnotený. Existuje systém postupu, ktorý zohľadňuje toto hodnotenie a ponúka určitý počet bodov, ktoré následne tvoria základ postupu. Tento systém je pomerne podrobný a rozvinutý.
<P>
Rovnako sa správne pýtate na kvalitu zamestnancov. Pokiaľ ide o bežné verejné výberové konanie alebo "concours" prihlási sa približne 42 vážnych záujemcov, nehovoriac o ostatných záujemcoch, o každú zverejnenú pracovnú pozíciu. Toto je situácia počas roka, stále teda máme vysoký príliv veľmi kvalitných a skúsených zamestnancov a náborové testy sú veľmi náročné.
<P>
Musím povedať, že v Komisii nie je život taký jednoduchý, tichý a pokojný až do dôchodkového veku. Správne však tvrdíte, že väčšina úradníkov bude v Komisii pracovať skutočne dlho, a to môže Komisia považovať aj za výhodu.
<SPEAKER ID="297" NAME="Ingeborg Gräßle" AFFILIATION="PPE-DE">
(DE) Niekoľkokrát ste dnes spomenuli previerku zamestnancov. Jedným z dôsledkov previerky zamestnancov bolo, že úlohou 32 % zamestnancov Komisie je vykonávať administratívnu činnosť, čo znamená, poskytovať administratívnu podporu a koordináciu.
<P>
To je 11 000 ľudí! Otázka: Kedy urobíte nejaké závery z týchto číselných údajov? Kedy zostavíte akčný plán zníženia počtu zamestnancov?
<SPEAKER ID="298" NAME="Siim Kallas">
podpredseda Komisie. - Berieme to veľmi vážne a určite predložíme návrhy. Rokujeme o týchto otázkach.
<P>
Po prvé, musíme si uvedomiť, že všetky tieto administratívne a kontrolné funkcie sú tiež istým dôsledkom vývoja v Komisii, kde sú riadiace funkcie hodnotené alebo posudzované ako omnoho dôležitejšie. Okrem toho sa zlepšili ich podporné systémy. V súčasnosti rokujeme o spôsobe postupu a rozhodne pred ďalšou výzvou na zníženie počtu našich pracovných pozícií budeme pripravení so zodpovedajúcim projektom. V súčasnosti rokujeme o všetkých režijných nákladoch a paralelných funkciách. V Komisii sú samozrejme rôzne názory na tieto otázky. Nie je veľkým prekvapením, že niektoré horizontálne služby chcú mať účelnejšie služby, kým iné služby argumentujú v prospech súčasného systému.
<P>
Takže prebieha rozprava, ale môžem vás ubezpečiť, že nasledujúci krok v súvislosti s touto previerkou bude starostlivo zvážený.
<P>
Vec: Komisia a odborové zväzy
<P>
Je v Komisii bežné, ak je úradníkom odborových zväzov Komisie vyplácaná mzda z finančných zdrojov EÚ? Ak je tomu tak, koľkým úradníkom je mzda vyplácaná?
<SPEAKER ID="300" NAME="Siim Kallas">
podpredseda Komisie. - Ospravedlňujem sa, že teraz nemôžem odpovedať fínsky, ale ďalšiu diskusiu môžeme viesť vo fínčine. Obávam sa, že nebudem používať správnu terminológiu, ktorá musí byť v Európskej únii veľmi starostlivo zvolená.
<P>
Podobne ako Rada, Komisia uzavrela dohodu so svojimi odborovými zväzmi, pričom im poskytla určitý počet ľudských zdrojov. Pokiaľ ide o Komisiu, na základe dohody o ľudských zdrojoch z roku 2001 a každoročných protokoloch o ľudských zdrojoch, je odborovým zväzom poskytnutých 12 takzvaných pozícii dočasného vyslania na stálom základe z celkového počtu viac než 23 000 pracovných pozícií v Komisii.
<P>
Tieto dočasné vyslania v rámci odborových zväzov sú na základe ich reprezentatívnosti možné od roku 1989. Okrem toho veľmi obmedzený počet pracovných pozícií je udelený na flexibilnom základe, najmä z dôvodu meniacej sa väčšiny po voľbách. Zamestnancom, ktorí sú takto poskytnutí odborovým zväzom, je naďalej vyplácaná mzda z rozpočtu EÚ ako zamestnancom Komisie. Odborové zväzy navyše dostávajú finančné prostriedky, ktoré im umožňujú prijať až deväť zmluvných zamestnancov z platovej kategórie II (sekretárske pozície).
<SPEAKER ID="301" NAME="Esko Seppänen" AFFILIATION="GUE/NGL">
(FI) Vážená pani predsedajúca, pán komisár, pokiaľ si spomínam, boli ste vedúcim predstaviteľom odborových zväzov vo svojej krajine a ich činnosť vás z dôvodu vašich skúseností musí určite zaujímať. Nedostal som vyčerpávajúcu odpoveď na svoju otázku o celkovom počte týchto zamestnancov odborových zväzov, ktorí v súčasnosti pracujú v Komisii vo všetkých zastúpených odborových zväzoch.
<P>
V tejto súvislosti mám doplňujúcu otázku. Povráva sa, že Komisia by vyplácala mzdu svojim zamestnancom počas štrajku. Dosiahli odborové zväzy úspech v rokovaniach o riešení, že ak vstúpia do štrajku, bude im počas štrajku vyplácaná mzda?
<SPEAKER ID="302" NAME="Siim Kallas">
podpredseda Komisie. - (FI) V skutočnosti môžem na otázku odpovedať na základe vlastnej skúsenosti s touto situáciou. V odborových zväzoch Komisie pracuje 12 vyslaných expertov. Okrem toho, vo výboroch zamestnancov, ktoré sú samozrejme samostatnými orgánmi, je 19 pracovných pozícií. Môžu zamestnávať celkovo deväť zamestnancov na sekretárskych pozíciách.
<P>
Vaše tvrdenia o štrajkoch sú čiastočne pravdivé. Je pravdou, že Komisia súhlasila s dohodnutým riešením, že počas štrajku môže byť úradníkom vyplácaná časť mzdy, ale za bežných okolností nie celá mzda. Z osobného hľadiska to pokladám za háklivú záležitosť, ak ľudia, ktorí štrajkujú, dostávajú polovicu svojho platu.
<SPEAKER ID="303" NAME="Paul Rübig" AFFILIATION="PPE-DE">
(DE) Vážený pán komisár, zaujíma ma, koľko stoja títo úradníci? Aké sú ročné náklady?
<SPEAKER ID="304" NAME="Siim Kallas">
podpredseda Komisie. - Rozpočet odborových zväzov dosahuje približne 500 000 EUR ročne. Tieto prostriedky sú poskytované z rozpočtu Komisie.
<SPEAKER ID="305" NAME="Predsedajúca">
Mohla by som opäť pripomenúť poslancom, ktorí sa k nám medzičasom pripojili, že dnes sa pokúšame o niečo nové a požiadať ich, aby sa presunuli do prednej časti rokovacej sály? Nehanbite sa, sadnite si na miesta vpredu, nie vzadu, aby sme na tomto stretnutí vytvorili osobnejšiu atmosféru.
<P>
Vec: Celkový výnos z pokút uložených podnikom podľa pravidiel hospodárskej súťaže
<P>
Môže Komisia uviesť celkovú výšku pokút uvalených podnikom na základe európskych pravidiel hospodárskej súťaže od začiatku súčasného funkčného obdobia, a či boli prijaté nejaké opatrenia, alebo či sa uskutočnili nejaké konzultácie v rámci Komisie s cieľom vyhradiť tieto finančné prostriedky, bez náležitých súm uvedených v rozpočte, na dodatočnú činnosť EÚ, a nie presunúť mimoriadny príjem členským štátom?
<SPEAKER ID="306" NAME="Neelie Kroes">
členka Komisie. - Od začiatku svojho funkčného obdobia do konca septembra 2007 Komisia prijala 21 rozhodnutí a uložila tak pokuty spoločnostiam, ktoré porušili antitrustové predpisy.
<P>
Celková výška pokút uložených v tomto období mierne presahuje sumu 5,2 miliardy EUR, pričom 95 % pokút bolo uložených účastníkom kartelovej dohody.
<P>
Nemalo by sa však zabúdať, že tieto pokuty sa stanú súčasťou európskeho rozpočtu až po zavŕšení celého procesu ich vyplatenia: to znamená, ak podnik, ktorému bola pokuta uložená nepodal odvolanie, alebo ak európske súdy zamietli všetky možné odvolania.
<P>
Keďže spoločnosti často spochybňujú platnosť rozhodnutí, ktorými Komisia ukladá pokuty, proces vyplácania veľkej časti uvedenej sumy nebýva ukončený.
<P>
Možnému využitiu zisku z pokút na dodatočnú činnosť, ako to naznačuje vážený pán poslanec, bránia právne prekážky. Toto využitie by bolo v rozpore s rozpočtovou zásadou všeobecnosti uvedenou v článkoch 17 až 20 platného nariadenia o rozpočtových pravidlách.
<P>
Podľa tejto zásady, celkové príjmy pokrývajú celkové výdavky bez akejkoľvek špecifickej súvislosti medzi danou príjmovou a výdavkovou položkou.
<P>
Základným cieľom antitrustových pokút, ako je to ustanovené v odôvodnení k usmerneniam pre výpočet pokút z roku 2006, je zabezpečiť odstrašujúci účinok, inými slovami, odradiť spoločnosti od nezákonného správania.
<P>
Očakávame, že čoskoro dôjde k zníženiu počtu prípadov zneužitia, a teda k zníženiu počtu a objemu uložených pokút spolu so zvýšeným počtom prípadov dodržiavania pravidiel, čo znamená, že svoju prácu vykonávame kvalitne.
<SPEAKER ID="307" NAME="Bart Staes" AFFILIATION="Verts/ALE">
(NL) Ďakujem za tieto veľmi zaujímavé informácie, pani komisárka. Rád by som vedel, či som porozumel správne: vzhľadom na nariadenie o rozpočtových pravidlách sa väčšina týchto peňazí nakoniec vracia členským štátom. Je to tak? Po druhé, povedzte mi, peniaze patria do rozpočtu EÚ iba ak je proces vyplatenia dokončený. Môžete nám povedať, približne aké množstvo z tejto vysokej sumy 5 miliárd EUR môže byť považované za "konečné"?
<SPEAKER ID="308" NAME="Neelie Kroes">
členka Komisie. - (NL) Odpoveď na prvú časť otázky je rozhodné "áno": peniaze sa vracajú členským štátom. Znamená to, že príspevok členského štátu do európskeho rozpočtu je nižší. Vaša ďalšia otázka sa týkala toho, kedy možno proces vyplatenia istej časti považovať za ukončený. To je veľmi ťažké povedať. Každý rok to závisí od okolností, či sa príslušná strana správala rozumne a zdržala sa odvolania, alebo sa rozhodla ísť dlhšou cestou a pokúsila sa pokutu znížiť.
<SPEAKER ID="309" NAME="Reinhard Rack" AFFILIATION="PPE-DE">
(DE) Vážená pani komisárka, spomínali ste sumy uložené ako pokuty. Cieľom týchto pokút je zmeniť správanie spoločností, ktorým sú uložené. Aké sú vaše skúsenosti v tejto oblasti?
<P>
Pamätám sa, že keď ste nastúpili na miesto komisárky, vo Výbore pre regionálny rozvoj ste nám dali príležitosť rokovať o pravidle de minimis. Vtedy ste reagovali veľmi rýchlo, za čo sme veľmi vďační. Reagujú spoločnosti rovnako rýchlo ako vy v tom čase?
<SPEAKER ID="310" NAME="Neelie Kroes">
členka Komisie. - Dúfam, že je tomu tak, ale nie som si stopercentne istá, rozhodne nie dostatočne istá na to, aby som k vám bola otvorená a úprimná.
<P>
Mali by sme si uvedomiť, že nejde len o výšku pokuty, ale aj o dobré meno, ktoré, dúfajme, vplýva na prístup spoločností.
<P>
Považujem za zaujímavé, že veľa hlavných výkonných úradníkov v organizáciách, ktorí sa so mnou spoja uvádza, že si uvedomujú reálnosť tejto politiky Komisie a že tým, ktorí sa nesprávajú podľa pravidiel a nariadení a porušujú ich, hrozí pokuta. Ako viete, s našimi novými sadzbami pokút už nejde o nízke sumy.
<P>
Hlavní výkonní úradníci preberajú iniciatívu vo svojich spoločnostiach, aby svojim zamestnancom dali najavo, že k podobnému správaniu by už v ich spoločnostiach nemalo dochádzať. Ak zamestnanci neprijímajú správne opatrenia kritizujú ich, požadujú, aby boli oboznámení s porušovaním pravidiel, a dávajú im na vedomie, že neskôr môžu byť zbavení zamestnania bez akýchkoľvek nárokov.
<P>
Tvrdia tiež, že poškodenie dobrého mena spolu s pokutami je veľmi dôležitou súčasťou ich prístupu a boja za vyčistenie spoločností. Niekoľko z nich nedávno uviedlo, že sa im páčilo byť na titulnej strane Financial Times, ale nie v súvislosti s pokutami. Je to naozaj správny krok vpred.
<SPEAKER ID="311" NAME="DanutBudreikait" AFFILIATION="ALDE">
(LT) Nemecko toto leto oznámilo svoje plány zvýšiť ceny potravín. V tom istom čase litovskí výrobcovia jasne uviedli svoj zámer zvýšiť ceny potravín v jeseni bez akýchkoľvek objektívnych dôvodov. Dokážete predpokladať kartelové dohody medzinárodných výrobcov potravín? Ceny potravín rastú súbežne vo všetkých krajinách bez toho, aby rástli ceny surových materiálov.
<SPEAKER ID="312" NAME="Neelie Kroes">
členka Komisie. - Nie sme jediní, ktorí začali boj proti kartelom. Národné orgány pre hospodársku súťaž ho začali tiež a uvedomujem si, že všetkých 27 národných orgánov pre hospodársku súťaž sa zúčastňuje na tomto boji s nami.
<P>
Rokujeme o tom v rámci Európskej siete pre hospodársku súťaž. Uvedomujem si tiež, že v tomto prípade ide naozaj o jednosmernú politiku, váš príklad je teda úplne domácou záležitosťou a mal by sa ním zaoberať národný orgán pre hospodársku súťaž. Takže rast úrovne cien potravín môže mať mnoho dôvodov. Nemusí isť o kartel, hoci nikdy si tým nemôžete byť istí. Odporúčam preto poslancom Parlamentu, aby prebrali iniciatívu a v tomto prípade oslovili príslušný národný orgán pre hospodársku súťaž.
<P>
Vec: Fúzia medzi Suez a Gaz de France
<P>
Dňa 3. septembra bolo oznámené, že rady francúzskej energetickej spoločnosti Suez a štátneho podniku Gaz de France sa rozhodli pokračovať v plánovanej fúzii. Vytvorila by sa tým štvrtá najväčšia energetická spoločnosť, po spoločnostiach Gazprom, Electricité de France a EON. Komisia už fúzovanej spoločnosti nariadila predaj niekoľkých prevádzok v Belgicku a Francúzsku.
<P>
Domnieva sa Komisia, že tieto plány na fúziu sú stále v súlade s platnými zásadami, ktoré hlása v súvislosti s liberalizáciou energetického trhu v Európskej únii?
<P>
Do akej miery sa nová fúzovaná spoločnosť a francúzsky štát zaviazali uskutočniť predaj hlavných sietí, o ktoré Komisia žiadala?
<SPEAKER ID="314" NAME="Neelie Kroes">
členka Komisie. - Komisia schválila fúziu Gaz de France (GDF) a skupiny Suez v novembri 2006 na základe záväzkov strán, ktoré umožnili Komisii dospieť k záveru, ža fúzia by významne nebránila hospodárskej súťaži.
<P>
Záväzky zlučujúcich sa strán zahŕňajú najmä predaj akcií spoločnosti Suez v spoločnosti Distrigas, belgickej plynárenskej spoločnosti, ktorá, ako viete, tiež vstúpila na francúzsky trh, predaj akcií GDF v spoločnosti SPE, alternatívnom belgickom dodávateľovi plynu a elektrickej energie a zrieknutie sa akejkoľvek kontroly, zákonnej alebo de facto, ktorú má spoločnosť Suez nad belgickým prevádzkovateľom prepravnej siete pre zemný plyn Fluxys.
<P>
Kým spoločnosť GDF Suez môže zostať akcionárom spoločnosti Fluxys, osobitnými úpravami sa zabezpečí, že spoločnosť Fluxys bude riadená nezávislým spôsobom a tento výsledok je úplne v súlade s cieľmi politiky Komisie v súvislosti s liberalizáciou energetických trhov v Európe, najmä v súlade s balíkom návrhov zo Septembra 2007.
<P>
V rozhodnutí Komisie o fúzii sa ustanovuje, že strany musia pokračovať v predaji svojho vlastníctva, vrátane čiastočnej účasti v spoločnosti Fluxys a v plnení ostatných záväzkov, vrátane záväzkov súvisiacich so správou spoločnosti Fluxys, a to v rámci určitého obdobia predaja. Strany musia v plnej miere dodržiavať záväzky s cieľom uskutočniť fúziu zákonným spôsobom. Medzitým musia strany dodržiavať určité záväzky, na čo bude dohliadať Komisia s pomocou monitorovacích správcov.
<SPEAKER ID="315" NAME="Lambert van Nistelrooij" AFFILIATION="PPE-DE">
(NL) Vážená pani predsedajúca, našťastie môžem rozprávať holandsky. Pani komisárka si uvedomuje záujem Parlamentu o národných šampiónov: "rovnaké podmienky." Mám dve doplňujúce a krátke otázky. Je krížová dotácia medzi výrobnou spoločnosťou a sieťovou spoločnosťou záležitosťou minulosti? Po druhé, pochopil som správne vaše slová o tom, že súčasné návrhy sú tiež úplne v súlade s novým balíkom, ktorý ste predložili vy a pán komisár Piebalgs?
<SPEAKER ID="316" NAME="Neelie Kroes">
členka Komisie. - (NL) Odpoveď na obidve otázky znie "áno".
<P>
Otázka č. 51 sa vzhľadom na neprítomnosť autora nepredkladá.
<P>
Vec: Dotácia pre Volvo Cars Ghent/pravidlá EÚ o štátnej pomoci
<P>
Dňa 12. septembra 2007 Komisia oznámila preskúmanie zlučiteľnosti plánovanej dotácie vo výške 6,02 milióna EUR zo strany flámskeho regiónu na všeobecné a osobitné náklady na inštruktáž v spoločnosti Volvo Cars Ghent s pravidlami EÚ o štátnej pomoci. Dotácia by dosiahla výšku 20 % celkovej výšky nákladov spoločnosti na inštruktáž. Komisia uvádza, že sa chce ubezpečiť, že pomoc nie je využitá výlučne na náklady na inštruktáž, ktoré by spoločnosti vznikli v každom prípade. Komisia odôvodňuje svoj zámer veľmi prísnou interpretáciou nariadenia (ES) č. 68/2001.
<P>
Môže Komisia vysvetliť akým spôsobom zamýšľa uplatňovať pravidlá EÚ o štátnej pomoci v tomto prípade? Na základe akých skutočností Komisia tvrdí, že pomoc je nezákonnou konkurenčnou výhodou, a je preto nezlučiteľná s pravidlami EÚ o štátnej pomoci?
<SPEAKER ID="318" NAME="Neelie Kroes">
členka Komisie. - Komisia preskúma plánovanú dotáciu pre Volvo Cars v Ghente priamo na základe Zmulvy o ES vzhľadom na to, že táto záležitosť presahuje výšku 1 milión EUR ustanovenú v osobitnom nariadení o skupinových výnimkách týkajúcich sa pomoci pre vzdelávanie. V článku 82 Zmluvy je uvedené, že pomoc na podporu rozvoja určitých hospodárskych činností, ktorá nenarúša nenáležite hospodársku súťaž, možno považovať za zlučiteľnú so spoločným trhom.
<P>
Pomoc pre vzdelávanie možno povoliť, ak je podnetom pre činnosti, ktoré rozšíria množstvo kvalifikovaných pracovníkov v Európskej únii, a ktoré by inak neboli uskutočnené. To je prípad, kedy vzdelávanie nepatrí k bežnej činnosti v príslušnom odvetví, napríklad z dôvodu, že sa vzdeláva viac pracovníkov, alebo že je vzdelávanie širšie z hľadiska rozsahu. K tomu došlo v nedávnom prípade spoločnosti Fiat.
<P>
Na druhej strane, pomoc nemožno povoliť v prípade, ak je vzdelávanie súčasťou riadneho fungovania príslušného podniku, a teda uskutočnilo by sa aj bez pomoci. Napríklad, ak továreň na výrobu automobilov chce vyrábať nový model, pracovníci musia absolvovať školenia o nových technológiách a nových pracovných metódach, ktoré sa budú využívať. Dotácia pre tento druh vzdelávania jednoducho zbavuje spoločnosť nákladov, ktoré by za bežných okolností znášala. Podobne, Komisia nedávno čiastočne zakázala pomoc v prospech niekoľkých výrobných tovární a určite viete o spoločnostiach General Motors v Belgicku a Ford v meste Genk.
<P>
Osem navrhovaných opatrení pre spoločnosť Volvo Cars Ghent sy týka zavedenia novej výrobnej plarformy. Komisia v tejto fáze nemôže vylúčiť, že príslušné vzdelávanie by sa uskutočnilo v každom prípade, a preto by neprispelo k zvýšeniu množstva kvalifikovaných pracovníkov v EÚ. Komisia sa preto rozhodla začať oficiálne vyšetrovanie bez toho, aby bolo v tomto prípade dotknuté konečné rozhodnutie. Potrebujeme viac času, aby sme zistili, o čo v tomto prípade ide. Belgické orgány, príjemca, ako aj tretie strany budú mať možnosť vyjadriť sa a predložiť informácie pred prijatím konečného rozhodnutia.
<SPEAKER ID="319" NAME="Anne Van Lancker" AFFILIATION="PSE">
(NL) Vážená pani komisárka, ďakujem vám za odpoveď. Mimochodom blahoželám k vášmu víťazstvu nad spoločnosťou Microsoft. Aby som sa však dostala k tomu, o čom chcem hovoriť, ak tomu rozumiem správne, záležitosť sa stále rieši. Uvažujem správne, ak nová interpretácia pravidiel štátnej pomoci na vzdelávanie bude obsahovať aj dostatočný rozmer spoločenskej dôležitosti vzdelávacích kurzov, pričom sa zabezpečí, že ak vzdelávanie poskytne pracovníkom viac možností na celosvetovom pracovnom trhu, táto pomoc na vzdelávanie nebude považovaná za významný zásah do hospodárskej súťaže?
<SPEAKER ID="320" NAME="Neelie Kroes">
členka Komisie. - - (NL) Ďakujem za vaše povzbudenie. Chápete to správne, ak tvrdíte, že musíme byť veľmi ostražití pri preskúmaní usmernení štátnej pomoci, keďže by malo naozaj byť možné povoliť štátnu pomoc v prípade vzdelávania, ktoré prispieva k rozšíreniu rozhľadu európskych pracovníkov. Preto potrebujeme poznať fakty, to znamená, že v tomto prípade sme požiadali zainteresované strany o viac informácií.
<P>
Vec: Obchod a klimatické zmeny
<P>
EÚ je, celkom správne, v popredí politického úsilia o riešenie klimatickej zmeny. Jej úsilie je však zjavne nedostatočné. Nemali by sme prehliadať konkurenčnú nevýhodu európskych podnikov a hrozbu presunutia výroby a straty pracovných miest. pán komisár Mandelson si zvolil prístup založený na vytváraní podnetov pre "čistý" obchod.
<P>
Uvažuje Komisia aj nad možnosťou rozšíriť opatrenia na ochranu obchodu proti, napríklad, svojim partnerom, ktorí nezavádzajú Kjótsky protokol? Aké iniciatívy zamýšľa uskutočniť, aby riešila problém environmentálneho dampingu, a aby zabezpečila reciprocitu medzi EÚ a jej obchodnými partnermi v súvislosti s dodržiavaním environmentálnych štandardov na bilaterálnej, regionálnej a multilaterálnej úrovni?
<SPEAKER ID="322" NAME="Peter Mandelson">
člen Komisie. - Klimatická zmena je jednou z najväčších výziev súčasnosti. To však netreba opakovať. Nie je to predovšetkým otázka obchodu, ale sú oblasti, v ktorých môže obchod pomôcť. Preto si Komisia želá, aby kolo rokovaní v Dauhe umožnilo liberalizáciu environmentálneho tovaru a služieb a Komisia rovnako vidí priestor pre novú generáciu dohôd o voľnom obchode s cieľom podporiť trvalo udržateľný obchod.
<P>
Komisia má za cieľ rokovať o ambicióznom a dôkladne spracovanom rámci v oblasti klímy zavedenom po roku 2012. Ak úspešne zahrnieme všetkých hlavných hráčov, bude to najdôležitejší krok k dosiahnutiu rovnakých podmienok pre priemysel EÚ. Znamená to aj, že sa vyhneme presunu emisií oxidu uhličitého, presunu znečistenia z jedného miesta na druhé, ktoré by inak mohlo vyplývať z neúspechu pri dosahovaní dohody. Naším cieľom je primeraným spôsobom zahrnúť všetkých hlavných znečisťovateľov a nie odohnať partnerov od rokovacieho stola v Bali, alebo neskôr tým, že v tejto fáze pripravíme obchodné opatrenia pre dovoz. Radšej by sme mali riešiť problém parazitovania až keď vznikne, a iba ak naozaj vznikne.
<P>
Kvalitne navrhnutá obchodná politika môže pomôcť svetu riešiť klimatickú zmenu vytvorením bohatstva potrebného na zaplatenie za zmiernenie a úpravu potrebných opatrení. Investície do obchodu s nízkouhlíkovým tovarom a službami môžu presadiť uplatnenie zručností a technológií ohľaduplných voči podnebiu v globálnom hospodárstve, pričom umožnia riešiť klimatickú zmenu na globálnej úrovni a nákladovo najefektívnejším spôsobom. Nevyužitie tejto možnosti by bolo poškodením politiky klimatickej zmeny. Nemali by sme zabúdať, že náš prístup k politike klimatickej zmeny pomohol európskemu priemyslu dostať sa na popredné miesto, pokiaľ ide o environmentálnu nízkouhlíkovú technológiu. EÚ tak má značnú výhodu prvého kroku.
<P>
V správe pána Sterna sa jasne uvádza, že boj s klimatickou zmenou má hospodársky význam, bez ohľadu na spoločenský prospech, pretože vzniknuté náklady sú nižšie než cena za nečinnosť. Obchodná politika môže podporovať ciele klimatickej zmeny minimalizáciou týchto nákladov, vytvorením časti potrebných finančných prostriedkov a posilnením regulačných rámcov, ktoré pomôžu investíciám a obchodu s nízkouhlíkovým tovarom, službami a technológiou.
<SPEAKER ID="323" NAME="Georgios Papastamkos" AFFILIATION="PPE-DE">
(EL) Vážená pani predsedajúca, určite možno povedať, že pán komisár Mandelson dodržiava časový limit na otázky. Sotva sa obmedzí na formálne odpovede.
<P>
Pán komisár, dnes sme prijali nový rámec pre uvádzanie prípravkov na ochranu rastlín na trh. Ak tento rámec vstúpi do platnosti, vyvolá dôsledky v prvovýrobe poľnohospodárskych výrobkov a po rozšírení v európskom potravinárskom priemysle. Môžete nám potvrdiť, že dovážané výrobky podliehajú účinnej kontrole s cieľom zistiť, či sú v súlade s prísnymi špecifikáciami platnými pre domácu výrobu?
<SPEAKER ID="324" NAME="Peter Mandelson">
člen Komisie. - Naozaj zohľadňujeme všetky tieto aspekty. Rád by som však zdôraznil svoje pôvodné tvrdenie: chceme zabezpečiť najlepšiu, najvýznamnejšiu a najdôkladnejšiu dohodu na obdobie po roku 2012, akú budeme môcť.
<P>
Vyžaduje si to, aby sme vo veľkej miere presviedčali našich obchodných partnerov, rozvíjajúce sa hospodárstva, ktorým musíme vysvetliť, aby prijali podmienky dohody na obdobie po roku 2012 a dohodu podpísali. Túto dohodu veľmi potrebujeme a musí sa vzťahovať na čo najrozsiahlejšie geografické územie.
<P>
Otázka, ktorú si musíme položiť znie, akým spôsobom môžeme, alebo ako sa nám môže najúčinnejšie podariť presvedčiť rozvíjajúce sa hospodárstva, aby podpísali dohodu, ktorú chceme podporiť.
<P>
Podľa nášho názoru by bolo nielen predčasné, ale kontraproduktívne, keby sme začali využívať palicu, hrozby alebo scenár, v ktorom tí, ktorí môžu mať sklon držať sa stranou, by boli potrestaní nejakým obchodným opatrením, pretože patria do kategórie "príživníkov".
<P>
Keď nastane čas premýšľať o týchto opatreniach, potom by sme k nim pristúpili po dôkladnej úvahe a konzultácii a, samozrejme, každé opatrenie, ktoré by sme zvažovali by bolo potrebné posúdiť, a to zdôrazňujem, z hľadiska zlučiteľnosti s pravidlami WTO.
<P>
Európska únia nepodporuje alebo neprijíma žiadne opatrenie, ktoré nie je jasne a jednoznačne zlučiteľné s pravidlami WTO.
<SPEAKER ID="325" NAME="Daniel Caspary" AFFILIATION="PPE-DE">
(DE) Vážený pán komisár, rád by som položil ďalšiu otázku. Môj kolega, pán Papastamkos úplne správne tvrdí, že musíme chrániť európske spoločnosti pred znevýhodňovaním, ak sa ostatné krajiny nezúčastňujú na plnení záväzkov z Kjóta.
<P>
Sú tri možnosti: Prvá, Európska únia by mohla byť jediná, ktorá sa zaviaže pokračovať. Táto možnosť by v našich spoločnostiach vyvolala finančné napätie a znevýhodnila nás. Druhý možný scenár spočíva v tom, že ak sa ostatné krajiny nezúčastňujú na plnení záväzkov, ani my sa nebudeme zúčastňovať, hoci potom nebudeme schopní splniť ciele v oblasti zmeny klímy, ktoré sme si stanovili. Tretia možnosť, ak sa ostatní nepridajú k nám v rámci plánu "Kjóto plus" alebo systému "post Kjóto", je na nás, aby sme uplatnili náležité sankcie. Ako presne by tieto sankcie mali vyzerať? Viete si predstaviť špecifické sankcie?
<SPEAKER ID="326" NAME="Peter Mandelson">
člen Komisie. - Úvahy o ďalšom postupe v prípade neúspechu blížiacich sa rokovaní, ktoré ešte ani nezačali, sú predčasné. Je predčasné uvažovať nad vplyvom alebo dôsledkami, ak sa niektoré národy nezaviažu plniť príslušné záväzky. Preto tvrdím, že diskusia o sankciách dnes večer je nielen predčasná, ale aj pomerne kontraproduktívna.
<P>
V Komisii prebiehajú diskusie o preskúmaní systému obchodovania s emisiami (ETS) a predovšetkým o overení pozície energeticky náročných odvetví v rámci tohto systému. Energeticky náročné odvetvia sú v plnej miere zohľadňované v rámci nášho spoločného úsilia vypracovať kvalitnejší systém ETS. Pozícia týchto odvetví bude určite zohľadnená v súvislosti s každou prerokovávanou medzinárodnou dohodou a v súvislosti s dôsledkami európskych priemyselných odvetví, najmä energeticky náročných odvetví, ak nevytvoríme rovnaké podmienky, ktoré sa snažíme dosiahnuť v rámci našich rokovaní.
<P>
Vec: Diskusia o budúcnosti nástrojov na ochranu obchodu
<P>
Pri hlasovaní o správe o globálnej Európe 22. mája 2007, Európsky parlament prejavil svoj zámer zachovať súčasné nástroje na ochranu obchodu a odmietnuť akékoľvek oslabenie pri ich uplatňovaní.
<P>
Akým spôsobom Komisia zamýšľa zohľadniť toto stanovisko vo svojej činnosti zameranej na budúcnosť nástrojov na ochranu obchodu? Akým spôsobom sa bude riešiť rozpor medzi tvrdeniami komisára Mandelsona o budúcnosti nástrojov na ochranu obchodu a stanoviskom Európskeho parlamentu?
<P>
Existuje dôkaz, že upravený administratívny postup viedol k obmedzenejšiemu uplatňovaniu antidampingových opatrení v rámci rôznych postupov. Predovšetkým "záujem Spoločenstva" sa čoraz viac interpretuje v prospech dovozcov a spotrebiteľov a v neprospech priemyslu Spoločenstva. Môže Komisia uviesť dôvody tejto úpravy pri uplatňovaní?
<P>
Môže Komisia poskytnúť akékoľvek informácie o tom, prečo neboli prijaté žiadne prípady antidumpingu v prvej polovici roku 2007?
<P>
Vec: Nástroje EÚ na ochranu obchodu
<P>
Ako Komisia hodnotí výsledky konzultácií o zelenej knihe o európskej obchodnej politike? Ako bude znieť konečný návrh Komisie v súvislosti so skutočnosťou, že väčšina zúčastnených strán, zdá sa, nepodporuje ďalšiu liberalizáciu tejto politiky?
<SPEAKER ID="328" NAME="Peter Mandelson">
člen Komisie. - Komisia si váži záujem Parlamentu o preskúmanie nástrojov na ochranu obchodu (TDI) a znovu zdôrazňuje dôležitosť, ktorú prikladá stanoviskám Parlamentu v súvislosti so súčasným preskúmaním. Očakáva správu Výboru pre medzinárodný obchod, ktorá, ako dúfa, bude čoskoro dokončená.
<P>
Komisia v súčasnosti dokončuje svoje reakciu na konzultačný proces. Komisia uskutočnila predbežnú diskusiu, orientačnú rozpravu, pred svojím dnešným stretnutím k tejto téme. V nasledujúcich týždňoch bude možné predložiť návrhy Rade. Cieľom Komisie je, aby Parlament naďalej úzko spolupracoval v tejto otázke a bol o nej informovaný.
<P>
Komisia samozrejme dôkladne preskúmala všetkých, niekoľko sto reakcií, na zelenú knihu. Cieľom je teraz informovať členské štáty a Parlament o hlavných reakciách a návrhoch, ktoré budú tiež zverejnené. Komisia o nich bude opäť diskutovať predtým, než predloží návrhy Rade, dúfajme, v druhej polovici novembra.
<P>
Väčšina oslovených zúčastnených strán, ktoré predložili svoje stanoviská, má rovnaký názor ako Komisia, že nástroje na ochranu obchodu sú naďalej dôležité v globalizujúcom sa svetovom hospodárstve, v ktorom je nedostatok pravidiel hospodárskej súťaže dohodnutých na multilaterálnej úrovni.
<P>
Okrem toho, väčšina zúčastnených strán nemá potrebu významnej renovácie systému nástrojov na ochranu obchodu. To isté platí pre Komisiu. Bola však vyslovená aj požiadavka, aby boli pravidlá jasnejšie, aby sa zvýšila transparentnosť, a aby sa nástroje uplatňovali účinnejšie.
<P>
Tvrdenie, že Komisia zmenila svoj prístup k posúdeniu záujmu Spoločenstva v niektorých nedávnych prípadoch nie je jednoducho pravdivé. Každý prípad bol preskúmaný na základe svojich technických vlastností. V niektorých prípadoch vyvstali netypické okolnosti, ale tie boli po dôkladnej diskusii s členskými štátmi vyriešené v súlade s právnymi predpismi Spoločenstva a v rámci istej diskrétnosti, ktorú tieto právne predpisy umožňujú.
<P>
Napokon, je správne, že v prvej polovici roka 2007 neboli začaté žiadne antidampingové vyšetrovania. Je však potrebné zdôrazniť, že antidampingové vyšetrovania sú iniciované priemyslom a nezačíname ich my. Inými slovami, antidampingové vyšetrovanie je začaté na základe sťažností priemyslu Spoločenstva.
<P>
Počas prvých šiestich mesiacov roku 2007 neboli podané žiadne sťažnosti, ktoré by spĺňali právne požiadavky. Je bežné, ak sa počet začatých konaní z roka na rok líši v závislosti od činiteľov, akými sú obchodný cyklus, nadmerná kapacita v tretích krajinách a odchýlenie obchodu v dôsledku opatrení na ochranu obchodu na ostatných svetových trhoch.
<P>
Počet podnetov sa tiež v posledných rokoch menil. V roku 2003 Komisia napríklad začala celkovo iba deväť nových vyšetrovaní, prvé z nich bolo začaté koncom mája tohto roku. Okrem toho, prvá polovica roku 2007 nasledovala po období charakterizovanom mimoriadne vysokou aktivitou koncom roka 2006.
<P>
Nakoniec by som vás rád upozornil na skutočnosť, že v septembri 2007 boli začaté dve nové antidampingové vyšetrovania v súvislosti s dovozmi z Číny. Jedno vyšetrovanie sa týkalo kyseliny citrónovej, druhé glutamanu sodného.
<SPEAKER ID="329" NAME="Daniel Caspary" AFFILIATION="PPE-DE">
(DE) Vážený pán komisár, ďakujem vám za vaše pripomienky. Transparentnosť zohráva v tomto procese dôležitú úlohu. Kedy dostaneme hodnotenie prieskumu zelenej knihy? Hodnotenie buď ešte nebolo vykonané, v tom prípade by ste knihu predložili bez hodnotenia, alebo hodnotenie vykonané bolo. Ja sa domnievam, že bolo, a v tom prípade je najvyšší čas, aby bolo predložené verejnosti a Parlamentu.
<P>
Po druhé, zaujímalo by ma, či sa domnievate, že je naozaj odôvodnené stanoviť nevyhnutné záležitosti bez zmeny a doplnenia základného nariadenia na základe nových zásad.
<P>
Po tretie, z akého dôvodu chcete posudzovať "trhové" a "iné ako trhové" hospodárstva na rovnakom základe?
<P>
Po štvrté, stále rozprávam o výrobe Spoločenstva, aká je vaša predstava o percentuálnej úrovni pre výrobu mimo EÚ?
<SPEAKER ID="330" NAME="Peter Mandelson">
člen Komisie. - Komisia vykonala predbežné posúdenie reakcií na zelenú knihu, čím vznikol základ pre našu dnešnú orientačnú diskusiu o tejto téme. Týmto posúdením sa nám ukazuje smer pre ešte prísnejšie posúdenie, ktoré bude sprevádzať zohľadnenie Komisie a dohodu o návrhoch, ktoré chce predložiť členským štátom na základe preskúmania.
<P>
Môžem váženého pána poslanca ubezpečiť, že informácie o reakciách sú, domnievam sa, už zverejnené na internetovej stránke GR pre obchod, ale som presvedčený, že zverejníme aj jednoducho prístupnú verziu alebo prezentáciu reakcií, ktoré sme dostali v súvislosti so zelenou knihou s cieľom poskytnúť dostatočné množstvo času na úvahu o týchto reakciách predtým, než Komisia predloží svoje návrhy.
<P>
Zdá sa, že vážený pán poslanec sa už venuje niektorým návrhom Komisie, ktoré ešte neboli predložené alebo odsúhlasené Komisiou. S úctou preto usudzujem, že niektorými svojimi tvrdeniami mierne predbieha samého seba.
<SPEAKER ID="331" NAME="Laima Liucija Andrikien" AFFILIATION="PPE-DE">
(LT) Otázka, ktorú by som sa rada spýtala, nadväzuje samozrejme na moje stretnutia a diskusie so zástupcami priemyslu krajiny, ktorú zastupujem, Litvy. V podstate môžem znova zdôrazniť slová svojho kolegu: v súvislosti s liberalizáciou obchodnej politiky prevládajú obavy a kritika. Moja otázka znie takto: ak sa nezmení situácia, ako bude Komisia reagovať? Aké opatrenia môžeme zo strany Komisie očakávať? Budete zohľadňovať názor predstaviteľov obchodu, alebo budú pre vás dôležitejšie iné argumenty?
<SPEAKER ID="332" NAME="Peter Mandelson">
člen Komisie. - Nie som si celkom istý, čo vážená pani poslankyňa myslí pod "liberalizáciou našej obchodnej politiky". Podľa definície, obchod sa môže uskutočňovať iba vtedy, ak sú trhy otvorené a obchodné toky sa v podstate liberalizujú. Obchod sa neuskutočňuje za zatvorenými hranicami alebo, ak sa hospodárstva zmenia na pevnosti, takže Komisia samozrejme podporuje liberalizáciu obchodu.
<P>
Preskúmanie obchodnej politiky "Globálna Európa" a stratégia, ktoré predložila Komisia a ktorú odsúhlasili členské štáty pred rokom, veľmi jasne stanovuje záujmy Európskej únie. Záujmom je zachovať otvorené trhy doma, podporovať a využívať rokovania na multilaterálnej a bilaterálnej úrovni, otvoriť zahraničné trhy a využívať účinné opatrenia na ochranu obchodu s cieľom riešiť prípady nespravodlivého obchodu alebo nespravodlivej hospodárskej súťaže. Toto sú všetky tri piliere našej stratégie a každý z nich je rovnako dôležitý.
<P>
Preskúmanie tretieho piliera tejto trojnožky prebieha po pomerne dramatických zmenách vo svetovom hospodárstve a samozrejme v európskom hospodárstve a po poslednom preskúmaní našich opatrení na ochranu obchodu, ktoré sa uskutočnilo pred viac než 10 rokmi. Sme zodpovední za to, aby naše opatrenia fungovali správnym spôsobom, a aby viedli ku konsenzu a podpore a solidarite medzi členskými štátmi. Ak dôjde k oslabeniu tohto fungovania, bude zložitejšie alebo menej možné uplatňovať nástroje na ochranu obchodu. Toto preskúmanie uskutočňujeme, pretože naším cieľom je rekonštrukcia a obnova tohto konsenzu, podpory a solidarity medzi členskými štátmi.
<SPEAKER ID="333" NAME="Predsedajúca">
Pán komisár, aby sme mohli položiť ešte jednu otázku, nasledujúce dve doplňujúce otázky spojím a požiadam vás, aby ste ich zodpovedali naraz.
<SPEAKER ID="334" NAME="Georgios Papastamkos" AFFILIATION="PPE-DE">
(EL) Vážená pani predsedajúca, k otázkam môjho kolegu pána Casparyho by som rád pridal svoju otázku o tom, kedy budeme mať prístup k hodnoteniu dotazníka o zelenej knihe. Pán komisár, európske antidampingové a antisubvenčné opatrenia predstavujú menej než 0,45 % hodnoty celkového dovozu do EÚ. Prečo sa potom Komisia náhli v prípade jednostranného preskúmania politiky na ochranu obchodu? Ktorým smerom sa Komisia uberá? Smerom k politizovaniu postupu alebo smerom k ochrane obyvateľov pred nekalými praktikami?
<SPEAKER ID="335" NAME="Elisa Ferreira" AFFILIATION="PSE">
(PT) Vážená pani predsedajúca, pán komisár, rada by som položila otázku v súvislosti s vašimi odpoveďami. Parlament neuznáva potrebu preskúmať nástroje na ochranu obchodu a verejnou konzultáciou sa dospelo k rovnakému záveru. Pán komisár nevysvetlil Parlamentu ťažisko svojho návrhu, a najmä to, do akej miery sa jeho návrhy a presvedčenia zmenili na základe verejného vypočutia a stanoviska Parlamentu. V tom tkvie podstata problému, pretože nerozumieme tomu, ak trvá na preskúmaní nástrojov, o ktorých si každý myslí, že sú užitočné a fungujú správnym spôsobom. Tomu potrebujeme porozumieť.
<SPEAKER ID="336" NAME="Peter Mandelson">
člen Komisie. - Nerozumiem úplne, ktorú zmenu smerovania vážený pán poslanec myslí. K žiadnej zmene nedošlo. Ako som uviedol, zúčastnené strany, ktoré reagovali na preskúmania a ani Komisia nedospeli k záveru, že je potrebná zásadná oprava alebo zásadná reforma. Nie je mi teda celkom jasné, čo myslí zmenou smerovania. Keby preskúmanie nebolo potrebné, potom sa domnievam, že v súvislosti so zelenou knihou, ktorú sme zverejnili, by sme dostali omnoho menej než 500 reakcií. Zdá sa, že zelená kniha s viac než 500 reakciami naznačuje záujem o vykonané preskúmanie.
<P>
Pokiaľ ide o prvú otázku, nemôžem Parlamentu predložiť posúdenie, pokiaľ nebolo vypracované. Komisia svoje posúdenie ešte nevypracovala, nerozhodla o tom, aká bude jej reakcia. Dnes sa uskutočnila plenárna diskusia a Komisia svoje stanoviská oznámi, keď predloží návrhy členským štátom. Zároveň budú stanoviská oznámené Parlamentu. K tomu by malo dôjsť niekdy v druhej polovici novembra, čo nie je až tak ďaleko.
<P>
Pokiaľ ide o spolitizovanie, spolitizovanie týchto otázok je takmer nevyhnutné. Ak európsky priemysel v súčasnosti zastupuje rôzne stanoviská a súperiace záujmy a, úprimne povedané, ak predkladá veľmi rozdielne konkurenčné návrhy pokiaľ ide o to, či si želá prijatie opatrení na ochranu obchodu, zobrazí sa to v pozíciách našich členských štátov. Ak by si členské štáty namiesto toho jednoducho nekriticky vybrali cieľ a prísnu analýzu útvarov Komisie a prijali závery a opatrenia, ktoré navrhujeme, ak by boli jednoducho pripravené takto konať, potom by nedochádzalo k spolitizovaniu. Členské štáty sú však predmetom rovnakého lobovania a rôznych konkurenčných záujmov medzi výrobcami, predajcami, distribútormi, dovozcami a spotrebiteľmi, ako sme my. Ak majú ľudia rôzne stanoviská, o týchto stanoviskách sa musí rokovať veľmi všeobecne politickým spôsobom, prostredníctvom politického procesu, a k tomu práve dochádza.
<SPEAKER ID="337" NAME="Predsedajúca">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Ospravedlňujem sa tým poslancom, ktorí čakali.
<P>
Týmto končím hodinu otázok.
<P>
(Rokovanie bolo prerušené o 19.35 hod. a pokračovalo o 21.00 hod.)
