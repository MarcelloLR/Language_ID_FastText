<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, pri najhoršom zemetrasení za posledné desaťročia prišlo v Taliansku v regióne Abruzzo o život strašným spôsobom 295 ľudí. K najväčším otrasom došlo v meste L'Aquila. Všetkých nás vydesila prudká sila tejto prírodnej katastrofy a jej tragické následky. V dôsledku najväčšieho otrasu a početných menších otrasov prišlo o strechu nad hlavou takmer 40 000 ľudí. Odhaduje sa, že každý tretí dom v provincii L'Aquila, ktorú zemetrasenie výrazne zasiahlo, bol zničený alebo poškodený. V mene Európskeho parlamentu by som na dnešnom plenárnom zasadnutí rád využil príležitosť a vyjadril najúprimnejšiu sústrasť všetkým obetiam tohto hrozného zemetrasenia.
<P>
Rovnako by som rád v mene všetkých nás vyjadril najúprimnejšiu sústrasť všetkým smútiacim rodinám a solidaritu s Talianskom, jeho občanmi i úradmi v tejto smutnej chvíli. Myslíme na tých, ktorí prišli o život, zranili sa alebo prišli o strechu nad hlavou, myslíme na všetkých, ktorých táto katastrofa zasiahla. Chcem vás požiadať, aby ste sa postavili a venovali im tichú spomienku.
<P>
(Parlament povstal a zachoval minútu ticha.)
<P>
Ďakujem.
