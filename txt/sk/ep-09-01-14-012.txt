<CHAPTER ID="012">
Situácia v Africkom rohu (rozprava) 
<SPEAKER ID="435" NAME="Predsedajúci">
Ďalším bodom programu je stanovisko Rady a Komisie o situácii v Africkom rohu.
<SPEAKER ID="436" NAME="Alexandr Vondra">
úradujúci predseda Rady. - Vážený pán predsedajúci, v túto neskorú nočnú hodinu by som rád stručne priblížil stanovisko Rady k situácii v Africkom rohu.
<P>
Africký roh je zložitý región, ktorý si zasluhuje našu osobitnú a zvýšenú pozornosť, pretože má významný vplyv na EÚ. EÚ pozorne sleduje vývoj v tomto regióne a pripravuje sa na ešte užšiu spoluprácu s krajinami Afrického rohu.
<P>
Viem, že aj Parlament veľmi pozorne sleduje tento vývoj. Návšteva, ktorú vaša delegácia uskutočnila na konci minulého roka v Eritrei, Etiópii a Džibutsku, bola dôležitá. Takisto viem o návrhu uznesenia o Africkom rohu, ktoré bolo vypracované čiastočne v súvislosti s uvedenou návštevou. Uvedené aktivity tomuto regiónu a Európanom jasne ukázali narastajúcu angažovanosť EÚ v Africkom rohu. V mene Rady tiež vítam účasť Parlamentu v našom úsilí riešiť problémy v Africkom rohu.
<P>
V Africkom rohu je niekoľko zdrojov napätia. Budem o nich hovoriť podrobnejšie. Z pohľadu Rady sú však tieto napätia rôznym spôsobom prepojené v rámci celého regiónu. Z tohto dôvodu sa Rada osobitne zameriava na rozpoznanie regionálnych prepojení medzi pretrvávajúcimi konfliktami. O aké prepojenia ide?
<P>
Po prvé, ide o spor medzi Etiópiou a Eritreou, ktorý môžeme považovať za jednu z hlavných príčin nestability v celom regióne. Prejavuje sa to viacerými spôsobmi. Ide napríklad o podporu znepriatelených, súperiacich frakcií v Somálsku či vzájomné úsilie o destabilizáciu v druhej krajine - dovoľte mi spomenúť najmä Ogaden a Oromo v Etiópii - ako aj o podporu obnovy mierového procesu v Sudáne, či pozastavenie členstva Eritrei v Medzivládnom úrade pre rozvoj (IGAD).
<P>
V neposlednom rade konflikt v Somálsku spôsobil jednu z najvážnejších humanitárnych situácií, ktorým svet v súčasnosti čelí. Nárast prípadov pirátstva pri pobreží Somálska je ďalším vážnym dôsledkom tohto konfliktu.
<P>
Ďalšou závažnou otázkou je boj o prírodné zdroje v Africkom rohu, ako sú voda a nerastné suroviny. Tento jav vedie k nárastu konfliktov medzi pastiermi v oblastiach obývaných rôznymi kultúrnymi a etnickými skupinami. Taktiež zvyšuje potravinovú neistotu a ľudskú neistotu vo všeobecnosti, čo ďalej prehlbuje konflikty a vedie k migrácii.
<P>
V regióne sa tiež vyskytuje niekoľko vážnych vzájomne súvisiacich javov. Dovoľte mi spomenúť niektoré z nich. Ide o konflikty na hraniciach, ktoré som už spomínal: spory medzi Etiópiou a Eritreou, Sudánom a Etiópiou a Džibutskom a Eritreou, ktoré môžeme považovať za zdroje nestability v regióne. Rád by som zdôraznil, že zlepšenie regionálnej spolupráce by prispelo k zmierneniu napätia v okolí národných hraníc.
<P>
Potravinová bezpečnosť je ďalšou vzájomnou závislosťou. Ide, samozrejme, o zásadný problém regiónu. Opakujúce sa suchá, ako aj záplavy majú zničujúci vplyv na obyvateľstvo. Opakujem, že regionálna spolupráca by mohla zmierniť dôsledky týchto prírodných katastrof.
<P>
Ako viete, niektorí sú presvedčení, že tento problém je príčinou konfliktov v Dárfúre, Somálsku a mnohých iných oblastiach Afrického rohu. Nie som si istý, či ide o jediný dôvod, ale som presvedčený, že túto otázku treba vyriešiť spravodlivým a transparentným spôsobom v každej z uvedených krajín, ako aj v regionálnom kontexte.
<P>
Pirátstvo sa spočiatku vyskytovalo iba na malej časti somálskeho pobrežia. Zámienkou pirátov bolo vyberať rybársku daň od lodí v somálskych vodách. Ako určite viete, tieto aktivity sa značne rozrástli a dnes ohrozujú dodávky humanitárnej pomoci do Somálska, ako aj námornú bezpečnosť v Adenskom zálive a inde vrátane lodí plaviacich sa pri pobreží Kene a Tanzánie.
<P>
Existuje niekoľko ďalších vzájomných prepojení, ktoré majú vážny vplyv na Európu a na krajiny Afrického rohu napríklad v podobe terorizmu a migrácie.
<P>
Takže aké opatrenia Európska únia v tejto súvislosti prijíma? Ako sa zapájame a angažujeme? Hlavným politickým nástrojom Rady, ktorú mám česť dnes zastupovať, je politický dialóg nielen s jednotlivými krajinami, ale aj s inými zainteresovanými stranami v regióne, ako je napríklad Africká únia, Medzivládny úrad pre rozvoj, Liga arabských štátov, či Spojené štáty americké a Čína ako dôležité krajiny.
<P>
Politický dialóg je podľa Dohody z Cotonou vzájomným záväzkom medzi EÚ a každou z krajín v uvedenom regióne. Tento dialóg sa rozvíja najmä prostredníctvom vedúcich misií EÚ v týchto krajinách. Pre Radu ide o veľmi dôležitý nástroj, ktorý nám poskytuje priamy kontakt s úradmi v uvedených krajinách. Dáva nám príležitosť vypočuť si ich pohľad na vec, ale aj jasne vysvetliť naše vnímanie situácie a vyjadriť naše znepokojenie nad určitými otázkami. Týka sa to osobitne otázok riadenia a ľudských práv. To sú hlavné otázky.
<P>
Navyše Rada má k dispozícii nástroje Európskej bezpečnostnej a obrannej politiky (EBOP). Od septembra 2008 Rada vytvorila nástroje na boj proti pirátstvu pri pobreží Somálska, najprv prostredníctvom koordinačnej bunky EU NAVCO zriadenej v Bruseli a od decembra 2008 prostredníctvom námornej operácie nazvanej EU NAVFOR Atalanta.
<P>
Okrem toho EÚ koná prostredníctvom finančných nástrojov Európskej komisie, ako je napríklad Fond pre mier v Afrike alebo nástroj stability. Pani komisárka Ferrerová-Waldnerová vám o tejto otázke povie viac, keďže ide o kompetenciu Komisie.
<P>
Samozrejme Rada vždy spolu s Európskou komisiou hľadá spôsoby, ako posilniť účinnosť a informovanosť o aktivitách EÚ. Teším sa na vaše návrhy a odporúčania k tejto otázke.
<SPEAKER ID="437" NAME="Benita Ferrero-Waldner">
členka Komisie. - Vážený pán predsedajúci, Komisia už v uplynulých rokoch vyzývala na to, aby Európska únia venovala väčšiu pozornosť situácii v Africkom rohu. Dnes v tejto rozprave zastupujem svojho kolegu Louisa Michela, ktorý tu, bohužiaľ, nemôže byť. Prevzala som túto problematiku s veľkým záujmom jednak pre jej dôležitosť, ako aj preto, že má na Európu priamy vplyv, napríklad v potrebe mobilizovať naše námorné sily na boj proti pirátstvu, čo je len jeden nedávny príklad.
<P>
Preto veľmi oceňujeme iniciatívu parlamentnej delegácie, ktorá tento región navštívila, ako aj jej následnú správu a návrh uznesenia, ktorý v zásade podporujeme.
<P>
Vnútornú situáciu v každej z krajín Afrického rohu nemožno pochopiť bez súvislosti s regionálnou dynamikou. Ak chceme posilniť regionálnu stabilitu, dodržiavanie dôležitých a základných prvkov Dohody z Cotonou a boj proti chudobe, musíme pokračovať v podpore globálneho prístupu založeného na hospodárskom rozvoji, dobrej správe vecí verejných a bezpečnosti.
<P>
Dovoľte mi vyjadriť sa najskôr o situácii v jednotlivých krajinách a na záver o regionálnej stratégii pre oblasť Afrického rohu.
<P>
Na začiatok sa chcem venovať Etiópii a Eritrei. Etiópia má v regióne strategické hospodárske a politické postavenie. Komisia naďalej poskytuje Etiópii podporu v jej úsilí o zmiernenie chudoby, v ktorom sa dosiahol významný pokrok.
<P>
Vnútornú situáciu v krajine negatívne ovplyvňuje zlá bezpečnostná situácia v regióne a napätie medzi jednotlivými spoločenstvami, a to najmä v Ogadene, kde je prístup k obyvateľstvu naďalej obmedzený. Komisia bude naďalej pozorne monitorovať aj situáciu v oblasti ľudských práv a demokratizačný proces. S ohľadom na okolnosti spojené so všeobecnými voľbami v roku 2005 bude Komisia pozorne sledovať prípravu a priebeh volieb v roku 2010, najmä v súvislosti s nedávno schválenými právnymi predpismi o mimovládnych organizáciách a opätovným zatknutím vedúcej predstaviteľky opozície, pani Birtukan Midekssovej.
<P>
Vnútorná situácia v Eritrei je čiastočne ovplyvnená bezvýchodiskovou situáciou v dôsledku pohraničného konfliktu s Etiópiou. Komisia je naďalej vážne znepokojená porušeniami ľudských práv, ako aj zložitou sociálnou a hospodárskou situáciou. Podľa nášho názoru existujú vážne dôvody na pokračovanie programu spolupráce, ktorý sa zameriava na zlepšenie životných podmienok obyvateľstva. Politický dialóg, ktorý sa začal v roku 2008, je dobrou platformou pre trvalú spoluprácu s úradmi v Eritrei. Buďme konkrétni: očakávame, že tento proces prinesie v Eritrei pozitívne a hmatateľné výsledky.
<P>
Ako sa uvádza v návrhu uznesenia, virtuálna demarkačná línia medzi Etiópiou a Eritreou, o ktorej rozhodla hraničná komisia, neprinesie úplné vyriešenie problému, ak nebude sprevádzaná dialógom zameraným na normalizáciu vzťahov medzi týmito dvomi krajinami.
<P>
Nedávny spor medzi Eritreou a Džibutskom treba vnímať v širších regionálnych súvislostiach a je ho potrebné riešiť globálne s pomocou miestnych a regionálnych účastníkov. Tieto procesy budeme aj naďalej podporovať.
<P>
V súčasnosti, keď sa etiópske jednotky sťahujú zo Somálska, je spolupráca Etiópie a Eritrei nevyhnutným predpokladom úspechu somálskeho mierového procesu.
<P>
Pokiaľ ide o situáciu v Sudáne, plne súhlasím s analýzou Parlamentu. Rok 2009 je pre budúcnosť tejto krajiny skutočne rozhodujúci. Pretrvávajúce násilie v Dárfúre a problémy s naplnením všeobecnej mierovej dohody medzi severom a juhom Sudánu môžu destabilizovať krajinu a negatívne ovplyvniť celý región. Preto by sme mali viesť intenzívny dialóg a udržiavať silný tlak na úrady v Chartúme s cieľom dosiahnuť ich plnú spoluprácu pri napĺňaní všeobecnej mierovej dohody, ako aj vo vzťahu k situácii v Dárfúre a k súvisiacim procesom. Tieto úrady, ako aj ďalšie zainteresované strany v Sudáne veľmi dobre vedia, aká je ich úloha a čo sa od nich očakáva.
<P>
V Dárfúre sa musia skončiť vojenské operácie a násilie a musí sa plne obnoviť politický proces. Rozmiestnenie misie OSN-EÚ v Dárfúre (UNAMID) sa musí uskutočniť v plánovanom čase. Sudánske úrady musia dodržiavať svoje povinnosti, pokiaľ ide o zjednodušenie humanitárnej pomoci a aktivity v oblasti ľudských práv. Čo sa týka všeobecnej mierovej dohody, je nevyhnutné, aby vlády v Chartúme a v južnom Sudáne vyriešili svoje spory o zásadných otázkach, ako je podiel na ziskoch z ropy, vytýčenie hranice a právne predpisy v oblasti bezpečnosti a politických vecí. Ak sa to nepodarí, môžu plánované voľby v roku 2009 opäť vyústiť do násilia a konfliktov.
<P>
Pokiaľ ide o Somálsko, mierový proces sa nachádza v kľúčovej fáze. Rezignácia prezidenta Júsufa a stiahnutie etiópskej armády prinášajú nové obdobie neistoty a nebezpečenstva. Na druhej strane sú však aj príležitosťou na začatie širokého politického procesu. V politickej oblasti Európska únia pokračuje v aktivitách na podporu džibutského procesu, ktorý by mal viesť k spravodlivejšiemu zastúpeniu politických strán prostredníctvom zvolenia nového prezidenta a vytvorenia vlády národnej jednoty s rozšíreným parlamentom. Džibutský proces nemá žiadnu alternatívu. Dohoda nebude mať veľkú šancu na úspech bez medzinárodnej a regionálnej podpory, ktorá vytvorí priaznivé podmienky na jej vykonávanie.
<P>
Pokiaľ ide o bezpečnosť, Komisia chce aj naďalej podporovať vytvorenie systému správneho riadenia odvetvia bezpečnosti. Bez ohľadu na druh medzinárodných jednotiek (stabilizačné jednotky s mandátom OSN, mierová misia OSN alebo iba posilnená misia Africkej únie v Somálsku - AMISOM) sa mandát týchto jednotiek bude musieť zamerať na podporu vykonávania džibutskej dohody. Komisia schválila žiadosť o ďalšiu finančnú podporu na posilnenie misie AMISOM.
<P>
Na záver, pokiaľ ide o Africký roh vo všeobecnosti, veľmi oceňujem podporu, ktorú Parlament poskytuje iniciatíve Komisie v oblasti Afrického rohu. Táto iniciatíva je založená na stratégii pre túto oblasť z roku 2006, ktorá bola prijatá na základe presvedčenia, že problémy v regióne sa dajú riešiť len na globálnej úrovni. V tomto duchu Komisia podporuje váš návrh vymenovať osobitného predstaviteľa pre oblasť Afrického rohu.
<P>
Nadviazali sme dobré pracovné vzťahy s Medzivládnym úradom pre rozvoj (IGAD), ktorý podporuje iniciatívu v Africkom rohu a zohráva kľúčovú úlohu v jej napĺňaní. V blízkej budúcnosti sa má konať druhé spoločné stretnutie odborníkov na vodu, energetiku a dopravu, kde sa bude pracovať na konkrétnych projektoch, ktoré by sa mohli predložiť na možnej konferencii darcov.
<P>
Účasť Eritrei, ktorá hrá kľúčovú úlohu v regionálnej dynamike, je nevyhnutným predpokladom úspechu stratégie v Africkom rohu. Kontakty pána komisára Michela s hlavami štátov a vlád v regióne vrátane prezidenta Isaiasa priniesli prelom v tejto oblasti. Nový výkonný tajomník úradu IGAD nadväzuje spoluprácu s eritrejskými úradmi okrem iného aj v oblasti reformy a revitalizácie úradu.
<P>
Vážený pán predsedajúci, hovorila som trochu dlhšie, ale ak chcete o toľkých krajinách niečo povedať, musíte povedať aspoň niekoľko viet.
<SPEAKER ID="438" NAME="Predsedajúci">
Na úvodný príspevok sa vzťahuje osobitné pravidlo a nie je časovo obmedzený.
<SPEAKER ID="439" NAME="Filip Kaczmarek, v" LANGUAGE="PL">
Vážený pán predsedajúci, pani komisárka, pán úradujúci predseda Rady, ďakujem vám veľmi pekne za stanovisko Rady a Komisie k situácii v Africkom rohu. Dôležitosť tohto regiónu presahuje čisto zemepisné hranice. K zhoršovaniu konfliktov a štrukturálnych problémov v tejto oblasti prispievajú negatívne javy v iných regiónoch Afriky. Bol som členom delegácie Európskeho parlamentu, ktorá bola nedávno na návšteve v regióne, a na vlastné oči som videl, aké zložité, obsiahle a prepojené sú tieto problémy a prečo na ne musíme reagovať komplexne.
<P>
V návrhu uznesenia sme sa zamerali na tri základné, ale pomerne široké otázky: na regionálnu bezpečnosť, potravinovú bezpečnosť a, v rámci poznámok, na ľudské práva, demokraciu a dobrú správu vecí verejných. Návšteva v regióne ma presvedčila, že základnou podmienkou zlepšenia situácie je dobrá vôľa a dialóg medzi čelnými predstaviteľmi v regióne.
<P>
Politika Európskej únie zameraná na podporu regionálnych inštitúcií v Africkom rohu je správna, ale bez aktívnej účasti kľúčových hráčov bude aj naďalej neúčinná. Niektoré krajiny v regióne používajú zlú taktiku. Nemôžete napríklad vyzývať na dialóg s jedným susedom a zároveň odmietať dialóg s ďalším. Takýto postup je nelogický a v podstate znemožňuje diplomatický úspech. Tamojší politickí predstavitelia musia prijať skutočnosť, že výkon moci je spojený so zodpovednosťou.
<P>
Naše očakávania od vedúcich predstaviteľov v oblasti Afrického rohu sa nespájajú s nejakými výhradne miestnymi, európskymi hodnotami. Očakávame základné rešpektovanie univerzálnych hodnôt. Sme tiež presvedčení, že základné práva a slobody patria všetkým. Žiadna rozvojová krajina nemôže poriadne fungovať v modernom svete, ak odmieta základné, univerzálne hodnoty. Ich dodržiavanie preto nie je len gestom smerom k Európskej únii, ale aktivitou na dosiahnutie vlastných záujmov. Koncepcie rozvoja sa môžu líšiť, ale hodnoty sa nemenia a my chceme, aby sa tieto spoločné a univerzálne hodnoty stali v Africkom rohu každodennou realitou.
<SPEAKER ID="440" NAME="Ana Maria Gomes">
v mene skupiny PSE. - (PT) Rada a Komisia musia vyvodiť závery zo skutočnosti, že podľa názoru tohto Parlamentu vlády krajín v Africkom rohu nekonajú v súlade so svojimi záväzkami podľa článku 9 Dohody z Cotonou. Ľudské práva, demokracia a dobrá správa vecí verejných sú prázdnymi slovami. Je to úplne jasné každému, kto nemá klapky na očiach.
<P>
Napríklad v Etiópii, ktorá je sídlom Africkej únie, sa útlak ľudí schováva za rétoriku, ktorá znie dobre pred donormi, ale ktorá nie je o nič menej urážlivá a hanebná.
<P>
Načrtnem dva nedávne prípady.
<P>
29. augusta bola pani Birtukan Midekssová, vedúca predstaviteľka opozičnej parlamentnej strany, znovu zatknutá a odsúdená na doživotie za to, že odmietla verejne vyhlásiť, že žiadala o milosť, ktorú vláda premiéra Melesa Zenawiho v roku 2007 použila na jej prepustenie a prepustenie mnohých ďalších predstaviteľov opozície zadržiavaných od volieb v roku 2005.
<P>
Po druhé: etiópsky parlament schválil tzv. zákon o mimovládnych organizáciách, ktorý prakticky kriminalizuje prácu nezávislých mimovládnych organizácií.
<P>
Pani komisárka, v Etiópii sa nedeje prechod k demokracii a bola by som vám vďačná, keby by ste to mohli odkázať svojmu kolegovi Louisovi Michelovi.
<P>
V Eritrei je hnev vlády voči každému, kto sa snaží uplatňovať svoje najzákladnejšie ľudské práva, ešte hanebnejší.
<P>
Pokiaľ ide o Somálsko, ktoré sa v súčasnosti v rámci celého regiónu Afrického rohu nachádza v najzložitejšej situácii, medzinárodné spoločenstvo vrátane Európskej únie preukazuje až zločinný nezáujem o osud ľudí v tejto krajine, v ktorej už desiatky rokov nevládne právo a poriadok, v ktorej etiópske jednotky zaberajú pôdu a beztrestne páchajú zločiny a v ktorej sa darí pirátom a teroristickým skupinám.
<P>
Námorná misia EÚ nič nevyrieši, pokiaľ budú Európska únia, Spojené štáty americké, OSN a Africká únia prehliadať príčiny pirátstva, ktoré sa nachádzajú na pevnine a proti ktorým sa musí na pevnine aj bojovať.
<P>
Región nedosiahne stabilitu ani pokrok bez vyriešenia tragických konfliktov, ktoré stále ničia Sudán, najmä juh Sudánu a Dárfúr. Rétorika medzinárodného spoločenstva vrátane Európskej únie sa musí premeniť na rozhodné činy s cieľom ochrániť civilné obyvateľstvo, ktoré je obeťou útokov, a skoncovať s beztrestnosťou zločincov.
<P>
V tejto súvislosti bude možné potvrdenie trestného stíhania prezidenta Omara Bašíra na Medzinárodnom trestnom súde skúškou dôveryhodnosti a účinnosti Európskej únie, ako aj Africkej únie.
<SPEAKER ID="441" NAME="Johan Van Hecke">
v mene skupiny ALDE. - Vážený pán predsedajúci, Africký roh je strašný región, v ktorom pretrvávajúce vnútorné a regionálne konflikty ďalej oslabujú mier a bezpečnosť. Spôsobujú humanitárne katastrofy a paralyzujú rozvoj tohto strategicky dôležitého regiónu.
<P>
Každá vojna, každý konflikt zdôrazňuje zraniteľnosť týchto štátov. V jadre väčšiny týchto konfliktov je, ako sa správne uvádza v správe delegácie Európskeho parlamentu, nedostatok vedenia a neexistujúce demokratické vlády.
<P>
Tento región potrebuje svoj vlastný proces demokratizácie, dodržiavanie národného a medzinárodného práva a najmä národné zmierenie. Pokiaľ ide o Somálsko, rád by som zdôraznil, že rezignácia bývalého prezidenta Júsufa a stiahnutie etiópskych jednotiek prinášajú veľa nových príležitostí. Nastal čas vrátiť sa do normálneho života a nastoliť v Somálsku vnútorný mier.
<P>
Somálsky parlament hrá rozhodujúcu úlohu v budovaní dôvery a môže zabezpečiť, aby mierový proces zahŕňal všetky strany. Okrem toho je nevyhnutné, aby EÚ podporovala obnovu a posilnenie mierových jednotiek Africkej únie. Tieto jednotky potrebujú náležitý mandát OSN. Ak sa tak nestane, ugandské a burundské sily sa stiahnu z Mogadiša a zanechajú za sebou bezpečnostnú medzeru.
<P>
Plne súhlasím s pani komisárkou Ferrerovou-Waldnerovou. V Somálsku je v súčasnosti veľký potenciál na zmenu, ktorý by sme mali využiť. Musíme vyplniť vákuum moci a bezpečnosti. V opačnom prípade bude pretrvávať chaos bezvládia, ktorý poznáme ako Somálsko.
<SPEAKER ID="442" NAME="Mikel Irujo Amezaga, v" LANGUAGE="ES">
Vážený pán predsedajúci, Africký roh je v súčasnosti ozajstným sudom s pušným prachom nielen z dôvodu celkovej nestability v Somálsku a Sudáne, ale aj pre situáciu v troch krajinách, ktoré sme mali česť navštíviť s pánom Kaczmarekom a pánom Hutchinsonom.
<P>
Všetky tri krajiny, t. j. Eritrea, Džibutsko a Etiópia, na ktoré sa návšteva zamerala, sú postihnuté chudobou, a majú preto veľmi nízku úroveň dodržiavania ľudských práv. Pokiaľ ide o chudobu, podľa údajov, ktoré získala naša delegácia, etiópska vláda uznáva, že hladom trpí už šesť a pol milióna ľudí. Organizácia Spojených národov hovorí o dvanástich miliónoch. Čelíme preto humanitárnej kríze, o ktorej sa pre iné medzinárodné krízy súčasnosti nehovorí v médiách, napriek tomu, že situácia je skutočne šokujúca.
<P>
Situácia v oblasti ľudských práv si zasluhuje našu pozornosť aj s ohľadom na existenciu politických väzňov - a tak by sme ich mali volať, politickí väzni - vo všetkých troch krajinách.
<P>
Pohraničné spory medzi Eritreou a Etiópiou a zapojenie viac ako 200 000 vojakov do týchto sporov sú úplne absurdné. Nemôžem skončiť svoj príspevok bez toho, aby som nezablahoželal pánovi komisárovi Michelovi k jeho aktivitám v tejto oblasti a k začatiu politického dialógu. V tomto dialógu sa musí pokračovať, ale musíme tiež dať najavo, že budeme veľmi rázni. Rázni pri obhajobe ľudských práv a rázni v súvislosti s takými poburujúcimi činmi, ako je prijatie zákonov o mimovládnych organizáciách. Treba mať na pamäti, že vďaka tomuto politickému dialógu EÚ dokazuje, že sa teší vysokej prestíži na medzinárodnej úrovni.
<SPEAKER ID="443" NAME="Tobias Pflüger">
v mene skupiny GUE/NGL. - (DE) Vážený pán predsedajúci, Africký roh sa nedávno vrátil do centra pozornosti EÚ. Napokon bojová misia EÚ Atalanta je v regióne prítomná od Vianoc. Vyslanie tejto misie bolo chybou, ktorej sa EÚ v tejto oblasti dopustila, rovnako ako NATO, Spojené štáty americké, Rusko a iní, a ktorá spočíva v povrchnom riešení problémov prostredníctvom vojenských prostriedkov a vojnových lodí. Po desiatich rokoch od stretnutia v Saint-Malo pán Kouchner dokonca privítal príležitosť konať prostredníctvom námornej bojovej operácie pri pobreží Somálska. Skutočnou príčinou problémov je nespravodlivé rozdelenie prostriedkov, napríklad v dôsledku využívania zásob rýb okrem iného rybárskymi loďami z Európskej únie. Somálsko je jednou z krajín, kde Západ všetkými dostupnými prostriedkami podporuje v podstate neexistujúcu vládu.
<P>
Etiópske okupačné jednotky teraz zo Somálska odišli, ale od ich invázie prišlo o život viac ako 16 000 ľudí. Príkladom postupu v krajinách Afrického rohu je prípad Džibutska, kde vládne autoritatívny režim a napriek tomu tu všetky možné západné krajiny majú svoje vojenské základne. Ľuďom v regióne treba poskytovať pomoc nie prostredníctvom vojnových lodí, ktoré slúžia len na ochranu obchodných ciest Západu, ale napríklad vo forme humanitárnej pomoci.
<SPEAKER ID="444" NAME="Karl von Wogau" AFFILIATION="PPE-DE">
(DE) Vážený pán predsedajúci, dámy a páni, Somálsko je štátom, ktorý zlyhal so všetkými hroznými dôsledkami, ktoré to so sebou nesie. Vynikajúcim spôsobom ste opísali, čo treba urobiť, a moja priateľka, pani Gomesová, to takisto uviedla veľmi jasne.
<P>
Pirátstvo je len jednou, aj keď dôležitou, súčasťou tohto problému, keďže je v tomto regióne silno zakorenené. Druhým aspektom je ochrana námorných ciest EÚ, ktorá je záujmom Európskej únie a záujmom jej občanov.
<P>
Preto v regióne v rámci Európskej bezpečnostnej a obrannej politiky (EBOP) pôsobí operácia Atalanta, ktorá je prvou námornou operáciou v rámci EBOP. Veliteľstvo operácie sa nachádza v Spojenom kráľovstve, čo je takisto novinkou, a operácii velí britský námorný dôstojník, kontraadmirál Jones.
<P>
Jej hlavnou úlohou je chrániť potravinovú pomoc a zabezpečiť, aby sa táto pomoc skutočne dostala do Somálska. Druhou úlohou je bojovať proti pirátstvu a v prípade potreby zasiahnuť.
<P>
Mali sme rozhovor s veliteľstvom operácie v Northwoode, ktoré uviedlo, že im chýba viacero vecí, ako sú napríklad tankery, prieskumné lietadlá s posádkou a bez posádky, ako aj helikoptéry, keďže prieskumné úlohy je potrebné vykonávať v rozsiahlej oblasti. Všetci musíme mať spoločný záujem na úspešnom priebehu operácie Atalanta. Je to potrebné na ochranu námorných ciest a na pomoc, hoci možno len malú, pri riešení problému Somálska, štátu, ktorý zlyhal.
<SPEAKER ID="445" NAME="Corina Creţu" AFFILIATION="PSE">
(RO) V prvom rade by som chcela zablahoželať svojim kolegom k uskutočneniu tejto vyšetrovacej misie v jednom z najnebezpečnejších regiónov sveta a určite aj v jednom z najviac znevýhodnených.
<P>
Tiež si myslím, že Africký roh je pravdepodobne najchudobnejším regiónom sveta. Etiópia sa v dôsledku sucha v posledných rokoch nachádza v katastrofálnej situácii. Je to krajina, kde milióny ľudí trpia hladom, a to aj v rokoch, keď je bohatá úroda.
<P>
Predovšetkým regióny Sudánu a Dárfúru sú tragickými miestami na mape sveta pre humanitárnu katastrofu, ktorú mnohí odborníci nazývajú priamo genocídou, keďže jej výsledkom sú viac ako dva milióny zavraždených a štyri milióny utečencov pred občianskou vojnou.
<P>
Somálsko, Eritrea a Džibutsko sú tri najchudobnejšie krajiny, kde je konflikt trvalou realitou, ako správne zdôraznila pani komisárka a moji kolegovia poslanci.
<P>
Trvalá nestabilita v tomto regióne je jednou z príčin problémov, ktorým Africký roh čelí v procese hospodárskeho, sociálneho a politického rozvoja. Úspech mierového procesu v regióne je výrazne podmienený účasťou regionálnych a afrických štruktúr, ako je Medzivládny úrad pre rozvoj alebo Africká únia.
<P>
Európska únia musí podporovať konsolidáciu týchto organizácií a rast ich schopnosti predchádzať konfliktom a riešiť ich. Lepšia integrácia regiónu by tiež umožnila otvorenejší dialóg medzi krajinami Afrického rohu o otázkach spoločného záujmu, ako je migrácia, obchodovanie so zbraňami, energetika a prírodné zdroje, čo by vytvorilo základ pre dialóg o kontroverzných otázkach.
<P>
Európska únia sa, samozrejme, musí viac angažovať v prípadoch porušovania ľudských práv. Podľa Dohody z Cotonou musia tieto krajiny dosiahnuť dohodu s Európskou úniou v súvislosti s rešpektovaním zásady právneho štátu, ľudských práv a demokratických zásad.
<SPEAKER ID="446" NAME="Olle Schmidt" AFFILIATION="ALDE">
(SV) Vážený pán predsedajúci, pani komisárka, pán úradujúci predseda Rady, 23. septembra 2001 dopoludnia odviedli eritrejské úrady Dawita Isaaka, švédskeho občana, z jeho domu v Eritrei. Uväznili ho bez súdu a po viac ako siedmich rokoch voči nemu stále nevzniesli formálne obvinenie. Uvádza sa, že spáchal trestný čin "nezávislého spravodajstva." V tomto uznesení sa Dawit Isaak prvýkrát priamo spomína. Malo by to zvýšiť tlak na Eritreu.
<P>
Je neprijateľné, aby bol občan EÚ, švédsky novinár, uväznený a týraný podlým režimom v Asmare, režimom, ktorý dostáva pomoc od EÚ, pričom táto pomoc sa navyše výrazne zvýšila. Pani komisárka, je čas, aby Európska únia začala konať a stanovila podmienky na poskytovanie tejto pomoci. Čas tichej diplomacie sa skončil. Čo je veľa, to je veľa. EÚ neprijme potláčanie základných ľudských práv, vraždy a väznenie novinárov a kritikov režimu, ktoré sa dejú, zatiaľ čo obyvateľstvo je utláčané a hladuje.
<P>
Európsky parlament dnes požaduje okamžité prepustenie Dawita Isaaka a ostatných novinárov zadržiavaných v Eritrei. Ide o silný krok správnym smerom. Komisia a Rada teraz musia týmto slovám dať silu. Je preto najvyšší čas, aby EÚ vstúpila do rokovaní a zaviedla sankcie.
<SPEAKER ID="447" NAME="Eva-Britt Svensson" AFFILIATION="GUE/NGL">
(FR) Vážený pán predsedajúci, rovnako ako môj kolega zo Skupiny Aliancie liberálov a demokratov za Európu by som chcela poukázať na otázku prepustenia pána Dawita Isaaka. Švédskeho občana Dawita Isaaka už sedem rokov zadržiavajú bez súdneho procesu vo väzenskej cele v podmienkach tvrdého diktátorstva. Som rada, že sme ustanovenie o jeho okamžitom prepustení zahrnuli do uznesenia o situácii v Africkom rohu. Požadujeme okamžité prepustenie Dawita Isaaka, ako aj ďalších uväznených novinárov. Aký čin spáchali, keď sa nekonal súd? Bojovali za demokraciu a slobodu slova.
<P>
Ďalšia pomoc EÚ pre Eritreu musí byť podmienená jasnou požiadavkou na prepustenie Dawita Isaaka a iných novinárov. Potrebujeme opatrenia, ako je podmienečné poskytovanie pomoci, sankcie, zmrazenie eritrejských aktív v Európe a oznámenie tohto porušenia medzinárodného práva Medzinárodnému súdnemu dvoru. Ako už bolo povedané, švédska vláda používala metódu tichej diplomacie, ale po siedmich rokoch sa stále nič nezmenilo. Teraz nastal čas konať.
<SPEAKER ID="448" NAME="Charles Tannock" AFFILIATION="PPE-DE">
Vážený pán predsedajúci, Africký roh je v podstate jednou veľkou katastrofou. Región zničili desaťročia vojny, hladu, zhoršovania životného prostredia, korupcie, zlého riadenia a politických represálií. Porušenia ľudských práv sú na dennom poriadku. Občianska spoločnosť je slabá. Znepokojivé je, že situácia sa môže kedykoľvek zhoršiť ešte viac. Napätie medzi Etiópiou a Eritreou v súvislosti s teritoriálnym sporom môže kedykoľvek prepuknúť do otvoreného konfliktu. Neúspešný somálsky štát naďalej sužuje klanové násilie a islamský extrémizmus, ktoré sa ešte zhoršia v dôsledku stiahnutia etiópskych jednotiek a rezignácie posledného prezidenta.
<P>
Diskutovali sme aj o epidémii pirátstva pri pobreží Somálska. Samozrejme, v EÚ vždy existuje pokušenie navrhnúť vojenskú operáciu ako všeliek na chaos v Africkom rohu. Skúsenosť z minulosti hovorí, že by šlo o vážnu chybu. Prezident Bill Clinton do Somálska vyslal americké jednotky s cieľom umierniť túto krajinu, ale aj táto operácia skončila katastrofou.
<P>
Jedinou oázou optimizmu je podľa mňa región Somaliland, ktorý bol v minulosti britským protektorátom. Región v roku 1960 pohltila Somálska republika potom, čo sa hlúpo a dobrovoľne vzdal svojho krátkeho obdobia samostatnosti. V chaose po smrti Siada Barreho v roku 1991 sa však znova odtrhol. Odvtedy je trvalo jedinou súdržnou a funkčnou politickou jednotkou v Somálsku. Občania Somalilandu sa tešia relatívne miernej vláde a pokrokovým inštitúciám. Majú symboly štátnosti, ako sú osobitná mena a zástava.
<P>
Sám za seba, nie v mene svojej strany alebo politickej skupiny, chcem povedať, že pravdepodobne nastal čas, aby medzinárodné spoločenstvo pod vedením Africkej únie začalo vážnejšie posudzovať snahu Somalilandu o nezávislosť. Nezávislý Somaliland podporovaný Západom by sa mohol stať hybnou silou stability a pokroku v inak beznádejnom a chaotickom regióne. Ľudia v Somalilande by sa oprávnene mohli pýtať, prečo EÚ nechce uznať ich de facto krajinu, keď tak rýchlo uznala nezávislosť Kosova.
<SPEAKER ID="449" NAME="Rareş-Lucian Niculescu" AFFILIATION="PPE-DE">
(RO) Európska únia má skutočne veľmi dobré dôvody znepokojovať sa nad situáciou v Somálsku, kde v podstate vzniklo vákuum bez moci, ktoré môžu veľmi jednoducho vyplniť islamistické somálske jednotky. Okrem stiahnutia troch tisícok etiópskych jednotiek sa môžu stiahnuť aj misie pod vedením Africkej únie, ak v ďalšom období nedostanú dodatočnú podporu.
<P>
Európsku misiu hliadkujúcu vo vodách regiónu nemožno nazvať inak ako veľkým úspechom, ale jej úloha spočíva len v riešení následkov "choroby" a vôbec nie v liečení choroby ako takej. Somálsko musí mať vládu schopnú správať sa ako partner v dialógu s medzinárodnými inštitúciami, Európskou úniou a všetkými ďalšími štátmi, ktoré sú ochotné prevziať aktívnu úlohu v stabilizácii regiónu.
<SPEAKER ID="450" NAME="Alexandru Nazare" AFFILIATION="PPE-DE">
(RO) Európska únia má v Somálsku a v Africkom rohu mnoho úloh. Nestabilita, nedostatočné riadenie a zlá bezpečnostná situácia sú dôvodmi na znepokojenie v súvislosti s týmto regiónom z mnohých dôvodov.
<P>
Predovšetkým nebývalý nárast činov pirátstva, ktoré páchajú skupiny pod ochranou somálskych jednotiek, nepriaznivo ovplyvňuje obchodné cesty v regióne, ktorý je životne dôležitý pre Európu a svetový obchod. Znepokojuje nás, že tieto skupiny sú čoraz technologicky vyspelejšie a schopné napádať lode v čoraz väčších vzdialenostiach od pobrežia.
<P>
Súčasný stav je zjavne dôsledkom zúfalej situácie, v ktorej sa Somálsko nachádza, a to najmä pre neexistenciu centrálnej vlády schopnej kontrolovať svoje teritoriálne vody. Medzinárodné spoločenstvo nesie rovnakú zodpovednosť vo vzťahu k týmto udalostiam. Bez ohľadu na to, v ktorých moriach sa pirátstvo vyskytuje a ktoré bezpečné prístavy piráti využívajú, ide o porušenie písaných aj nepísaných zákonov ktorejkoľvek krajiny. Zásah proti nim je preto oprávnený bez ohľadu na to, o koho zásah ide.
<P>
Európska únia a medzinárodné spoločenstvo majú malú šancu zmeniť základnú situáciu v Somálsku. Riešenie pirátstva ako jedného z dôsledkov tejto situácie je však viac v našej moci.
<SPEAKER ID="451" NAME="Alexandr Vondra">
úradujúci predseda Rady. - Vážený pán predsedajúci, dovoľte mi najskôr reagovať na dve poznámky, ktoré tu odzneli, a potom urobiť závery z rozpravy. Pán poslanec Olle Schmidt a pani poslankyňa Eva-Britt Svenssonová sa pýtali na novinára Dawita Isaaka. Áno, snažíme sa dosiahnuť, aby ho Eritrea prepustila.
<P>
Pani Ana Maria Gomesová sa pýtala na nedávne zatknutie opozičnej aktivistky, Birtukan Midekssovej. Rada samozrejme vie o tomto prípade, ktorý sa datuje do obdobia nepokojov po voľbách v roku 2005, keď bola zatknutá spolu s inými opozičnými aktivistami. V roku 2007 ju omilostili, no na konci minulého roka bola znovu zatknutá. EÚ odvtedy prípad pozorne sleduje a Rada je pripravená prijať vhodné opatrenia, ak si to situácia bude vyžadovať.
<P>
Rád by som uviedol päť krátkych záverečných poznámok. Na úvod mi dovoľte povedať, že si skutočne vážime prácu delegácií, ktoré boli na návšteve v regióne, a osobitne prácu delegácie pánov Hutchinsona, Kaczmareka a Amezagu.
<P>
Po prvé, chcem vás ubezpečiť, že české predsedníctvo zabezpečí kontinuitu v tejto otázke. Takže určite nebudeme zásadne meniť stratégiu EÚ pre Africký roh. Budeme čo najlepším spôsobom napĺňať politiku, ktorú nastavil náš predchodca.
<P>
Jednou z najdôležitejších úloh bude zvládnutie problému pirátstva a v tejto súvislosti veľmi oceňujeme prácu francúzskeho predsedníctva, ktorému sa podarilo zvládnuť ťažký začiatok rozmiestnenia prvej námornej misie EÚ. Česká republika určite nie je námornou veľmocou, preto oceňujeme silnú angažovanosť EÚ v tejto otázke.
<P>
Moja druhá poznámka sa týka skutočnosti, že v rámci krátkodobej operácie Atalanta sa už podarilo zabrániť niekoľkým činom pirátstva a zdržať niekoľko pirátov, takže počas jedného mesiaca od svojho nasadenia zjavne preukázala svoju účinnosť. Atalanta slúži ako krátkodobé opatrenie na potlačenie pirátstva. Ide však o nevyhnutné krátkodobé opatrenie.
<P>
Po tretie chcem povedať, že s cieľom nájsť dlhodobé riešenie v Somálsku poskytuje Rada plnú podporu džibutskému procesu v spolupráci s prechodnou federálnou vládou a Alianciou za znovuoslobodenie Somálska a že tento proces nemá alternatívu.
<P>
Etiópia začala sťahovať svoje jednotky zo Somálska, čo je dôležitý krok smerom k naplneniu džibutského procesu. Existujú obavy, že keď etiópske jednotky odídu, nastane v Somálsku bezpečnostné vákuum, preto EÚ naďalej poskytuje významnú podporu misii Africkej únie v Somálsku, AMISOM. Na obdobie december 2008 až máj 2009 EÚ na tento účel vyčlenila 20 miliónov EUR.
<P>
Moja štvrtá poznámka sa týka priamych kontaktov. Predpokladáme obnovenie politického dialógu s Medzivládnym úradom pre rozvoj na ministerskej úrovni. Tento úrad preukázal svoje schopnosti v rámci svojej účasti na mierových rozhovoroch v Sudáne, ktorých výsledkom bol v roku 2005 podpis všeobecnej mierovej dohody. Úrad sa preto môže stať kľúčovým partnerom EÚ pri presadzovaní mieru a stability v Somálsku.
<P>
V neposlednom rade, pokiaľ ide o otázku väčšej angažovanosti, rád by som vás informoval, že revízia stratégie Komisie pre Africký roh sa začne počas nášho predsedníctva, čo však nebude v rozpore s mojimi slovami o kontinuite.
<SPEAKER ID="452" NAME="Benita Ferrero-Waldner">
členka Komisie. - Vážený pán predsedajúci, dovoľte mi krátko sa vyjadriť o tejto krátkej, ale dôležitej rozprave. Po prvé, pokiaľ ide o Somálsko, s veľkým záujmom som si vypočula vaše poznámky a návrhy a som potešená, že sme sa zhodli nielen na zhodnotení situácie, ale aj na opatreniach, ktoré je potrebné prijať. Na dosiahnutie udržateľného politického riešenia v Somálsku a skoncovanie s nepredstaviteľným utrpením obyvateľstva potrebujeme podporu celého medzinárodného spoločenstva vrátane novej vlády USA, ako aj kľúčových hráčov islamského sveta. V tejto súvislosti bude Komisia poskytovať džibutskému procesu plnú politickú, ale aj významnú finančnú podporu.
<P>
Súhlasím s pani Anou Mariou Gomesovou, že krajiny Afrického rohu majú vážne problémy v oblasti ľudských práv a dobrej správy vecí verejných, čo uviedli aj mnohí ďalší kolegovia poslanci. Tieto obrovské problémy nás veľmi znepokojujú. Sme však presvedčení, že by bolo ťažké celoplošne zhodnotiť napĺňanie článku 9 Dohody z Cotonou. Musíme odhodlane presadzovať dodržiavanie ľudských práv a dobrú správu vecí verejných, pričom budeme využívať politické nástroje, ktoré máme k dispozícii, ako je politický dialóg s jasnými meradlami.
<P>
Pokiaľ ide o potravinovú pomoc a potravinovú bezpečnosť, patria k prioritám tohto uznesenia Európskeho parlamentu. V tejto súvislosti by som rada zdôraznila, že okrem kapitoly Európskeho rozvojového fondu sú teraz k dispozícii aj finančné prostriedky v rámci tzv. potravinového nástroja. Ide o sumu 100 miliónov EUR na roky 2009 až 2011.
<P>
Napokon sme si tiež plne vedomí situácie švédskeho občana Dawita Isaaka, ktorý je stále zadržiavaný v Eritrei. Môj kolega Louis Michel hovoril o tomto prípade s prezidentom Isaiasom počas svojej poslednej návštevy v júni 2008 a v tomto prípade stále pracuje tichá diplomacia. Ubezpečujem vás, že sme odhodlaní pracovať na zlepšení situácie v oblasti ľudských práv v Eritrei, ktorá je pre nás veľmi dôležitá.
<SPEAKER ID="453" NAME="Predsedajúci">
V súlade s článkom 103 ods. 2 rokovacieho poriadku som dostal návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok 15. januára 2009.
