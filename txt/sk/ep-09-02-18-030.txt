<CHAPTER ID="030">
Aplikovaný výskum v oblasti spoločnej politiky rybného hospodárstva (krátke prednesenie) 
<SPEAKER ID="322" NAME="Predsedajúci">
Ďalším bodom programu je krátke prednesenie správy pani Miguélezovej Ramosovej v mene Výboru pre rybné hospodárstvo o aplikovanom výskume v oblasti spoločnej politiky rybného hospodárstva.
<SPEAKER ID="323" NAME="Rosa Miguélez Ramos" LANGUAGE="ES">
Vážený pán predsedajúci, pán komisár, dámy a páni, zosúladenie správneho zachovania ekosystému s trvalo udržateľným využívaním morských zdrojov, zabránenie a kontrola vplyvu ľudskej činnosti na životné prostredie, zdokonaľovanie vedomostí a technologického rozvoja a inovácie sú úlohy, ktoré nemôžeme vyriešiť bez podpory európskej vedeckej obce.
<P>
Výskum v oblasti rybného hospodárstva má kľúčový význam aj pri vypracúvaní odporúčaní a poskytovaní vedeckého poradenstva zákonodarcom. Výsledkom väčšieho investovania do výskumu a rozvoja a do zberu a spracovania spoľahlivých údajov by bola solídnejšia a udržateľnejšia spoločná politika rybného hospodárstva.
<P>
Avšak, hoci veta ktorú som počula z úst vedca ("Nie peniaze, ale ľudské zdroje sú problémom") situáciu dobre vystihuje, ja nebudem tá, ktorá povie, že výskum v oblasti rybného hospodárstva má k dispozícii množstvo finančných zdrojov. Namiesto toho poviem, že máme dvojitý problém.
<P>
Po prvé, pán komisár, sumy uvedené v siedmom rámcovom programe pre morský výskum, ktorý mal byť prierezovou témou, sa zdajú nepostačujúce na integrovaný prístup, ktorý si v súčasnosti táto otázka vyžaduje.
<P>
Okrem toho, pán komisár, vedci - a uisťujem vás, že pred vypracovaním aj počas vypracovania tejto správy som hovorila s mnohými - sa stretávajú s problémami pri predkladaní projektov k siedmemu rámcovému programu. Tieto problémy možno na jednej strane čiastočne pripísať odlišnému zameraniu, ktoré sa vyžaduje pre akvakultúru, ktorá má v podstate priemyselný charakter a na druhej strane pre výskum v oblasti rybného hospodárstva a oceánológie, ktorý má multidisciplinárny charakter a je dlhodobý.
<P>
Až do siedmeho rámcového programu boli obe tieto oblasti kryté tými istými finančnými prostriedkami a boli koordinované Generálnym riaditeľstvom pre rybné hospodárstvo, čo im umožňovalo vzájomne sa dopĺňať. V súčasnosti je za túto oblasť zodpovedné Generálne riaditeľstvo pre výskum, čoho výsledkom je to, že pre vedeckú obec je teraz ťažšie dosiahnuť, aby sa osoby zodpovedné za vypracovanie usmernení k výzvam na predkladanie návrhov dozvedeli o jej starostiach a potrebách.
<P>
Okrem toho má vedecká obec dojem, že Generálne riaditeľstvo sa asi rozhodlo dať prioritu základnému výskumu namiesto toho, aby vytvorilo priestor pre výskum zameraný na verejné politiky. Uvediem príklad: posilniť z vedeckého hľadiska morskú stratégiu Spoločenstva alebo preskúmať prínos rybolovu pre zmenu klímy.
<P>
Stručne povedané, pre dosiahnutie cieľa morskej politiky EÚ, ktorým je produktívny rybolov v čistom morskom prostredí, je potrebné, aby vedeckí pracovníci, ktorí sa venujú tejto oblasti, mali prístup k horizontálnym finančným nástrojom v rámci siedmeho rámcového programu.
<P>
Na záver by som chcela spomenúť druhý problém: znepokojujúci nedostatok mladých vedcov vo výskume v oblasti rybolovu, čo je, zdá sa, dôsledkom odborného vzdelávania, ktoré nie je veľmi atraktívne v porovnaní s inými základnými vedeckými disciplínami.
<P>
Je veľmi dôležité, aby sme vytvorili zaujímavé a prospešné univerzitné programy, ktoré umožnia dobré pracovné uplatnenie. Tiež asi musíme zjednotiť rôzne modely výskumu uplatňované v jednotlivých členských štátoch s cieľom umožniť lepšie porovnávanie výsledkov a uľahčiť zhromažďovanie údajov, ako aj zvýšiť spoluprácu medzi národnými výskumnými ústavmi. Za veľmi dôležité tiež samozrejme pokladám zapojenie skúseností a odborných znalostí rybárov do procesu vypracúvania vedeckých posudkov, na ktorých majú byť založené politické rozhodnutia v rámci spoločnej politiky rybného hospodárstva.
<SPEAKER ID="324" NAME="Janez Potočnik">
člen Komisie. - Vážený pán predsedajúci, vážim si, že môžem hovoriť o oblasti, za ktorú som zodpovedný. Komisia víta správu Parlamentu o aplikovanom výskume v oblasti spoločnej politiky rybného hospodárstva a tiež by sa chcel poďakovať spravodajkyni, pani Rose Miguélezovej Ramosovej, ako aj Výboru pre rybné hospodárstvo, za ich vynikajúcu prácu.
<P>
Správa prichádza v správnom okamihu, keď sa pripravuje spoločná výzva v oblasti morského a námorného výskumu. Tiež sa časovo zhoduje s pracovným programom na rok 2010 pre 7. rámcový program (RP) a predložením zelenej knihy o reforme spoločnej politiky v oblasti rybného hospodárstva, ktorá zahŕňa kapitolu venovanú výskumu. Komisia s hlavnými prvkami správy v zásade súhlasí.
<P>
Vítame vyjadrenie podpory európskej stratégii v oblasti morského a námorného výskumu, ktorej prioritami sú zvýšené budovanie kapacít, nová infraštruktúra, nové iniciatívy v oblasti odbornej prípravy a vzdelávania, integrovanie etablovaných morských a námorných výskumných disciplín, podpora synergie medzi členskými štátmi a Komisiou a nové metódy riadenia výskumu.
<P>
Komisia uznáva, že je dôležité zabezpečiť, aby boli v rámci 7. RP pridelené dostatočné rozpočtové prostriedky výskumu v oblasti rybného hospodárstva a akvakultúry, pri súčasnom udržaní rovnováhy s ostatnými výskumnými odvetviami, hlavne v oblasti poľnohospodárstva, lesného hospodárstva a biotechnológie: Téma 2 - bioekonómia založená na vedomostiach a téma 6 - životné prostredie. Ročný rozpočet 7. RP sa v posledných troch rokoch programu bude postupne zvyšovať a oblasť rybného hospodárstva ako aj oblasť akvakultúry budú mať z tohto nárastu určite prospech.
<P>
Komisia bude v súlade so správou pokračovať vo svojom úsilí podporovať výskum tým, že v rámci 7. RP viac zviditeľní výskum v oblasti rybného hospodárstva a akvakultúry, zabezpečí náležitú rovnováhu medzi výskumom na podporu politiky a základnejším výskumom, posilní spoločenské vedy v pracovných programoch, podporí šírenie výsledkov a bude nabádať k väčšej koordinácii medzi národnými výskumnými programami.
<P>
Nakoniec Komisia uľahčí integráciu výskumu v oblasti rybného hospodárstva a akvakultúry do širšieho kontextu svojho strategického programu v oblasti výskumu, Európskej výskumnej oblasti a novej stratégie Európskej únie v oblasti morského a námorného výskumu.
<P>
Majúc na pamäti iniciatívy, ktoré som práve popísal, mám pocit, že už existuje pevná základňa, pomocou ktorej môžeme v rámci rámcového programu prostredníctvom novátorského výskumu zlepšiť fungovanie odvetví rybného hospodárstva a akvakultúry. Tie budú mať tiež následne prospech zo zlepšenej spolupráce a koordinácie vnútroštátneho výskumu prostredníctvom rôznych iniciatív Európskej vedeckej oblasti a v rámci spoločnej politiky v oblasti rybného hospodárstva.
<P>
Ak môžem pridať svoju vlastnú vetu, môžem sa vám zaručiť, že to nie je komplikovanejšie ako predtým jednoducho preto, lebo na tom pracujú tí istí ľudia a spolupráca medzi mnou a mojím kolegom, pánom Borgom, je skutočne vynikajúca. Myslím si, že tak treba v budúcnosti robiť výskum. Spolupracujeme medziodvetvovo, čo prináša skutočne lepšie výsledky, ktoré by sotva boli možné, keby sa to robilo viac na úrovni jednotlivých odvetví. Úprimne vám ďakujem za skvelo odvedenú prácu.
<SPEAKER ID="325" NAME="Predsedajúci">
Bod je uzavretý.
<P>
Hlasovanie sa uskutoční vo štvrtok 19. februára 2009.
