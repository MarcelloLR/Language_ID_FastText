<CHAPTER ID="019">
Posilnenie OBSE - úloha EÚ (rozprava) 
<SPEAKER ID="224" NAME="Predsedajúci">
Ďalším bodom programu je vyhlásenie Rady o posilnení OBSE a úlohe Európskej únie.
<SPEAKER ID="225" NAME="Olivier Chastel" LANGUAGE="FR">
Vážený pán predsedajúci, pani komisárka, dámy a páni, mám tú česť vystúpiť pred vami v mene vysokej predstaviteľky Únie pre zahraničné veci a bezpečnostnú politiku pani barónky Ashtonovej.
<P>
Ako viete, o tri týždne sa vedúci predstavitelia štátov alebo predsedovia vlád 56 zúčastnených štátov Organizácie pre bezpečnosť a spoluprácu v Európe (OBSE) zídu na samite v Astane. Tento čas - 35 rokov po Helsinskom záverečnom akte, 20 rokov po Parížskej charte a 11 rokov po samite v Istanbule -, ako aj vybraté miesto v Kazachstane svedčia o význame tejto udalosti.
<P>
Organizácia OBSE hľadá nový podnet. Niektorí pochybujú o dôležitosti tejto organizácie. Spory medzi zúčastnenými štátmi, neschopnosť organizácie prekonať posledné pozostatky obdobia po studenej vojne a zmrazené konflikty ju postupne ochromili a oslabili jej dôveryhodnosť. Výzva prezidenta Medvedeva v júni 2008, v ktorej žiada, aby sa európska bezpečnostná štruktúra preskúmala a aby vychádzala zo zmluvy, vyvolala nielen kladný ohlas, ale aj oživila dialóg v rámci OBSE a iniciovala korfský proces. Diskusie, ktoré majú svoje korene v OBSE pomohli obnoviť dôveru bez toho, aby boli vylúčené ostatné dôležité bezpečnostné fóra. Európska únia a jej členské štáty zohrávajú v tejto súvislosti ústrednú úlohu. Návrh uznesenia pána Roučka túto úlohu vyzdvihol a podporil. Revízna konferencia, posledná fáza ktorej sa bude konať v Astane, slúži ako základ na vytvorenie štruktúry ďalšieho samitu.
<P>
V súčasnosti naši zástupcovia vo Viedni rokujú o záverečnom dokumente, ktorý predložia jednotlivým vedúcim predstaviteľom štátov alebo vlád. Tento dokument bude pozostávať z troch častí: po prvé, z opätovného potvrdenia zásad, pravidiel a záväzkov OBSE; po druhé, zo spoločných úloh, ktorým čelíme, a našich priorít a na záver z podstatného aspektu pre Európsku úniu, ktorým je akčný plán. Záverečný dokument musí byť dostatočne jasný, aby mu rozumeli všetci naši spoluobčania.
<P>
Cieľom Európskej únie, ku ktorému sa pripájajú aj ostatné zúčastnené štáty, je znovu obnoviť OBSE ako bezpečnostné spoločenstvo, ktoré zahŕňa rozsiahly euroatlantický a eurázijský región, spoločenstvo, ktoré je súdržné, bez deliacich čiar, ktorého občania žijú v slobode a mieri, kde sa spory riešia mierovou cestou a kde sa dodržiavajú spoločné zásady, normy a záväzky tvoriace acquis OBSE. Je to cieľ, ktorý musí samit stanoviť, mandát, ktorý musí vydať. Akčný plán je súhrnom krokov na jeho dosiahnutie.
<P>
Ako sa zdôrazňuje v návrhu uznesenia, akčný plán musí zachovať rovnováhu medzi tromi rozmermi s cieľom zaistiť spoločnú globálnu koncepciu bezpečnosti, ktorá je typickým znakom OBSE a zároveň ju robí jedinečnou. EÚ zaistí, aby v rámci všetkých troch rozmerov akčný plán odrážal priority navrhnuté ministrami zahraničných vecí na ich stretnutí v júni 2010.
<P>
Pokiaľ ide o politicko-vojenský rozmer, povzbudivý pokrok sa dosiahol v diskusiách týkajúcich sa Viedenského dokumentu o opatreniach na budovanie dôvery a zaisťovanie bezpečnosti. Určitý pokrok možno pripísať samitu. Čo sa týka Zmluvy o konvenčných ozbrojených silách v Európe, je nevyhnutné ju obnoviť. Rokovania sú rozbehnuté a je na vedúcich predstaviteľoch štátov alebo vlád, aby poskytli potrebné podnety na ich pokračovanie.
<P>
Treba posilniť kapacity OBSE vo všetkých troch rozmeroch, aby mohla lepšie plniť svoju úlohu v oblasti včasného varovania, predchádzania konfliktom, krízového riadenia a obnovy.
<P>
Konkrétne návrhy, ktoré predložila Únia a jej partneri, sú na stole. Vytvorenie bezpečnostného spoločenstva znamená riešenie problematickej otázky konfliktov v Podnestersku, Náhornom Karabachu a Gruzínsku, ktorých opätovné prepuknutie je neustálou hrozbou, čo potvrdili udalosti z roku 2008. Nedostatočný pokrok narúša dôveru. Samit musí preto poskytnúť príležitosť prijať spoločný politický záväzok riešiť tieto konflikty, zintenzívniť úsilie v tomto smere a skonsolidovať tento záväzok s plánom.
<P>
Keď sa táto otázka vyrieši, OBSE sa musí sústrediť na budúcnosť a spojiť svoje úsilie s úsilím ostatných dôležitých medzinárodných organizácií s cieľom čeliť novým nadnárodným hrozbám. Tieto hrozby sú dosť známe na to, aby som ich tu nemusel menovať. Európska únia zároveň dúfa, že otázke energetickej bezpečnosti sa bude venovať pozornosť v rámci oblasti zameranej na riešenie konfliktov.
<P>
V rámci OBSE je potrebné dodať hospodárskemu a environmentálnemu rozmeru nový impulz, je nevyhnutný väčší záväzok voči dobrému riadeniu a transparentnosti a reakcia na bezpečnostnú výzvu, ktorú predstavujú dodávky energie v súvislosti so zmenou klímy, musí byť istejšia.
<P>
Ľudské práva, základné slobody, demokracia a zásady právneho štátu sú základom hodnôt a zásad, z ktorých bude bezpečnostné spoločenstvo vychádzať. Znovu potvrdiť ich platnosť nestačí. Je nevyhnutné ich posilniť a skonsolidovať ich uplatňovanie. Vedúcim predstaviteľom štátov alebo vlád budú predstavené nové možné spôsoby napredovania v tejto oblasti, a to účinnejšie preskúmanie a plnenie záväzkov, ako i lepšie monitorovanie odporúčaní zo strany inštitúcií OBSE. Pre Európsku úniu má osobitný význam ľudský rozmer. Je základom spolužitia tak pre občanov, ako aj členské štáty. Únia sa sústreďuje na posilnenie slobody tlače a dôležitosť slobodných a demokratických volieb v oblasti OBSE. V tejto súvislosti by sa mala posilniť úloha Úradu pre demokratické inštitúcie a ľudské práva a mala by sa zachovať jeho autonómia. Zároveň treba zaistiť prostriedky potrebné na posilnenie práce vysokej predstaviteľky v oblasti presadzovania slobody médií.
<SPEAKER ID="226" NAME="Andrzej Grzyb" LANGUAGE="PL">
Vážený pán predsedajúci, máme informácie od vysokej predstaviteľky pre zahraničné veci a bezpečnostnú politiku a zároveň máme uznesenie, ktoré pripravil pán Rouček a v ktorom sa uvádza, že korfský proces vniesol do Organizácie pre bezpečnosť a spoluprácu v Európe (OBSE) novú energiu, čo vo svojom vyhlásení potvrdil aj pán Chastel, ktorý vystúpil v mene vysokej predstaviteľky.
<P>
Chcel by som povedať, že OBSE je a aj naďalej môže byť veľmi dôležitou inštitúciou, pokiaľ ide o riešenie regionálnych konfliktov, riešenie otázok týkajúcich sa národnostných menšín a podporu procesu demokratizácie v členských štátoch. Musíme tiež zachovať rovnováhu medzi tromi rozmermi OBSE, a to politicko-vojenským rozmerom, hospodársko-environmentálnym rozmerom a ľudským rozmerom. Tradičné chápanie bezpečnosti z hľadiska takzvanej tvrdej sily, pri ktorom ide o zaistenie bezpečnosti prostredníctvom prítomnosti vojenských alebo stabilizačných síl, je rovnako dôležité ako hospodárska, sociálna, potravinová či ekologická bezpečnosť. OBSE by mala klásť väčší dôraz na činnosti v týchto oblastiach.
<P>
Rád by som tu zdôraznil úlohu, ktorú v oblasti demokratizácie zohráva už spomínaný Úrad pre demokratické inštitúcie a ľudské práva (ODIHR), a to napríklad jeho úlohu pri pozorovaní volieb a vypracovávaní odporúčaní v správach. OBSE bude zohrávať dôležitejšiu úlohu iba vtedy, keď ju posilníme napríklad prostredníctvom väčšej podpory ODIHR.
<P>
Rád by som tiež zdôraznil, že pozitívna úloha OBSE sa nekončí jej prácou sprostredkovateľa. Treba ju vnímať aj v smerovaní jej vlastných činností. OBSE nám tiež približuje štáty, ktoré zastávajú funkciu rotujúceho predsedníctva. Spomeniem napríklad súčasné predsedníctvo, ktoré vykonáva Kazachstan a ktoré okrem iného prispelo k vyriešeniu krízy v Kirgizsku, ako i k sprostredkovaniu rozhovorov medzi Turkménskom a Uzbekistanom. Sme si však vedomí nedostatkov týkajúcich sa dodržiavania ľudských práv v Kazachstane, o čom okrem iných informujú aj organizácie monitorujúce ľudské práva.
<P>
Na samite, ktorý sa má konať v decembri v Astane, by sa mal prijať akčný plán vedúci k dokončeniu charty pre bezpečnostné spoločenstvo v oblasti OBSE. Takýto plán je tiež v záujme členských štátov Európskej únie. Rád by som vyjadril silnú podporu tak prednesenému stanovisku, ako aj uzneseniu, ktoré predložil pán Rouček.
<SPEAKER ID="227" NAME="Libor Rouček" LANGUAGE="CS">
Tento rok si pripomíname 35. výročie záverečného aktu helsinskej konferencie. Helsinský proces prispel k dôležitým historickým zmenám v Európe. Kontinent, ktorý kedysi rozdeľovali druhá svetová vojna a studená vojna, žije teraz v mieri a spolupráci. Občania väčšiny krajín za bývalou železnou oponou plne využívajú svoje ľudské, občianske a demokratické práva i slobody.
<P>
Napriek tomu sa však nedosiahli všetky ciele helsinského procesu v plnej miere. V mnohých regiónoch pretrvávajú susedské a etnické konflikty. Mnohé krajiny majú problémy so zavádzaním občianskych práv a demokracie. Okrem toho sú všetky členské štáty OBSE vystavené novým problémom a bezpečnostným hrozbám, ako sú terorizmus, organizovaný zločin, obchodovanie s ľuďmi, obchodovanie s drogami a energetická, environmentálna a internetová bezpečnosť.
<P>
Tridsaťpäť rokov po Helsinkách a jedenásť rokov po poslednom samite v Istanbule potrebuje Organizácia pre bezpečnosť a spoluprácu v Európe nové stimuly, oživenie a reformy. Vhodný rámec na diskusiu o týchto reformách ponúka korfský proces a jeho vyvrcholenie v podobe nadchádzajúceho decembrového samitu v Astane.
<P>
Európsky parlament vo svojom uznesení, o ktorom budeme hlasovať zajtra, pripravil rad návrhov a podnetov pre tento samit. Navrhujeme napríklad, aby bol na samite prediskutovaný a prijatý konkrétny plán činností týkajúcich sa predchádzania konfliktom, krízového riadenia a obnovy po ukončení konfliktu, ako aj akčný plán, ktorý by načrtol postupy smerujúce k vytvoreniu charty pre bezpečnostné spoločenstvo v rámci OBSE.
<P>
Organizácia pre bezpečnosť a spoluprácu v Európe, ako už bolo povedané, je jedinečnou a neoddeliteľnou súčasťou euroatlantickej a eurázijskej bezpečnostnej štruktúry so širokou členskou základňou zjednocujúcou krajiny od Vancouveru po Vladivostok. Jedinečnosť tejto organizácie spočíva v prepojení politicko-vojenského, ekonomicko-environmentálneho a ľudsko-právneho rozmeru spolupráce. Európska únia a jej spoločná zahraničná a bezpečnostná politika posilnená Lisabonskou zmluvou by mali rozšíriť spoluprácu medzi obidvomi organizáciami, pretože jedine prostredníctvom takejto spolupráce možno dosiahnuť spoločné ciele.
<SPEAKER ID="228" NAME="Anneli Jäätteenmäki" LANGUAGE="FI">
Vážený pán predsedajúci, Konferencia pre bezpečnosť a spoluprácu v Európe bola historicky významná a Organizácia pre bezpečnosť a spoluprácu v Európe (OBSE) je dnes potrebnou a uznávanou organizáciou pre spoluprácu. V súčasnosti je OBSE často tou organizáciou, ktorej je dovolené vstupovať do krízových oblastí, do ktorých majú ostatní prístup zamietnutý. Organizácia OBSE je teda nesmierne dôležitá napríklad v strednej Ázii, či už ide o podporu práce polície, protidrogovú prevenciu, alebo zlepšovanie bezpečnosti hraníc.
<P>
Predovšetkým humanitárny kôš OBSE je jedinečný. V rámci neho vypracovala organizácia modely činnosti v oblasti ľudských práv, boja proti pašovaniu ľudí a vytvárania kapacít v nestabilných štátoch. Pokiaľ ide o EÚ, tá sa stále viac zameriava na policajné operácie a v rámci nich na využívanie polovojenských karabinierov. EÚ má celkom iste veľmi silnú politiku rozvojovej pomoci. OBSE sa tiež v rámci rozvojovej politiky podarilo vytvoriť uznávané prepojenie medzi životným prostredím a bezpečnosťou.
<P>
EÚ sa z tohto musí poučiť. Predovšetkým pri vlastných operáciách by sa však EÚ mohla poučiť z operácií OBSE. Vo všeobecnosti OBSE reaguje oveľa skôr, pretože má viac skúseností, zručností a veľmi skúsených odborníkov. Je presne taká silná, akú silnú ju chcú mať členské štáty. Spolupráca medzi OBSE a EÚ, ich vzájomné rešpektovanie a vzájomné uznanie sú veľmi dôležité.
<SPEAKER ID="230" NAME="Reinhard Bütikofer" LANGUAGE="DE">
Vážený pán predsedajúci, pán Chastel na začiatku povedal, že Organizácia pre bezpečnosť a spoluprácu v Európe (OBSE) hľadá novú dynamiku. Tento Parlament by jej chcel pomôcť túto dynamiku nájsť. Návrh uznesenia, ktorý bol vypracovaný pod vedením pána podpredsedu a ktorý skutočne schválila prevažná väčšina v Parlamente, zaujíma veľmi progresívnu pozíciu k úlohe OBSE.
<P>
Organizácii OBSE boli z rôznych strán poskytnuté nové impulzy. Napríklad návrhy, ktoré predložil viceprezident Spojených štátov, boli veľmi pozitívnym príspevkom. Teraz však potrebujeme jasné vymedzenie cieľov korfského procesu. Je to dôležité pre nadchádzajúci samit. Mali by sa posilniť všetky tri rozmery OBSE, predovšetkým však Úrad pre demokratické inštitúcie a ľudské práva.
<P>
Chceme však tiež prijať nové opatrenia. Práve to je hodnotné na tomto návrhu uznesenia. Napríklad sa v ňom otvára otázka, či by Európska únia mala mať v budúcnosti v rámci spoločnej bezpečnostnej a obrannej politiky možnosť ujať sa misií s poverením OBSE. V prípade Kirgizska by napríklad bolo veľmi prospešné, keby sme mali túto možnosť a mohli tam niečo také urobiť povedzme spolu s ruskými partnermi.
<P>
Zároveň sa napríklad navrhlo - a pán Rouček to už spomenul -, aby sa pre korfský proces stanovil cieľ zostaviť chartu pre bezpečnostné spoločenstvo v oblasti OBSE. To je správna odpoveď na podnety zo strany Ruska, ktoré považuje obnovenie diskusií o spoločnej bezpečnosti v euroatlantickom regióne za nevyhnutné.
<P>
Som presvedčený, že OBSE aj naďalej zostane hlavnou súčasťou spoločnej euroatlantickej bezpečnostnej štruktúry, a dúfam, že sa budeme podieľať na tom, aby bola úspešná.
<SPEAKER ID="231" NAME="Charles Tannock">
v mene skupiny ECR. - Vážený pán predsedajúci, OBSE zohráva dôležitú a čoraz väčšiu úlohu v presadzovaní mieru a stability na našom európskom kontinente. Skutočnosť, že Amerika, Kanada, Rusko a mnohé krajiny strednej Ázie sú jej plnoprávnymi členmi, dodáva tejto organizácii veľkú dôveryhodnosť a šírku - "od Vancouveru po Vladivostok", ako sa pýši samotná OBSE.
<P>
OBSE sa rýchlo zmocňuje Rady Európy ako hlavného a najvýznamnejšieho fóra pre diskusie v oblasti demokracie - so svojou pobočkou Úradu pre demokratické inštitúcie a ľudské práva podporujúcou pozorovanie volieb -, ľudských práv a zásad právneho štátu v Európe. Poľné misie OBSE v krajinách ako Gruzínsko a Moldavsko významne prispievajú k stabilizovaniu spoločností otrasených nedávnymi spormi a zmrazenými konfliktami.
<P>
Súčasné kazašské predsedníctvo OBSE pomohlo posilniť profil organizácie a opätovne zamerať našu pozornosť na strednú Áziu, a to hlavne na otázku bezpečnosti a boja proti medzinárodnému terorizmu.
<P>
Nepochybne existuje veľa možností rozvoja vzťahov EÚ s OBSE. Dúfam však, že pri vytváraní tohto partnerstva bude vysoká predstaviteľka prikladať primeranú dôležitosť tomu, aby nedošlo k duplicite úsilia, a teda plytvaniu peňazí daňových poplatníkov v čase šetrenia. Mala by tiež zvážiť koordinovanie OBSE, EÚ a najmä spoločnej bezpečnostnej a obrannej politiky a NATO v rámci partnerstva pre mier.
<P>
Na záver by som chcel navrhnúť, aby tieto dve organizácie, teda Rada Európy a OBSE, zvážili zlúčenie. Ušetrilo by sa tým veľa peňazí.
<SPEAKER ID="232" NAME="Helmut Scholz" LANGUAGE="DE">
Vážený pán predsedajúci, naša skupina víta skutočnosť, že po niekoľkých rokoch sa Európsky parlament teraz intenzívne zaoberá témou OBSE. V podstate tým dáva pozitívnu odpoveď na otázku vzťahu EÚ k OBSE, k cieľom, hodnotám a mechanizmom odsúhlaseným v Helsinkách, predovšetkým však k jej súčasným úlohám. Vaša správa, pán podpredseda, jasne svedčí o tom, že Európska únia a OBSE nie sú tajnými súpermi, ale partnermi, ktorí môžu a musia využiť svoje individuálne schopnosti a skúsenosti na riešenie zložitých problémov v Európe.
<P>
Sú tu dva aspekty, na ktoré by som chcel upozorniť najmä v súvislosti so samitom v Astane. V Európe potrebujeme obnovený celoeurópsky dialóg o budúcnosti nášho kontinentu z pohľadu bezpečnostnej politiky. Tento kontinent je väčší ako EÚ a stále sa vyznačuje veľkou nerovnováhou, pokiaľ ide o bezpečnostnú politiku. Korfský proces prináša vyhliadku na štruktúrovanú diskusiu a členské štáty by ho mali upraviť tak, aby sa nakoniec dosiahli konkrétne výsledky v oblasti odzbrojenia a konverzie obranného priemyslu. Rovnako ako sa v tejto oblasti EÚ a OBSE navzájom potrebujú, tak si aj otázky ochrany klímy a dodávok energie vyžadujú užšiu štruktúrovanú spoluprácu.
<SPEAKER ID="233" NAME="Mariya Nedelcheva" AFFILIATION="PPE">
(FR) Vážený pán predsedajúci, pán Chastel, dámy a páni, vo svojom vystúpení by som chcela zdôrazniť kľúčovú úlohu, ktorú zohrávajú volebné pozorovateľské misie v posilňovaní našich vzťahov s Organizáciou pre bezpečnosť a spoluprácu v Európe (OBSE), ako aj vo všeobecnosti v posilňovaní našej vonkajšej činnosti.
<P>
Zaručenie dodržiavania občianskych a politických práv je jednou zo základných hodnôt Európskej únie. V širšom význame je zaistenie integrity volebného procesu kľúčovým pre dôveryhodnosť vonkajšej činnosti Únie. Keďže OBSE aj Európska únia rozmiestňujú pozorovateľské misie, majú najvyšší záujem v tejto oblasti spolupracovať.
<P>
Myslím si preto, že zriadenie Európskej služby pre vonkajšiu činnosť (ESVČ) si vyžaduje vývoj postupov, ktoré umožnia úzku spoluprácu medzi Úradom pre demokratické inštitúcie a ľudské práva OBSE a oddelením pre volebné pozorovateľské misie ESVČ, čím sa predíde riziku duplicity a posilní sa vonkajšia činnosť EÚ v oblasti OBSE.
<P>
Táto spolupráca by mala prebiehať pred vyslaním pozorovateľov, počas neho i po ňom. Prínosná misia je totiž tá, ktorá je dobre pripravená, efektívne prebieha na mieste a je náležite monitorovaná. Pri tejto príležitosti by som chcela opäť zdôrazniť význam Európskeho parlamentu v tejto záležitosti, teda skutočnosť, že priamo a demokraticky zvolení zástupcovia európskej verejnosti môžu pozorovať voľby za hranicami EÚ s cieľom zaistiť ich náležitý priebeh. Je to veľká výhoda pre Úniu, ktorú si musíme za každú cenu udržať.
<P>
Na záver chcem povedať, že charta pre európsku bezpečnosť uznáva dôležitú úlohu hospodársko-environmentálneho rozmeru. Stabilita a bezpečnosť od neho často závisia. Z tohto dôvodu je mimoriadne dôležité efektívnejšie zdôrazňovať odbornosť OBSE a Európskeho parlamentu v týchto oblastiach. Pravidelné využívanie a dopĺňanie hospodárskych a environmentálnych údajov je ďalšou zárukou úspechu našich spoločných misií.
<P>
Podpora volebných pozorovateľských misií prostredníctvom užšej spolupráce medzi EÚ a OBSE, ako aj vysielaním poslancov EP do príslušných oblastí bude viesť k posilneniu zahraničnej politiky Únie. Takto sa nám skutočne podarí splniť ciele stanovené v Lisabonskej zmluve.
<SPEAKER ID="234" NAME="Csaba Sándor Tabajdi" AFFILIATION="S&amp;D">
(HU) Vážený pán predsedajúci, rád by som vám zablahoželal k vašej iniciatíve, pretože všetci vieme, že Európska únia je najdôležitejšou a najvplyvnejšou organizáciou v Európe. Zároveň majú OBSE a Rada Európy také bohaté skúsenosti v mnohých oblastiach, že keby sme napríklad spojili význam Európskej únie so skúsenosťami OBSE v oblasti riešenia konfliktov medzi etnikami, výrazne by sa posilnila humanitárna bezpečnosť v Európskej únii. Kde OBSE prináša pridanú hodnotu? Ako som práve uviedol, v konfliktoch medzi etnikami, keďže má vysokého komisára pre národnostné menšiny, ktorý vystupuje ako sprostredkovateľ medzi väčšinou a menšinou a ktorý sa angažoval v riešení mnohých konfliktov medzi etnikami, zatiaľ čo vieme, že Európska únia nemá žiadny systém ochrany menšín. Termín menšina bol iba teraz zahrnutý do preambuly Lisabonskej zmluvy a keďže moji kolegovia spomenuli zmrazené konflikty, je potrebné poznamenať, že 90 % z nich predstavujú konflikty medzi etnikami. Inými slovami, Únia musí vychádzať z tejto skúsenosti. Musí napríklad stavať na početných programoch OBSE zameraných na rómsku menšinu. Chcel by som ich odporučiť Komisii a navrhnúť, aby sa zohľadnili skúsenosti OBSE v tejto oblasti, keď bude Komisia vypracovávať rozsiahly rámcový dokument o rómskej stratégii.
<P>
Rovnako treba brať do úvahy aj kodanský dokument OBSE z roku 1992, v ktorom sa uvádza pravidlo týkajúce sa menšinových autonómií a ktorý dodnes zostáva v platnosti. Na záver zopár slov o slobode médií. Keď som počúval oficiálneho predstaviteľa OBSE, všimol som si, že v prípade obmedzenia slobody médií kritizuje členské štáty EÚ oveľa odvážnejšie ako zástupcovia Komisie. Je to jeden z dôvodov, prečo podporujem inštitucionalizovanie vzťahov medzi EÚ a OBSE. Viac totiž posilní Európsku úniu, mier v EÚ a jej humanitárnu bezpečnosť. Ďakujem vám za pozornosť.
<SPEAKER ID="235" NAME="Heidi Hautala" AFFILIATION="Verts/ALE">
Vážený pán predsedajúci, plne podporujem to, čo povedal pán Bütikofer o potrebe zaistiť rovnováhu medzi tromi rozmermi či košmi OBSE. Chcela by som hlavne povedať, že musíme obhajovať ľudský rozmer.
<P>
Veľmi ma teší, že správa zohľadňuje skutočnosť, že pred samitom v Astane sa musí od úradujúceho kazašského predsedníctva vyžadovať dodržiavanie základných hodnôt a ľudských práv OBSE. Vieme, že tamojšia situácia nie je ani zďaleka uspokojivá. Dochádza tam k mnohým vážnym porušeniam ľudských práv, podmienky vo väzniciach sú strašné a tak ďalej.
<P>
Zároveň ma veľmi teší, že správa zahŕňa myšlienku o potrebe aktívnejšej účasti Európskeho parlamentu v rámci ľudského rozmeru. Je skutočne pozoruhodným úspechom, že občianska spoločnosť sa môže v plnej miere zapojiť. Musíme podporovať paralelné akcie, ktoré bude občianska spoločnosť organizovať pred samitom v Astane. Tento samit by sa nemal stať pre Kazachstan iba obyčajným cvičením zameraným na vzťahy s verejnosťou.
<SPEAKER ID="236" NAME="Marek Henryk Migalski" AFFILIATION="ECR">
(PL) Chcel by som povedať, že my ako Európska únia by sme mali posilňovať spoluprácu s OBSE predovšetkým tam, kde ide o naše záujmy, teda v Podnestersku či v Gruzínsku, a to v súlade so šesťbodovým plánom prezidenta Sarkozyho. Ako uviedla pani Hautalová, táto spolupráca by sa mala tiež posilniť v oblasti otázok týkajúcich sa ľudských práv.
<P>
Malo by sa však pamätať aj na to, že Európska únia je samostatným subjektom. Na základe spolupráce s OBSE by sme teda nemali podliehať rozhodnutiam prijatým OBSE, pretože, ako viete, členstvo v tejto organizácii sa neobmedzuje len na európske krajiny. Súhlas s plnou spoluprácou s OBSE by bol pre Európsku úniu kontraproduktívny. Spolupráca by mala byť úzka, ale napriek tomu by sme mali zachovať samostatnosť týchto dvoch subjektov.
<SPEAKER ID="237" NAME="Csaba Sógor" AFFILIATION="PPE">
(HU) Od svojho založenia považuje Organizácia pre bezpečnosť a spoluprácu v Európe (OBSE) včasné varovanie a prevenciu potenciálnych konfliktov za svoju prvoradú úlohu. V inštitucionálnom systéme organizácie vykonávajú vysoký komisár pre národnostné menšiny a jeho kancelária osobitné úlohy, ktorých cieľom je zabrániť rozvoju napätých vzťahov medzi väčšinou a menšinou. Briti to nazývajú diplomaciou včasného varovania. Hoci v rámci územia Európskej únie riešenie sporných záležitostí v prvom rade zaisťujú inštitúcie EÚ, v niektorých prípadoch sa dôležitá úloha presúva na OBSE. Jedným príkladom, v ktorom sa vysoký komisár pre národnostné menšiny pokúsil vystupovať ako sprostredkovateľ medzi stranami, je slovenský jazykový zákon. Žiaľ, vzhľadom na jeho výsledok toto sprostredkovanie nemožno nazvať úspešným. Zákon je aj naďalej zdrojom napätia, pretože je diskriminačný a je v protiklade s podstatou mnohých medzinárodných dohôd. Jasne to potvrdila Európska komisia pre demokraciu prostredníctvom práva, známejšia pod názvom Benátska komisia. Možno by sme dnes boli bližšie k riešeniu tejto otázky, keby táto zvlášť dôležitá inštitúcia OBSE vydala včasné varovanie pred konfliktom a efektívnejšie pracovala na zmiernení napätia.
<SPEAKER ID="238" NAME="Joe Higgins" AFFILIATION="GUE/NGL">
Vážený pán predsedajúci, hovoria nám, že OBSE ide o presadzovanie politickej a mediálnej slobody a ľudských práv. Pán Chastel, môžem sa vás potom opýtať, ako sa to dá zladiť so skutočnosťou, že Kazachstan dostal tento rok možnosť predsedať OBSE a prestížnu príležitosť organizovať v decembri významný samit v Astane, svojom hlavnom meste? Uvedomujete si, že v Kazachstane sa cynicky potláčajú politické práva, zabraňuje sa slobode médií a bežne sa šliape po ľudských právach?
<P>
Odboroví a sociálni aktivisti zvyčajne končia vo väzení na základe vymyslených obvinení. Počas septembrovej návštevy delegácie v Kazachstane som získal presvedčivé dôkazy o najbrutálnejšom zaobchádzaní vo väzniciach. Napriek tomu pred dvomi týždňami predseda Komisie pán Barroso rozprestrel červený koberec človeku zodpovednému za tieto zverstvá - prezidentovi Nazarbajevovi -, a to bez jediného slova kritiky. Prečo, pán Chastel? Ide o obchod so železom a oceľou? Samit OBSE v Kazachstane by sa mal okamžite zrušiť, ak to s podporou statočných bojovníkov za ľudské, demokratické, politické, zamestnanecké i sociálne práva v Kazachstane myslíte vážne.
<SPEAKER ID="239" NAME="Olivier Chastel" LANGUAGE="FR">
Vážený pán predsedajúci, v prvom rade by som sa chcel poďakovať vám a všetkým rečníkom za kvalitu tejto rozpravy. Pani barónke Ashtonovej, samozrejme, odovzdám vaše návrhy, a to hlavne tie, ktoré sa týkajú racionalizácie zdrojov, využitia jej novej služby - Európskej služby pre vonkajšiu činnosť -, ako aj spolupráce. Okrem toho nebudem opakovať svoje slová z úvodu tejto rozpravy. Mnohí už upozornili na viacero spoločných problémov.
<P>
Spomínal sa hlavne jeden konkrétny bod, a to situácia v oblasti ľudských práv v Kazachstane. Máte pravdu, keď upozorňujete na tento aspekt. Niekoľkí z vás tak dnes večer urobili. Pre EÚ je to veľmi dôležitá záležitosť a poukazujeme na ňu na každom z našich stretnutí s vedúcimi predstaviteľmi Kazachstanu. Počas poslednej návštevy prezidenta Nazarbajeva sa - na rozdiel od toho, čo sa zdá, že hovoríte - spomenulo, že je potrebné naďalej vyvíjať úsilie v oblasti politických práv, sociálnych práv a demokratizácie.
<P>
Preto by som na záver rád povedal, že samit v Astane pod kazašským vedením ponúka našim najvyšším predstaviteľom dôležitú príležitosť oslobodiť Európu od bremien minulosti, zapojiť sa do budovania bezpečnostného spoločenstva tiahnuceho sa od Vancouveru po Vladivostok - ako ste zdôraznili, pán Rouček -, ako aj pouvažovať o nových misiách, ktoré musíme uskutočniť v politickom a bezpečnostnom prostredí 21. storočia.
<P>
Teší nás, že Parlament môže podporiť priority Európskej únie a jej zástupcov. Potrebujeme túto jasnú podporu, aby sme mohli vyzdvihnúť význam dôstojnosti jednotlivca, organizovania slobodných a spravodlivých volieb, koordinovania úsilia namiereného proti nadnárodným hrozbám, ako i dosiahnutia harmonického hospodárskeho a sociálneho rozvoja v trvalo udržateľnom prostredí. Dúfam, že politická vôľa začať písať v bohatej histórii OBSE novú kapitolu sa v Astane stane skutočnosťou. Môžete si byť istí, že Európska únia tam prevezme svoju zodpovednosť.
<SPEAKER ID="240" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 11. novembra 2010 o 12.00 hod.
<P>
Písomné vyhlásenia (článok 149)
<SPEAKER ID="989" NAME="Krzysztof Lisek" LANGUAGE="PL">
Vážený pán predsedajúci, dámy a páni, dnes musí Európa čeliť novému rozmeru takých problémov, ako sú terorizmus, internetové hrozby a obchodovanie s ľuďmi i drogami. Aby sme tieto problémy zvládli, musíme vyvinúť efektívny systém odhaľovania hrozieb a riešenia konfliktov. OBSE je to pravé miesto, kde sa môže viesť rozsiahla diskusia na tému európskej bezpečnosti. Je to jedno z najväčších fór na výmenu názorov týkajúcich sa medzinárodnej bezpečnosti, ktoré v minulosti preukázalo svoju schopnosť účinne konať. Zároveň sa, žiaľ, nedávno ukázalo, že štruktúry OBSE nezodpovedajú potrebám moderného sveta, príkladom čoho je nevyriešený konflikt na Kaukaze a nedostatočná reakcia na gruzínsky konflikt v roku 2008. Je v našom spoločnom záujme modernizovať tieto štruktúry tak, aby sa v budúcnosti stali nástrojom rýchlej reakcie na vzniknuté hrozby. Kapacity OBSE v tejto oblasti by sa mali posilniť zmenou jej starých mechanizmov činnosti a vytvorením nových. Iba týmto spôsobom sa bude môcť OBSE efektívne starať o bezpečnosť v Európe a Eurázii. V záujme bezpečnosti v Európe by sme mali pokračovať v procese, ktorý sme v roku 2008 začali na Korfu. S našou podporou sa OBSE môže stať významnou a účinnou silou zabezpečujúcou právo a poriadok v Európe a Eurázii. Vítam iniciatívu posilniť spoluprácu medzi EÚ a OBSE.
<SPEAKER ID="241" NAME="Cristian Dan Preda" LANGUAGE="RO">
Vítam rozpravu o správe pána Roučka so zreteľom na decembrový samit v Astane, do ktorého vkladáme svoje nádeje v súvislosti s posilnením OBSE. EÚ musí zaujať jasné stanovisko týkajúce sa tejto organizácie, ktorá môže hrať dôležitú úlohu, pokiaľ ide o regionálnu bezpečnosť a presadzovanie demokratických hodnôt i ľudských práv.
<P>
V tejto súvislosti sa domnievam, že je potrebné položiť dve otázky. Prvá sa týka posilnenia ľudskému rozmeru OBSE. Ľudské práva a demokracia majú v období po prijatí Lisabonskej zmluvy zásadný význam, pričom vytvorenie Európskej služby pre vonkajšiu činnosť poskytuje možnosť navrhnúť komplexnú bezpečnostnú koncepciu. Po druhé, rád by som zdôraznil, že korfský proces musí sústrediť zvýšenú pozornosť na urovnanie nevyriešených konfliktov, teda oblasť, kde v porovnaní s inými regionálnymi organizáciami tohto druhu môže OBSE poskytnúť skutočnú pridanú hodnotu.
<P>
Chcel by som upozorniť na odsek 8 správy pána Roučka, ktorý sa vo Výbore pre zahraničné veci tešil širokému konsenzu. Naozaj je nevyhnutné opakovane zdôrazňovať potrebu trvalého riešenia konfliktu v Podnestersku, ktoré bude rešpektovať územnú celistvosť a zvrchovanosť Moldavskej republiky. Aby sme to dosiahli, musíme urýchlene a bezpodmienečne obnoviť rokovania v zložení 5 + 2.
