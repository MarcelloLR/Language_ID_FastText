<CHAPTER ID="017">
Hospodárske a obchodné vzťahy s krajinami západného Balkánu (krátka prezentácia) 
<SPEAKER ID="170" NAME="Predsedajúci">
Ďalším bodom programu je správa (A6 - 0489/2008) pána Beldera v mene Výboru pre medzinárodný obchod o hospodárskych a obchodných vzťahoch s krajinami západného Balkánu.
<SPEAKER ID="171" NAME="Bastiaan Belder">
spravodajca. - (NL) Vážený pán predsedajúci, chcel by som využiť túto príležitosť, aby som predložil svoju správu o hospodárskych a obchodných vzťahoch s krajinami západného Balkánu.
<P>
Túto správu som zámerne začal zdôraznením európskej perspektívy pre tieto krajiny. Únia nemôže naďalej dôveryhodne opakovať minulé sľuby, ako tie, ktoré dala krajinám západného Balkánu na Európskej rade v roku 2003 v Solúne, že vstúpia do Európskej únie. Nie - krajinám západného Balkánu by viac pomohli konkrétne opatrenia a na mieru pripravené prístupové postupy, než, takpovediac, povinná rétorika.
<P>
Môžete si položiť otázku, prečo považujem perspektívu pristúpenia týchto krajín za takú dôležitú. Predovšetkým som úplne presvedčený o tom, že Únia má splatiť určitý morálny dlh. Pripomína mi to diskusiu o Srebrenici, ktorá sa, dúfam, uskutoční v Parlamente vo štvrtok večer tento týždeň. Tento región má okrem toho pre Európu veľký strategický význam. V správe predkladám tieto konkrétne návrhy: vystupujem v prospech ďalšej konsolidácie dohody o voľnom obchode v strednej Európe (CEFTA). Je dôležitým nástrojom na zintenzívnenie regionálnej integrácie v tejto oblasti, ktorá je zasa dôležitou prípravou, ak sa tieto krajiny budú chcieť integrovať do európskeho trhu a pripojiť sa v troch etapách k Únii. Európska únia by mala zmobilizovať predvstupové fondy prostredníctvom pomoci z rôznych zdrojov, aby podporila reformný proces v týchto krajinách. Členské štáty môžu takisto zohrávať dôležitú úlohu v tomto procese poskytnutím špecifického zaškolenia miestnych zamestnancov verejnej správy. Týmto krajinám to poskytne viac administratívnych kapacít, aby dokázali vypracovať vlastné ambiciózne projekty, ktoré by sa mohli uchádzať o finančnú podporu z EÚ.
<P>
Vážený pán predsedajúci, keď som začal pracovať na tejto správe, prvou vecou, ktorú som urobil, bola návšteva ministerstva hospodárstva mojej krajiny v Haagu, kde som sa s potešením dozvedel, že holandská vláda sa rozhodla presadzovať medzivládny prístup. Vo svojej správe som to opísal ako nasledovaniahodný príklad nie preto, lebo ide o holandský prístup, ale preto, lebo zohľadňuje a akceptuje žiadosť samotných krajín západného Balkánu o aktívnu a primeranú podporu prístupového procesu.
<P>
Chcel by som spomenúť jeden konkrétny bod zo správy, a síce spoluprácu so západným Balkánom v oblasti energetiky, čo je, myslím, veľmi aktuálna téma. Vzhľadom na svoju strategickú polohu by tento región mohol zohrávať významnú úlohu pri tranzite ropy a zemného plynu. Únia by sa mala snažiť o prijatie vonkajšej energetickej politiky. Som tiež členom Výboru pre zahraničné veci. Pred niekoľkými rokmi sme schválili kvalitnú správu s cieľom prijať európsku vonkajšiu energetickú politiku. Pozrite sa na súčasnú situáciu, ktorá zdôrazňuje túto výzvu zo strany Európskeho parlamentu voči Komisii a Rade. Brusel by určite z toho nemal vynechať svoje vlastné členské štáty - doslova či inak.
<P>
Na záver by som chcel povedať, že ako bývalý novinár som veľakrát cestoval na západný Balkán. Z toho dôvodu pociťujem voči tomuto regiónu veľkú empatiu a spoluúčasť. V súvislosti s vypracovaním správy som využil svoj rozpočet vyhradený na cestovanie na študijné cesty a spolu s Výborom pre medzinárodný obchod, a najmä s členom jeho pracovnej skupiny Robertom Bendinim, s členom môjho vlastného tímu Dickom Janom Diepenbroekom som podnikol prínosné cesty do Srbska a Kosova a dúfam, že na budúci týždeň odcestujem do Albánska. Dnes večer síce predložím svoju správu, ale celá práca nie je ani zďaleka ukončená - ani pre mňa, ani pre európske inštitúcie. Ak chceme tento región naozaj priblížiť k Bruselu a skutočne to vlastnou angažovanosťou a aktívnou podporou prejaviť, máme plné právo požadovať, aby reformný proces a prístup intenzívne postupoval a malo by to byť viditeľné. Na tejto správe som pracoval s veľkým potešením a dúfam, že po nej budú vypracované osobitné správy pre jednotlivé krajiny západného Balkánu.
<SPEAKER ID="172" NAME="Androulla Vassiliou">
členka Komisie. - Vážený pán predsedajúci, dovoľte mi zablahoželať pánovi Belderovi k jeho veľmi dobrej správe. Vaša správa prichádza v čase, keď sa západný Balkán neustále približuje k EÚ a poskytuje rozsiahly prehľad o dôležitých aspektoch hospodárskych a obchodných vzťahov medzi EÚ a západným Balkánom. Dovoľte mi, aby som sa zamerala na niektoré body, ktoré sú vo vašej správe zdôraznené.
<P>
Západný Balkán, ako región, je kľúčovým a cenným partnerom EÚ. Posledné oznámenie Komisie o západnom Balkáne z marca 2008 opakovane potvrdzuje silný záväzok EÚ presadzovať európsku perspektívu pre tento región a potvrdzuje, okrem iného, význam dohody o voľnom obchode v strednej Európe pre hospodársky rozvoj regiónu. Komisia súhlasí so spravodajcom, že perspektíva členstva v EÚ môže fungovať ako katalyzátor pre trvalo udržateľný hospodársky rozvoj a zabezpečenie mieru a stability v rámci regiónu. Komisia tiež súhlasí s tým, že individuálne plnenie kodanských kritérií je nanajvýš dôležité pri posudzovaní pripravenosti krajín regiónu na vstup do EÚ. Európska únia je hlavným obchodným partnerom krajín západného Balkánu. Užšie hospodárske vzťahy medzi EÚ a regiónom sú preto veľmi dôležité pre urýchlenie hospodárskeho rastu regiónu.
<P>
Ako sa správne uvádza vo vašej správe, liberalizácia obchodu a integrácia sú základnými kameňmi procesu stabilizácie a pridruženia a EÚ presadzuje tento cieľ s krajinami západného Balkánu na troch úrovniach.
<P>
Po prvé, na dvojstrannej úrovni. EÚ od roku 2000 jednostranne udelila krajinám západného Balkánu obchodné výhody, aby sa uľahčil prístup ich vývozu na trhy EÚ. Komisia rokovala o dohodách o voľnom obchode v rámci dohôd o stabilizácii a pridružení s cieľom vytvoriť podmienky pre politické a hospodárske reformy a zároveň základňu pre integráciu krajín západného Balkánu do EÚ, napríklad prostredníctvom preberania acquis.
<P>
Po druhé, Komisia vystupovala na regionálnej úrovni ako sprostredkovateľ pri rokovaniach o dohode o voľnom obchode v strednej Európe (CEFTA) a rozhodla sa poskytnúť finančnú podporu a technickú pomoc sekretariátu CEFTA a jednotlivým stranám s cieľom pomôcť implementovať dohodu. Európska komisia zároveň vysoko oceňuje prístup regiónu k dohode a uznáva, že CEFTA má zásadný význam pre prehĺbenie regionálnej hospodárskej integrácie a pre prípravu prípadného plnohodnotného zapojenia krajín západného Balkánu do jednotného trhu EÚ. CEFTA navyše vytvorila všetky potrebné štruktúry na prediskutovanie záležitostí súvisiacich s obchodom na regionálnej a dvojstrannej úrovni. To je mimoriadne dôležité pre uľahčenie a prehĺbenie regionálnej spolupráce a dobré susedské vzťahy. Európska komisia bude pokračovať v monitorovaní implementácie CEFTA a bude o tom naďalej predkladať správy v rámci každoročnej správy o prístupovom a predprístupovom procese.
<P>
Po tretie, Komisia na viacstrannej úrovni podporuje vstup krajín regiónu do Svetovej obchodnej organizácie, pretože to je absolútne základný krok k efektívnej účasti na globalizovanej ekonomike. EÚ zmobilizovala všetky dostupné politické nástroje na podporu krajín západného Balkánu v ich úsilí o presadenie reforiem a regionálnej spolupráce. Nástroj predvstupovej pomoci je dôležitý pri riešení dlhodobej potreby rozvoja regiónu. Celková hodnota súčasného finančného rámca na obdobie rokov 2007 - 2013 je 11,5 miliardy EUR. Európska komisia v neposlednom rade začala dialóg so všetkými krajinami regiónu s cieľom vypracovať plány na zrušenie vízového režimu.
<P>
Vzhľadom na uvedené by som vás chcela uistiť, že Komisia podniká všetky potrebné opatrenia na podporu obchodných vzťahov a na čo najväčšie priblíženie hospodárstva západného Balkánu k EÚ. Záverom by som spravodajcovi chcela ešte raz zablahoželať k tejto dobrej správe; s radosťou konštatujem, že Komisia sa stotožňuje s jej všeobecným prístupom.
<SPEAKER ID="173" NAME="Predsedajúci">
Rozprava sa skončila.
<P>
Hlasovanie sa uskutoční v utorok o 12.00 hod.
<P>
Písomné vyhlásenie (článok 142)
<SPEAKER ID="174" NAME="Cãlin Cãtãlin Chiriţă" LANGUAGE="RO">
Chcel by som vyjadriť podporu a uznanie správe, ktorú predložil pán Belder, keďže odporúča konkrétne hospodárske opatrenia zamerané na európsku perspektívu pre krajiny západného Balkánu. Rád by som upriamil vašu pozornosť na tri aspekty.
<P>
1. Musíme realisticky uznať, že Srbsko je kľúčovým hráčom, pokiaľ ide o úspech procesu stabilizácie a pridruženia, pričom EÚ musí pokračovať vo svojom úsilí s cieľom získať dôveru a dlhodobé priateľstvo srbského ľudu.
<P>
2. V budúcnosti by nemali byť dovolené etnické separatistické tendencie a jednostranné vyhlásenia nezávislosti pre územia, ako Kosovo, Južné Osetsko, Abcházsko, Podnestersko, Severný Cyprus atď. Zásada územnej celistvosti krajín je posvätná a musí sa v budúcnosti dodržiavať.
<P>
3. Súčasne musíme poskytnúť silnú podporu na dosiahnutie súladu s európskymi normami v oblasti práv osôb patriacich k národnostným menšinám v krajinách západného Balkánu vrátane práv rumunsky hovoriacich komunít vo Valea Timocului, Vojvodine, na Istrii a v Bývalej juhoslovanskej republike Macedónsko. Tieto práva sa musia dodržiavať a musí sa vylúčiť akákoľvek tendencia smerom k územnej autonómii na etnickom základe a ašpirácie na kolektívne etnické práva, ktoré už prejavili potenciál vyvolávať konflikty a krvavé vojny.
