<CHAPTER ID="004">
Dôsledky opätovného otvorenia rokovaní s krajinami Mercosuru o uzatvorení asociačnej dohody na poľnohospodárstvo EÚ - Príprava nadchádzajúceho samitu EÚ - Brazília 14. júla 2010 v Brazílii (rozprava)
<SPEAKER ID="069" NAME="Predsedajúci">
Ďalším bodom programu je rozprava na tieto témy:
<P>
otázka na ústne zodpovedanie pre Komisiu o dôsledkoch opätovného otvorenia rokovaní s krajinami Mercosuru o uzatvorení asociačnej dohody na poľnohospodárstvo EÚ, ktorú predkladajú pani McGuinnessová, pán Deß, pán Papastamkos, pani Mathieuová, pani Nedelchevová, pán Dantin, pán La Via, pani Jeggleová, pán Jahr, pani Klassová, pani Köstingerová, pani De Langeová, pán Silvestris, pani Lullingová, pán Glattfelder, pani Herranzová Garcíová, pán Mato Adrover, pán Dorfmann, pán Kalinowski, pán Daul, pani Patrãová Nevesová, pán Siekerski, pán Béchu, pán Niculescu, pán Mayer a pán Audy v mene Poslaneckého klubu Európskej ľudovej strany (kresťanských demokratov), pán Nicholson a pán Wojciechowski v mene Európskych konzervatívcov a reformistov, pán Bové v mene Skupiny zelených/Európskej slobodnej aliancie, pán Lyon v mene Skupiny Aliancie liberálov a demokratov za Európu, pán Capoulas Santos a pani Kadenbachová v mene Skupiny progresívnej aliancie socialistov a demokratov v Európskom parlamente (O-0079/2010/rev.2 - B7-0315/2010), a
<P>
otázka na ústne zodpovedanie pre Komisiu o príprave nadchádzajúceho samitu EÚ - Brazília 14. júla 2010 v Brazílii, ktorú predložil pán Yáñez-Barnuevo García v mene Skupiny progresívnej aliancie socialistov a demokratov v Európskom parlamente - B7-0317/2010).
<SPEAKER ID="070" NAME="Mairead McGuinness">
autorka. - Vážený pán predsedajúci, ďakujem za vaše vysvetlenie otázky jednej minúty, chcela by som len využiť príležitosť: procedurálna námietka. Patrím k autorom prvej otázky na ústne zodpovedanie. Vôbec ma neteší, že teraz máme spoločnú rozpravu s dvomi spojenými otázkami. Od mája sa snažím dostať otázku o zoskupení Mercosur do programu. Nemyslím si, že by to mala byť spoločná otázka, a chcem vyjadriť svoj absolútny nesúhlas s tým, čo sa stalo dnes dopoludnia. Neviem, ako a prečo k tomu došlo. Som z toho veľmi nešťastná. Môžem sa k tomu v rozprave vrátiť? Poprosila by som o vysvetlenie a dúfam, že ostatní kolegovia ma podporia.
<SPEAKER ID="071" NAME="Predsedajúci">
Pani McGuinnessová, keďže ste skúsenou poslankyňou tohto Parlamentu, tak viete, že Konferencia predsedov rozhodla, že rozprava by mala byť organizovaná takýmto spôsobom, takže sa to robí takto. Vašu nespokojnosť v tejto veci som si, samozrejme, všimol, ale chcel by som vás požiadať o pochopenie, že nezačneme o tom diskutovať teraz, pretože inak by nemohol prehovoriť žiadny z poslancov, ktorí majú dostať slovo.
<SPEAKER ID="072" NAME="James Nicholson">
autor. - Vážený pán predsedajúci, myslím si, že to, že dnes dopoludnia máme problémy, spôsobila nedostatočná konzultácia. Povedal by som, že ako autori otázky o Mercosure si zaslúžime aspoň tú slušnosť, že s nami mali konzultovať, prečo sa toto stalo. Vieme, že Konferencia predsedov je úplne najdôležitejšia, ale, pán predsedajúci, vy ste veľmi významným členom predsedníctva tohto Parlamentu a dúfam, že odovzdáte predsedníctvu posolstvo, že keď sa v tomto Parlamente diskutuje o poľnohospodárstve, musíte nám na to poskytnúť dostatok času.
<P>
Dnes dopoludnia nebolo jednoznačne dosť času. Videli ste záujem a videli ste problém. Mohol by tento Parlament pracovať pre poslancov a nie pre správu Parlamentu? My sme tí ľudia, ktorí boli zvolení zastupovať našich občanov, nie administratíva, ktorá dostáva tučné výplaty...
<P>
(Predsedajúci prerušil rečníka.)
<SPEAKER ID="073" NAME="Predsedajúci">
Pán Nicholson, berieme na vedomie vaše slová a vaše obavy, samozrejme, postúpime ich predsedníctvu Parlamentu. Administratíva neorganizuje rozpravy. Administratíva pomáha politickým subjektom organizovať rozpravy.
<SPEAKER ID="074" NAME="Mairead McGuinness">
autorka. - Vážený pán predsedajúci, nie je to preto, že je leto a my sme všetci nahnevaní. Je to preto, lebo máme veľmi opodstatnené argumenty a berieme svoju prácu vážne. Využijem 30 sekúnd, pretože mám dve prázdne strany. Komisii som položila päť otázok. Nemienim hovoriť, kým si nevypočujem odpovede. Vrátim sa na konci rozpravy.
<SPEAKER ID="075" NAME="Predsedajúci">
Ďakujem veľmi pekne, pani McGuinnessová. Neskôr vám poskytnem čas, ktorý ste teraz nevyužili.
<SPEAKER ID="076" NAME="James Nicholson">
autor. - Vážený pán predsedajúci, myslím si, že mnohých prekvapilo nedávne rozhodnutie Komisie opäť otvoriť rokovania s krajinami Mercosuru o dohode o voľnom obchode. Keďže vstupujeme do doby, kedy budeme svedkami reformy SPP, a práve sme o tom diskutovali, všetci vedia, že poľnohospodárstvo bude významnou časťou tejto dohody.
<P>
Akceptujem síce, že útvary Komisie majú právo opätovne otvoriť diskusie, bolo by však omnoho lepšie, keby Parlament oboznámili so svojimi úmyslami. Táto záležitosť by mohla otvoriť Pandorinu skrinku v mnohých odvetviach európskeho poľnohospodárstva, a preto vážne spochybňujem rozumnosť rozhodnutia pustiť sa do akejkoľvek budúcej dohody.
<P>
V Brazílii a Argentíne stále pretrvávajú vážne problémy, pokiaľ ide o sledovateľnosť zvierat a ďalšie zdravotné a bezpečnostné otázky. Záver poslednej správy misie organizácie FAO v štáte Santa Catarina bol, že existuje veľmi málo kontrol dobytku prechádzajúceho z Argentíny do Brazílie a aj medzi jednotlivými štátmi v Brazílii. Takisto sa neuplatňovali ani predpisy pre značkovanie uší. To je len zopár príkladov z mnohých, ktoré by som mohol uviesť zo správy organizácie FAO z minulého októbra.
<P>
Pánovi komisárovi musím veľmi otvorene povedať, že ak sa uberie touto cestou, na každom kroku sa bude stretávať s odporom. Do určitej miery rozumiem, prečo sa to môže javiť ako atraktívna možnosť, keďže diskusie WTO napredujú pomaly, ale naozaj si myslím, že toto by mohlo zničiť WTO. Ak krajiny Mercosuru dosiahnu s EÚ dohodu, prečo by potom mali pokračovať v rokovaniach WTO?
<P>
Musíte pochopiť, že úroveň noriem týkajúcich sa dobrých životných podmienok zvierat a ich sledovateľnosti sa nezníži. Spotrebiteľov a výrobcov v Európskej únii je potrebné chrániť a nemyslím si, že obchodná dohoda s krajinami Mercosuru to dosiahne. V skutočnosti bude mať opačný účinok.
<SPEAKER ID="077" NAME="José Bové" LANGUAGE="FR">
Vážený pán predsedajúci, pán komisár, opätovné otvorenie rokovaní s krajinami Mercosuru, keď sa Európska únia pripravuje na nové určenie svojej poľnohospodárskej politiky, odhaľuje nebezpečný nedostatok konzistentnosti zo strany Komisie. Európa už dováža 500 000 ton hovädzieho mäsa. Ešte ďalšie otvorenie nášho trhu by išlo na úkor chovateľov hovädzieho dobytka v znevýhodnených oblastiach Európy, a to bez akejkoľvek záruky dodržiavania zdravotných a sociálnych noriem. Nemôžeme s tým súhlasiť.
<P>
Európa kupuje 38 miliónov ton sóje a krmiva pre dobytok. Tieto dovozy z Brazílie a Argentíny okupujú viac ako 19 miliónov hektárov. Sústreďujú sa v rukách troch podnikov: Cargill, ADM a Bunch. V období od roku 2001 do roku 2004 zničila sója viac ako 1,2 milióna hektárov tropického a rovníkového pralesa. Je to jedna z hlavných príčin zvýšenia emisií skleníkových plynov a straty biodiverzity.
<P>
Európsky parlament sa rozhodol vypracovať správu o obnovení autonómie, pokiaľ ide o rastlinné bielkoviny pre krmivo pre hospodárske zvieratá. Toto rozhodnutie je motivované potrebou poľnohospodárstva šetrného k životnému prostrediu a potrebou boja proti zmene klímy. Toto úsilie sa týmto návrhom dvojstrannej dohody úplne zničí. Európska komisia opäť zapredáva svoje poľnohospodárstvo a poľnohospodárov, aby získala príležitostné zisky pre spoločnosti poskytujúce služby. Tieto ústupky neposlúžia záujmom poľnohospodárskych rodín v krajinách Mercosuru, ale len záujmom agropriemyselných skupín. Presvedčujúci dôkaz o tom môžeme nájsť v správe skupiny Tyson, ktorá je korporáciou sídliacou v USA a ťažkým kalibrom v medzinárodnom obchode s mäsom, ktorá oznámila, že investovala v Brazílii - a citujem, je to v jej správe -, aby túto krajinu využila ako základňu pre vývoz do Európy.
<P>
Ďalšie podniky, ako napríklad skupina Doux, sa už na tento krok pripravili tým, že v roku 1998 skúpili kontrolný balík v brazílskej skupine Fangosul. Mnoho chovateľov hydiny najmä v Bretónsku na tento obchod doplatilo.
<P>
Vyzerá to, akoby Európa stupňovaním útokov proti poľnohospodárom chcela uskutočňovať svoju politiku premiestňovania. Musíme zastaviť tento nezmyselný vývoj tak, že našim občanom poskytneme kvalitné, miestne vyrábané potraviny.
<SPEAKER ID="078" NAME="George Lyon">
autor. - Vážený pán predsedajúci, vynasnažím sa a budem stručný. Existujú skutočné obavy plynúce z opätovného otvorenia rokovaní s krajinami Mercosuru.
<P>
Zastupujem Škótsko, ktoré má rozsiahlu výrobu hovädzieho mäsa. Je to nákladný systém a je dôležité, aby tento výrobný systém pokračoval, aby Škótsko nezažilo, že veľká časť jeho pôdy spustne, pretože trh zaplavia lacné dovozy. Existuje reálna obava, že možno uvidíme, ako škótsky priemysel spracovania hovädzieho padá za obeť potrebe rokovať a dosiahnuť dohodu s krajinami Mercosuru.
<P>
Preto by som chcel položiť niekoľko otázok v tejto veci, ktorá nie je len škótskou záležitosťou, ale aj záležitosťou Írov a Francúzov a celej Európy. Chcel by som sa predovšetkým opýtať, prečo to vyzerá, že pred vydaním oznámenia nebol konzultovaný tento Parlament a ani parlamentný Výbor pre poľnohospodárstvo a rozvoj vidieka. Určite by prinajmenšom v záujme slušnosti pomohlo snahe a zaisteniu rozumných vzťahov medzi Parlamentom a vami v tejto veci informovať nás pred oznámením.
<P>
Po druhé, aký rokovací mandát budú mať vyjednávači, pokiaľ ide o poľnohospodárske výrobky? Mohol by mi niekto, prosím, povedať, na čom majú dovolené sa dohodnúť? Koľko ton hovädzieho? Koľko prístupu? Je tam nejaké clo alebo sú tam minimálne clá? Môže nám niekto, prosím, povedať, aký mandát majú?
<P>
Dve ďalšie poznámky. Kedy sa vykoná štúdia o vplyve, aby sa zistilo, aký vplyv bude mať akákoľvek možná dohoda bez ohľadu na rozsah? Prinajmenšom by sme predtým, ako niečo podpíšeme, mali vedieť, aký bude dosah, najmä v čase, keď opätovne rokujeme o SPP a rozhodujeme o budúcej poľnohospodárskej podpore. Tieto dve veci sú spolu veľmi spojené, a preto potrebujeme vedieť, aký bude dosah.
<P>
Na záver, ako sa v tejto záležitosti angažuje komisár pre poľnohospodárstvo? Doteraz sme počuli veľmi málo o tom, aká bude v tomto rokovaní jeho úloha a či je zodpovedný za určenie mandátu pre vašich vyjednávačov. Bude tento Parlament konzultovaný pred dosiahnutím konečnej dohody? Chcel by som počuť nejaké odpovede na tieto otázky.
<SPEAKER ID="079" NAME="Predsedajúci">
Chcel by som všetkých upozorniť na skutočnosť, že rečníci, ktorí vystúpili doteraz vrátane pána Capoulasa Santosa, sú autori prvej otázky, o ktorej diskutujeme, a že rečník, ktorý nasleduje, pán Yáñez-Barnuevo García, je autorom druhej otázky.
<SPEAKER ID="080" NAME="Luis Manuel Capoulas Santos" LANGUAGE="PT">
Vážený pán predsedajúci, pán komisár, dámy a páni, Latinská Amerika ako celok a najmä krajiny Mercosuru sú strategickými partnermi Európskej únie. Máme s nimi spoločnú históriu a sociálne hodnoty. Navyše to je geopolitická oblasť, kde sloboda, demokracia a dodržiavanie ľudských práv dosiahli pozoruhodný pokrok. Prehlbovanie politických a kultúrnych väzieb a maximalizácia vzájomných výhod z hospodárskeho hľadiska majú preto absolútny význam.
<P>
Preto vítam európske rozhodnutie opätovne otvoriť rokovania o asociačnej dohode s krajinami Mercosuru, hoci ľutujem a odsudzujem nedávne protekcionistické kroky Argentíny, ktoré sú úplne v protiklade s myšlienkou otvorenosti, ktorú prejavuje európska strana.
<P>
Musím však Komisiu upozorniť na potenciálne negatívne dôsledky na európske odvetvie poľnohospodárstva, ak sa k týmto rokovaniam nebude pristupovať opatrne. Všetci poznáme mieru nerovnováhy v našom obchodovaní s krajinami Mercosuru a príslušné výrobné podmienky poľnohospodárov a požiadavky na nich na obidvoch stranách Atlantiku.
<P>
Z tohto dôvodu by som okrem otázok, ktoré boli oficiálne písomne položené, najmä otázka, aké opatrenia má Komisia v úmysle prijať na riešenie záležitosti citlivých výrobkov, chcel vedieť, ako zamýšľa reagovať na pochopiteľné konanie Argentíny.
<SPEAKER ID="081" NAME="Luis Yáñez-Barnuevo García" LANGUAGE="ES">
Vážený pán predsedajúci, dnes je deň blahoželaní: prvé z týchto blahoželaní patrí španielskemu ministrovi zahraničných vecí pánovi Moratinovi, ktorému sa podarilo dostať viacero kubánskych politických väzňov do Španielska alebo tak práve robí; taktiež Guillermovi Fariñasovi, politickému väzňovi, ktorý vďaka svojej hladovke, vytrvalosti a obetavosti dosiahol slobodu pre týchto väzňov.
<P>
Vrátim sa k veci, ktorá nás sem privádza, predovšetkým by som chcel zablahoželať Rade k začatiu rokovaní o významnej obchodnej dohode, ktorá je taktiež politická a súvisí so spoluprácou, medzi Európskou úniou a krajinami Mercosuru, o ktorej sa rozhodlo na madridskom samite 18. mája tohto roka. V rozpore s tým, čo sa povedalo, Parlament opakovane vyjadril svoju podporu týmto rokovaniam v rámci delegácie pre vzťahy s krajinami Mercosuru, delegácie pri Euro-latinskoamerickom parlamentnom zhromaždení (EuroLat) a na samotných plenárnych rokovaniach viacerých parlamentných schôdzí. Hovoríme o obchodnej dohode, ktorá by mohla a mala byť najrozsiahlejšou existujúcou dohodou na svete, ktorá prinesie rozvoj, blahobyt, pokrok a zamestnanosť 800 miliónom ľudí a významne zvýši výmenu tovaru, výrobkov a služieb medzi dvoma regiónmi.
<P>
Poľnohospodárstvo je len jednou časťou tejto makrodohody. Počas rokovaní sa bude musieť vynaložiť snaha o dosiahnutie vyvážených dohôd, ale nie v duchu protekcionizmu, ktorý je nepriateľom rozvoja a blahobytu; európskeho protekcionizmu a taktiež protekcionizmu niektorých krajín Mercosuru. V každom prípade však priemysel a služby predstavujú 97 % európskeho hrubého domáceho produktu a poľnohospodárstvo len 2,1 %. Preto je potrebné, aby sme sa obavám postavili podľa ich náležitých proporcií a opodstatnenia.
<P>
Pán komisár, nasledujúci samit Európska únia - Brazília 14. júla by mal teda slúžiť na podporu a urýchlenie týchto rokovaní, ukončenie ktorých nadobudlo ešte väčšiu dôležitosť počas hospodárskej krízy, ktorou prechádzame; táto dohoda prispeje k jej vyriešeniu.
<SPEAKER ID="082" NAME="Karel De Gucht">
člen Komisie. - Vážený pán predsedajúci, keďže toto je spoločná rozprava a so súhlasom pána predsedu, na začiatku zasadnutia by som sa chcel venovať obidvom témam: dôsledkom asociačnej dohody s krajinami Mercosuru na poľnohospodárstvo a nadchádzajúcemu samitu. Rád odpoviem v akomkoľvek formáte podľa rozhodnutia predsedajúceho.
<P>
Začnem so zoskupením Mercosur, opätovné začatie rokovaní o asociačnej dohode s krajinami Mercosuru je pre EÚ maximálne dôležité z politického a taktiež z hospodárskeho hľadiska. K politickému hľadisku: zoskupenie Mercosur je najväčším regionálnym integračným projektom v Latinskej Amerike, preto je zdôrazňovanie geopolitického významu posilnenia našich väzieb s týmto kontinentom nepotrebné. Máme účinné dohody s Čile a Mexikom a nedávno sme ukončili rokovania s Kolumbiou, Peru a Strednou Amerikou, takže je len logické zaoberať sa taktiež krajinami Mercosuru.
<P>
Úspešná dohoda by z hospodárskeho hľadiska mohla priniesť značné prínosy EÚ a taktiež krajinám Mercosuru. V týchto ťažkých hospodárskych časoch si nemôžeme dovoliť prehliadať potenciál tejto dohody pre naše dva regióny, pokiaľ ide o pracovné miesta a rast.
<P>
Zoskupenie Mercosur je veľkým a dynamickým hospodárskym subjektom so spoločným HDP 1 300 miliárd EUR a odhaduje sa, že miera rastu HDP dosiahne v roku 2010 približne 5 % a v roku 2011 približne 4 %. Pre EÚ je čoraz dôležitejším partnerom. Pokiaľ ide o vývozy EÚ, sú na rovnakej úrovni ako vývozy do Indie a na vyššej úrovni ako do krajín, ako napríklad Kanada a Kórea. Za posledné štyri roky, kým nezasiahla kríza, sa vývozy EÚ do krajín Mercosuru zvýšili o viac ako 15 % ročne.
<P>
Pokiaľ ide o priame zahraničné investície, zoskupenie Mercosur je taktiež kľúčovým partnerom. Investície EÚ v krajinách Mercosuru dosahujú hodnotu viac ako 165 miliárd EÚ - viac ako investície EÚ v Číne, Indii a Rusku spolu. Vzhľadom na veľkosť a potenciál zoskupenia Mercosur a taktiež vzhľadom na skutočnosť, že je stále relatívne chráneným trhom, hospodársky prínos pre podniky EÚ by mohol byť jeden z najdôležitejších zo všetkých dohôd o voľnom obchode, ktoré boli nedávno uzatvorené alebo o ktorých EÚ v súčasnosti rokuje s hlavnými obchodnými partnermi, ako sú napríklad Kórea alebo India.
<P>
Opätovné otvorenie týchto rokovaní je taktiež prejavom záväzku obidvoch regiónov pokračovať v podpore voľného obchodu a odmietať protekcionizmus. Komisia toto rozhodnutie prijala po starostlivom preskúmaní a dôkladnej internej diskusii. Prijatím tohto rozhodnutia Komisia pozitívne ohodnotila prejavy krajín Mercosuru počas neformálneho dialógu na technickej úrovni o otázkach, ako napríklad obchodovanie s tovarom, verejné obstarávanie alebo niektoré odvetvia služieb.
<P>
Dovoľte mi dodať, že okamžite potom, ako kolégium prijalo rozhodnutie, som prišiel do Výboru pre medzinárodný obchod a dôkladne sme diskutovali o opätovnom otvorení rokovaní. Mohol by som ešte dodať, že Rada zastáva názor, že som s Európskym parlamentom zaobchádzal lepšie ako s nimi, čo ich vôbec netešilo. Urobili sme tak na základe mandátu, ktorý máme, takže sme nepotrebovali nový. Bolo to riadne rozhodnutie kolégia a Parlament bol podrobne informovaný okamžite potom.
<P>
Musí však byť, samozrejme, jasné, že nápomocný prístup našich partnerov zo zoskupenia Mercosur nám nepochybne umožňuje opätovné otvorenie rokovaní, ale, prirodzene, nepredstavuje žiadnu záruku úspešného záveru. To je niečo celkom iné. Aby sme rokovania uzatvorili, budeme musieť dosiahnuť ambicióznu dohodu najmä v odvetviach ako obchodovanie s tovarom a službami alebo duševné vlastníctvo vrátane zemepisných označení.
<P>
Prvé stretnutie s krajinami Mercosuru sa konalo minulý týždeň v Buenos Aires. Bolo to skôr technické kolo na obnovenie komunikácie po viac ako piatich rokoch prerušenia, zistili sme, kde rokovania v roku 2004 skončili, prebrali sme procedurálne otázky a postupy, aby mohli rokovania napredovať. Európsky parlament a Radu budeme o vývoji rokovaní, samozrejme, podrobne informovať.
<P>
Pokiaľ ide o vaše konkrétne otázky, Komisia pracuje na základe pokynov k rokovaniu, ktoré Rada prijala v roku 1999. Tieto pokyny poverujú Komisiu dohodnúť so zoskupením Mercosur vyváženú a komplexnú dohodu s cieľom podstatne liberalizovať všetky obchodné odvetvia v súlade so záväzkami EÚ v organizácii WTO. Platí to pre všetky oblasti, ktoré dohoda pokryje, aj pre poľnohospodárstvo.
<P>
Komisia si je veľmi dobre vedomá citlivej povahy poľnohospodárstva v týchto rokovaniach a pri rokovaní so zoskupením Mercosur to zoberie do úvahy. Nezabudnime, že v krajinách Mercosuru máme taktiež významné ofenzívne poľnohospodárske záujmy, ako napríklad víno, syr, ovocie a zelenina a zemepisné označenia. V tejto súvislosti sme si vedomí toho, že pre najcitlivejšie odvetvia môžu byť potrebné sprievodné opatrenia. Teraz je však ešte trochu priskoro diskutovať o tom, čoho sa tieto opatrenia budú týkať. Rokovania sme len začali a ešte sme nezačali diskutovať o podstatných veciach.
<P>
V tejto chvíli sme ešte nespísali návrhy v oblasti poľnohospodárstva a odznela otázka - neviem od koho - o postoji komisára pre poľnohospodárstvo v súvislosti s touto vecou. O tom, aké návrhy v oblasti poľnohospodárstva budú predložené, nerozhoduje komisár pre obchod. Musím to dohodnúť ja s komisárom pre poľnohospodárstvo, a ak sa nedohodneme, pôjde to do kolégia komisárov a to potom prijme rozhodnutie. Takýmto spôsobom to prebieha, takže Dacian Cioloş je plnou súčasťou diskusií.
<P>
Taktiež vieme, že budeme musieť vziať do úvahy predchádzajúce návrhy v oblasti poľnohospodárstva predložené zo strany EÚ v kole rokovaní v Dauhe, o ktorých sa predpokladá, že zoskupenie Mercosur z nich bude mať jeden z najväčších prínosov. Dovoľte mi v tejto súvislosti vysvetliť, že opätovné otvorenie rokovaní s krajinami Mercosuru žiadnym spôsobom nepodrýva náš záväzok úspešne uzatvoriť rokovania o rozvojom programe z Dauhy (DDA). Zásadne dohodujeme len dohody o voľnom obchode, ktoré sú v súlade s pravidlami WTO a ktorých rozsah podľa acquis WTO zachádza omnoho ďalej ako kolo v Dauhe. Myslím si, že ak sa správne rozhodneme, je možné úspešne ukončiť obidve rokovania.
<P>
Pokiaľ ide o bezpečnosť potravín, je samozrejmé, že dovozy budú musieť plne spĺňať požiadavky EÚ na bezpečnosť potravín. Aby bolo úplne jasné, nie je žiaden úmysel poľaviť v rokovaniach z našich zdravotných a bezpečnostných požiadaviek; ani v rokovaniach s krajinami Mercosuru, ani s nikým iným. Postoj EÚ vo všetkých obchodných rokovaniach určite nie je znížiť úroveň ochrany EÚ. Pravidlá WTO nám dávajú právo stanoviť našu vlastnú úroveň ochrany, pokiaľ bude založená na uznávaných vedeckých dôkazoch - toto je nedotknuteľné právo.
<P>
Na záver, pokiaľ ide o vplyv možnej dohody, už sa vykonalo obhájiteľné posúdenie vplyvov obchodnej dohody medzi EÚ a krajinami Mercosuru a od marca 2009 je verejne prístupné. Komisia toto posúdenie vplyvov v nadchádzajúcich mesiacoch navyše doplní zameranejšou hospodárskou štúdiou.
<P>
Teraz sa budem venovať samitu EÚ - Brazília a začnem krátkym prehľadom našich vzťahov. Brazília má nesporný medzinárodný význam v súlade s veľkosťou svojho územia, obyvateľstva a s hospodárskou výkonnosťou. Podporuje multilateralizmus, je členom skupiny G20 a je kľúčovým aktérom v celosvetových diskusiách o zmene klímy, hospodárskom riadení, reforme OSN, obchodných otázkach a odstránení chudoby. Brazília okrem toho často pôsobí ako neformálny most medzi Západom a rýchlo sa rozvíjajúcimi a rozvojovými krajinami. Brazília je jednou z deviatich krajín, s ktorými EÚ uzavrela strategické partnerstvo. Partnerstvo vzniklo v roku 2007 a spoločný akčný plán, ktorý partnerstvo premieňa na konkrétne činy, v roku 2008.
<P>
Množstvo spoločných iniciatív, úroveň vzájomného porozumenia a prehlbovanie vzťahu, ktorý zahŕňa 18 pokračujúcich dialógov, svedčia o našej spokojnosti s uskutočňovaním spoločného akčného plánu. Bude to štvrtý samit EÚ - Brazília, na ktorom sa budeme snažiť preskúmať pokrok našich vzťahov a diskutovať o hlavných globálnych problémoch. Čas pre takéto posúdenie je mimoriadne príhodný, lebo funkčné obdobie prezidenta Lulu sa blíži ku koncu.
<P>
Pokiaľ ide o otázky životného prostredia, na treťom samite v Štokholme sme naplánovali spoluprácu so zreteľom na posledný decembrový samit v Kodani a iniciatívu v oblasti bioenergie s účasťou Brazílie, EÚ a Africkej únie. Blížiace sa konferencie v Cancúne a Nagoji o zmene klímy a biodiverzite majú v programe samitu popredné miesto, keďže intenzívnejšia spolupráca s Brazíliou je pre úspešný výsledok nevyhnutná.
<P>
Ďalej prejdem k návrhu prezidenta Lulu na samite EÚ - Mercosur v Madride, posudzujeme spoločnú pozíciu s Brazíliou pre Cancún. Komisia Africkej únie dostala náš spoločný návrh na trojstrannú spoluprácu v oblasti bioenergie a dúfame, že o nej budeme čoskoro počuť.
<P>
Pokiaľ ide o spoluprácu na multilaterálnych fórach, pred samitom G20 v Soule sa usilujeme o spoluprácu na dosiahnutie podpory Brazílie, aby sme získali dostatočné zastúpenie EÚ v systéme OSN a odhodlane pracovali na ukončení kola rokovaní v Dauhe. Brazília sa snaží posilniť svoj vplyv v globálnom systéme riadenia a potrebuje našu podporu pre stále miesto v Bezpečnostnej rade OSN. Ako vyspelé, rýchlo sa rozvíjajúce hospodárstvo zaujíma k reforme Svetovej banky a MMF postoj veľmi odlišný od EÚ.
<P>
Celkovo je jasné, že ako globálne dôležití partneri máme spoločný program a musíme nájsť spôsoby, ako vyriešiť naše nezhody, a snažiť sa o konvergenciu. Na samite potvrdíme náš záväzok sprísniť nešírenie zbraní a podporovať užšiu spoluprácu. Brazília bola proti sankciám pre Irán, ktoré Bezpečnostná rada OSN prijala minulý rok v júni. EÚ však uvítala snahy vynaložené Brazíliou a Tureckom, ktoré viedli k vyhláseniu z Teheránu, upozornila na jeho nedokonalosti, ale zdôraznila jeho hodnotu potenciálneho nástroja na budovanie dôvery a vyzvanie Iránu, aby sa chopil šance pokračovať v rokovaniach. Hoci sa takticky rozchádzame, spoločnú pôdu nachádzame v princípoch zachytených v Zmluve o nešírení jadrových zbraní a v potrebe, aby Irán preukázal mierový charakter jadrového programu.
<P>
V prvej časti svojho vystúpenia som sa zoširoka zaoberal rokovaniami s krajinami Mercosuru, ale tieto sa, samozrejme, objavia v diskusiách o samite. Bohužiaľ, nebudem v Brazílii, ale vzhľadom na to, že sme sa len nedávno stretli, aby sme po dlhej prestávke viedli prvé technické diskusie, je nepravdepodobné, že samit v súvislosti s týmto rokovaním prijme pevné rozhodnutia. Samit sa bude venovať taktiež regionálnym otázkam: Kube, Hondurasu, Paraguaju a Venezuele. Na programe sú: úloha Brazílie pri podpore stabilizácie Paraguaju, jej odmietnutie uznať novú vládu Hondurasu, jej angažovanie sa s Kubou a Venezuelou.
<P>
Nakoniec, stále sa dokončuje usilovná práca na niektorých otázkach, u ktorých od samitu očakávame, že uspeje. Po prvé, podpis horizontálnej dohody o civilnom letectve a dohody o bezpečnosti leteckej dopravy. Po druhé, oznámenie o spoločnom pracovnom programe o trojstrannej spolupráci s rozvojovými krajinami. Po tretie, predbežná dohoda medzi Komisiou a brazílskou národnou radou pre spravodlivosť na podporu trojstrannej spolupráce pri reforme volebnej podpory a spravodlivosti bude podpísaná v Bruseli 14. júla.
<P>
Náš vzťah s Brazíliou samitom nekončí; súbežne máme ďalšie iniciatívy, ktoré pomáhajú dodať našej dvojstrannej, regionálnej a globálnej angažovanosti plnší rozmer, ale už som prečerpal svoj rečnícky čas. V odpovedi na vaše otázky sa vynasnažím poskytnúť ďalšie príklady.
<SPEAKER ID="083" NAME="Georgios Papastamkos" LANGUAGE="EL">
Vážený pán predsedajúci, pokiaľ ide o krajiny Mercosuru, chcel by som zdôrazniť veľký deficit obchodnej bilancie voči Európskej únii v odvetví poľnohospodárskej výroby. Argentína napriek tomu blokuje dovozy potravín z tretích krajín, čím vážne škodí vývozom európskych agropotravinárskych výrobkov vrátane gréckeho broskyňového džemu. Chcel by som sa pána komisára opýtať, či minulý týždeň na prvom kole rokovaní v Buenos Aires na túto problematiku upozornil. Taktiež, vynárajú sa v súvislosti s postojom Argentíny otázky nezlučiteľnosti ich opatrení s pravidlami a záväzkami Svetovej obchodnej organizácie?
<P>
Krátke odbočenie od témy: pán komisár, rokovania s krajinami Ánd a Strednej Ameriky sa ukončili. Aby som bol úprimný, ústupky Európy v poľnohospodárskom odvetví spôsobujú pochopiteľné obavy a vyvolávajú konkrétne otázky: Aké je odôvodnenie pre kvóty poskytnuté Európou v odvetví spracovania ryže a cukru, ktoré presiahli výrobné kapacity týchto krajín? Obsahujú dohody klauzulu o netto vývozcovi, aby sa zabránilo vzniku obchodných trojuholníkov? Môže nás Komisia uistiť, že dovozné ceny v odvetví ovocia a zeleniny zostanú na rovnakej úrovni?
<P>
Pán komisár, aj ja by som sa chcel pridať k hlasom našich kolegov, ktorí hovorili o potrebe užšej medziinštitucionálnej spolupráce medzi Komisiou a Európskym parlamentom. Komisia si musí uvedomiť, že podmienky spolupráce medzi inštitúciami a taktiež medziinštitucionálna kultúra sa podľa Lisabonskej zmluvy zmenili. Čím rýchlejšie sa tým smerom pohnete, tým bude spolupráca medzi týmito dvoma inštitúciami plodnejšia a korektnejšia.
<SPEAKER ID="084" NAME="Edite Estrela">
v mene skupiny S&D. - (PT) Vážený pán predsedajúci, prvý samit EÚ - Brazília, ktorý presadilo portugalské predsedníctvo v roku 2007, napravilo nevysvetliteľnú chybu. Brazília bola jedinou z krajín BRIC (Brazília, Rusko, India, Čína), s ktorou Európa nemala strategické partnerstvo.
<P>
Zintenzívnenie dialógu medzi EÚ a Brazíliou má veľký význam, pretože nám to umožňuje prehĺbiť spoluprácu v takých kľúčových oblastiach, ako sú energetická bezpečnosť, udržateľný rozvoj, biodiverzita, zmena klímy atď.
<P>
Veľkosť obyvateľstva Brazílie a jej hospodársky rozvoj a politická stabilita spôsobujú, že je na medzinárodnej scéne kľúčovým hráčom.
<P>
Teraz, keď sa bude konať 4. samit EÚ - Brazília, je dôležité nájsť rovnováhu medzi oslavovaním dosiahnutého pokroku a skúmaním toho, ako môžeme toto partnerstvo rozvíjať, aby sme mohli čeliť spoločným problémom a zosúladiť stanoviská napríklad v súvislosti s konferenciou OSN o zmene klímy, ktorá sa bude konať na konci tohto roka v Mexiku. Tento samit predstavuje taktiež príležitosť napredovať v rokovaniach s krajinami Mercosuru s cieľom dosiahnuť uzatvorenie asociačnej dohody a prekonať súčasné nezhody.
<SPEAKER ID="085" NAME="Marielle De Sarnez" LANGUAGE="FR">
Vážený pán predsedajúci, práve sme v tejto rokovacej sále viedli rozpravu o spoločnej poľnohospodárskej politike, v ktorej sme zdôraznili význam podpory európskeho modelu, ktorý je vo svete jedinečný.
<P>
Komisia však zároveň bez akejkoľvek predchádzajúcej verejnej diskusie rozhodla o opätovnom otvorení rokovaní s krajinami Mercosuru, dôsledky čoho hrozia byť pre naše poľnohospodárstvo a najmä pre náš európsky chov hospodárskych zvierat, ktorý už teraz zápasí s ťažkosťami, katastrofálne. Dovoz hovädzieho sa zvýši o 70 %, dovoz hydiny o 25 %. Európu zahltia s nižšími nákladmi, pretože ich výroba nespĺňa rovnakú úroveň zdravotných, ekologických a sociálnych požiadaviek.
<P>
Pán komisár, preto by som vám chcela vyjadriť svoje obavy. Naše poľnohospodárstvo je vo veľkých problémoch. Ďalšie narušenie stability bude mať vážne dôsledky. Nemôžeme rozvíjať európsku obchodnú politiku bez toho, aby sme nezohľadňovali a nechránili naše hlavné aktíva. Komisia musí tomuto posolstvu a tejto požiadavke venovať pozornosť.
<SPEAKER ID="086" NAME="Elie Hoarau" LANGUAGE="FR">
Vážený pán predsedajúci, mnoho kolegov sa znepokojuje pre dôsledky, ktoré by opätovné otvorenie rokovaní o asociačnej dohode s krajinami Mercosuru mohlo mať na európske poľnohospodárstvo.
<P>
Naša skupina a ja sa s týmito obavami stotožňujeme. V skutočnosti existujú obavy - a ako poslanec EP za najvzdialenejší región mám skúsenosti s banánovými dohodami -, že dohoda s krajinami Mercosuru by mnohým európskym poľnohospodárskym odvetviam mohla uštedriť vážny úder. Preto je posúdenie vplyvov absolútne nevyhnutné. Existujú taktiež obavy, že poľnohospodárstvo krajín Mercosuru by sa touto dohodou viac zameralo na výrobu - trochu príliš zameralo na výrobu - na úkor malých fariem v týchto krajinách. Preto sa musí nájsť rovnováha, aby táto dohoda nezmenila kontinenty Latinskej Ameriky a Európy na superveľmoci definované zásadne obchodnou dogmou.
<SPEAKER ID="087" NAME="Andreas Mölzer" AFFILIATION="NI">
(DE) Vážený pán predsedajúci, zásahy Číny v Strednej a Latinskej Amerike vniesli do rokovaní EÚ nový stimul. S viac ako 200 miliónmi spotrebiteľov sú krajiny Mercosuru, ktoré sa, ako vieme, stotožňujú s mnohými našimi hodnotami a záujmami, najdôležitejším trhom pre naše domáce výrobky v Latinskej Amerike. Zameriavame sa na svetovo najväčšiu zónu voľného obchodu s celkovým počtom 700 miliónov obyvateľov a objemom obchodu 100 miliárd EUR.
<P>
To je, prirodzene, hlavný argument v prospech dohody o voľnom obchode, je to niečo, čo by sa v zásade malo podporiť. Zostáva však otázka, prečo máme samostatné dohody s Mexikom, Čile, zoskupením Mercosuru, Peru a Kolumbiou, a nie jednu spoločnú dohodu. Okrem toho, ak sa majú uzavrieť jednotlivé dohody, musia sa zahrnúť menšie štáty, a to nielen prostredníctvom obchodných združení. Je tu jasný nedostatok konzistentnosti.
<P>
Zo zreteľa nesmieme spustiť ani obavy odvetvia poľnohospodárstva v súvislosti s lacnými dovozmi mäsa. Napokon, zatiaľ čo našich vlastných poľnohospodárov kontrolujeme prostredníctvom byrokratických pravidiel a predpisov pre normy kvality, životného prostredia a ochrany zvierat, pre mäso vyrobené v krajinách Mercosuru to neplatí. Nesmieme ďalej ničiť sebestačnosť EÚ, ktorá už aj tak nie je úplná, a musíme sa vyhnúť tomu, aby sme zvyšovali počet európskych poľnohospodárov odchádzajúcich z krajiny.
<SPEAKER ID="088" NAME="José Ignacio Salafranca Sánchez-Neyra" AFFILIATION="PPE">
(ES) Vážený pán predsedajúci, všetkých nás teší oslobodenie politických väzňov na Kube. Avšak v súvislosti s blahoželaniami som nepočul žiadne určené katolíckej cirkvi a najmä Parlamentu za úlohu, ktorú zohral, ktorá bola kľúčová, keď odhodlane obraňoval všetkých ľudí bojujúcich za svoju slobodu a dôstojnosť na Kube.
<P>
Pokiaľ ide o tému Mercosuru, potrebné je podať viacero vysvetlení. Ako pán komisár De Gucht vysvetlil, Komisia predložila niekoľko pokynov k rokovaniu pre uzatvorenie asociačnej dohody medzi Európskou úniou a krajinami Mercosuru, ktoré Rada a Parlament prijali. Rokovania boli šesť rokov na mŕtvom bode a je jasné, že sa opätovne otvorili v rámci samitu predstaviteľov štátov a vlád Európskej únie, Latinskej Ameriky a Karibiku aj s podporou Parlamentu.
<P>
V tejto chvíli je cieľom dosiahnuť vyváženú dohodu, ktorá všeobecne zohľadní záujmy všetkých odvetví v Európskej únii. Nerozumiem, prečo by niektoré odvetvia alebo záujmové skupiny mali z týchto rokovaní vyjsť nevýhodne. Nebolo to tak 10 rokov a nie je žiadny dôvod, prečo by to tak malo byť v budúcnosti. Bude to závisieť od pevnosti našich vyjednávačov. Každopádne, ak by takáto situácia nastala, je jasné, že Komisia by musela predložiť kompenzačné opatrenia pre postihnuté odvetvia.
<P>
Tak sa to urobilo s tretími krajinami, s krajinami Afriky, Karibiku a Tichomoria a v prípade posledných dohôd s Andským spoločenstvom. Hlavný dôvod, prečo sa to s týmito krajinami urobilo, je potreba chrániť výrobcov Európskej únie, v tomto prípade výrobcov banánov.
<SPEAKER ID="090" NAME="Marc Tarabella" AFFILIATION="S&amp;D">
(FR) Vážený pán predsedajúci, pán komisár, kolégium komisárov počas svojej schôdze 4. mája 2010 rozhodlo o opätovnom otvorení rokovaní o asociačnej dohode medzi Európskou úniou a krajinami Mercosuru. Všetko nás privádza k tomu, aby sme si mysleli, že ak tieto rokovania povedú k dohode, európski poľnohospodárski výrobcovia budú čeliť značným problémom najmä v odvetviach výroby a spracovania hovädzieho mäsa, hydiny, obilnín, ovocia a zeleniny. Katastrofálne reťazové účinky by mohli zasiahnuť aj ďalšie odvetvia, napríklad odvetvie chovu a spracovania bravčoviny. Tu vás musím varovať pred nespravodlivou hospodárskou súťažou, ktorú by tento svetovo tretí integrovaný trh mohol privodiť.
<P>
Zatiaľ čo Európa chce byť vnímaná ako priekopník, pokiaľ ide o zdravotné požiadavky, hygienu, sledovateľnosť, dodržiavanie environmentálnych a najmä tiež sociálnych noriem tak, že svojim výrobcom nariaďuje veľmi reštriktívny systém krížového dodržiavania, výroba hovädzieho - a konkrétnejšie brazílska výroba hovädzieho - stále úplne nespĺňa veterinárne a zdravotné normy.
<P>
Akceptovaním dovozov z krajín Mercosuru, ktoré nespĺňajú európske normy, riskujeme, že budeme musieť pri ochrane záujmov našich spotrebiteľov na seba vziať ťažkú úlohu, a uplatňovaním dvojitých noriem riskujeme, že budeme trestať európskych výrobcov.
<P>
Pán komisár, chcel by som vás požiadať, aby ste v tomto boli osobitne opatrný.
<SPEAKER ID="091" NAME="Liam Aylward" AFFILIATION="ALDE">
Vážený pán predsedajúci, zvýšený prístup na trh EÚ pre krajiny Mercosuru by zničil národné priemysly, čo ma - v mojom prípade - najviac trápi: odvetvie výroby a spracovania hovädzieho mäsa v Írsku a ďalších regiónoch. Toto nie je panikárenie. Írsko vyváža približne 90 % svojej výroby hovädzieho mäsa a kvóta na hovädzie, o ktorú sa zoskupenie Mercosur usiluje, bude priamo konkurovať írskemu odvetviu výroby a spracovania hovädzieho.
<P>
Európski poľnohospodári pracujú podľa prísnych zdravotných a bezpečnostných kritérií. Dodržiavajú všetky normy pre nich určené a pre spotrebiteľov zabezpečujú veľmi kvalitnú, bezpečnú poľnohospodársku výrobu.
<P>
Komisia európskych spotrebiteľov a poslancov tohto Parlamentu v minulosti neustále uisťovala o kvalite dovozov do Európskej únie. Poľnohospodárske organizácie a poslanci EP však ukázali, že postoj Komisie vo veci rovnocennosti kvality a noriem medzi dovozmi a výrobkami EÚ bol nesprávny, čo viedlo k tomu, že počet vyvážajúcich subjektov v Brazílii sa znížil z 3 000 na menej ako 1 000.
<P>
Takže, pán komisár, moja otázka je: ako môže Komisia vzhľadom na predchádzajúce skúsenosti a súčasnú sporadickú povahu misií Potravinárskeho a veterinárneho úradu (FVO) spotrebiteľom zaručiť, že všetky dovozy prichádzajúce do Európskej únie budú mať vyrovnanú kvalitu a budú spĺňať normy Európskej únie? Pán komisár, chcel by som len povedať, že história mi nedáva veľkú nádej ani veľkú dôveru v budúcnosť.
<SPEAKER ID="092" NAME="Daniel Caspary" AFFILIATION="PPE">
(DE) Vážený pán predsedajúci, dámy a páni, rokovania s krajinami Mercosuru boli opätovne otvorené, a ak dnešnú kritiku správne interpretujem, hlavný problém je, že Výbor pre poľnohospodárstvo a rozvoj vidieka nebol informovaný. Súhlasím s tým, že v Európskom parlamente musíme všetky tieto oblasti lepšie koordinovať.
<P>
Otvorenie rokovaní s krajinami Mercosuru je pre našich kolegov vo Výbore pre poľnohospodárstvo a rozvoj vidieka, prirodzene, mimoriadne dôležitou záležitosťou. Avšak takisto, ako sa vo Výbore pre poľnohospodárstvo a rozvoj vidieka vyskytol informačný deficit v súvislosti s touto záležitosťou, naši kolegovia z Výboru pre medzinárodný obchod neboli informovaní o predložení dnešnej otázky na ústne zodpovedanie. Myslím si, že my, predsedníctvo a poslanecké kluby v Parlamente, musíme dávať väčší pozor, aby sme naozaj uskutočňovali koherentné politiky a aby sa k účasti pravidelne prizývali všetky príslušné výbory.
<P>
Osobitne by som chcel zdôrazniť jednu vec. V skutočnosti som vďačný, že Komisia opätovne otvorila rokovania. Parlament 5. mája tohto roku v správe pána Salafrancu podporil opätovné otvorenie rokovaní. Inými slovami, Komisia robí presne to, o čom Parlament veľkou väčšinou rozhodol. Predsa len však poviem, že nechceme dohodu za každú cenu. Samozrejme, musia sa zohľadniť záujmy poľnohospodárstva, priemyslu a odvetvia služieb ako celku. Skutočnosť, že pri zohľadňovaní záujmov odvetvia poľnohospodárstva v dohodách o voľnom obchode môžeme mať úspech, dokazuje napríklad dohoda o voľnom obchode s Južnou Kóreou, kde bola reakcia odvetvia poľnohospodárstva veľmi pozitívna a kde sa otvorili nové trhové príležitosti.
<P>
V súvislosti s obchodnou dohodou so Strednou Amerikou, kde sa taktiež otvárajú nové trhy napríklad v mliekarenskom odvetví, sme tiež zaznamenali pozitívny ohlas. Bol by som vďačný, ak by Komisia v nasledujúcich týždňoch zvýšila svoje úsilie, aby zohľadnila všetky záujmy, záujmy priemyslu a odvetvia služieb a taktiež záujmy poľnohospodárstva.
<SPEAKER ID="093" NAME="Iratxe García Pérez" AFFILIATION="S&amp;D">
(ES) Vážený pán predsedajúci, opätovné otvorenie rokovaní medzi Európskou úniou a krajinami Mercosuru prichádza v pozitívnom kontexte, ktorý umožní obnovenie dialógu týkajúceho sa obchodných vzťahov.
<P>
Zatiaľ sa obnovili len rozhovory a je dobré, že dnešná diskusia Komisiu primäla, aby náležite zobrala do úvahy to, čo si myslíme.
<P>
Hoci Európska únia očakáva, že získa v odvetviach zaoberajúcimi sa vínom, olivovým olejom, mäsovými špecialitami, konzervovaným ovocím a konzervovanou zeleninou, je logické domnievať sa, že tieto prínosy v žiadnom prípade nevyvážia dosah, ktorý možno predvídať na hospodárske zvieratá a poľnohospodársku výrobu, ako napríklad na cukor alebo obilniny.
<P>
Chcela by som Komisiu požiadať, aby pracovala na dosiahnutí dohody, ktorá bude celkovo vyvážená a ktorá zohľadní citlivú povahu niektorých výrobkov. Mala by obsahovať potrebné mechanizmy na zamedzenie nedostatkov, ako napríklad prísne kontroly zdravotnej a fytosanitárnej úrovne kvality dovážaných výrobkov.
<P>
Ďalšou dôležitou vecou je zamedziť, aby sa výsledky neprekrývali s Dauhou a aby Európska únia nezdvojovala svoje príspevky v oblasti poľnohospodárstva. V tejto súvislosti sa pridávam ku kritike reštriktívnych opatrení, ktoré Argentína prijala proti určitým európskym výrobkom, a dúfam, že Komisia bude usilovne pracovať na skorom vyriešení tejto situácie.
<SPEAKER ID="094" NAME="Albert Deß" AFFILIATION="PPE">
(DE) Vážený pán predsedajúci, pán komisár, dámy a páni, krajiny Mercosuru sú pre nás, evidentne, dôležití obchodní partneri. Pán komisár, nesmieme však dovoliť, aby sa tento obchod s krajinami Mercosuru stal jednostranne výhodným. Časté tvrdenia na verejnosti, že Európa sa na poľnohospodárskych trhoch uzatvára, sú nesprávne. Nakupujeme viac ako 90 % poľnohospodárskych vývozov Afriky a 45 % poľnohospodárskych vývozov Strednej a Južnej Ameriky. Európa sa pred zahraničným obchodom určite neuzatvára.
<P>
Pán komisár, chcel by som skritizovať uskutočňovanú informačnú politiku. Nie je dobrá. Ako politik pôsobiaci v oblasti poľnohospodárstva som sa prvýkrát dozvedel, že tieto rokovania začali, keď som otvoril noviny. V budúcnosti by sme sa v našom informovaní nemali spoliehať na tlač. Naliehavo vás žiadam, aby ste odvetvie poľnohospodárstva zastúpené tu v Parlamente informovali o vývoji rokovaní.
<P>
Ďalej by som chcel skritizovať skutočnosť, že sa tu usiluje o voľný obchod, ktorý nie je založený na normách. Ako môžeme v Európe požadovať vysoké normy na ochranu spotrebiteľa, ochranu zvierat a ochranu životného prostredia, ale od vývozov nepožadujeme tie isté normy? Dovolím si k tejto problematike uviesť len jeden príklad. Parlament minulý rok schválil najprísnejšie právne predpisy pre výrobu prípravkov na ochranu rastlín na svete. Mnohé účinné látky sú v Európe zakázané. Pán komisár, nemôžeme mať v budúcnosti situáciu, že sa do Európy budú dodávať potraviny z krajín, v ktorých sú použité účinné látky, ktoré sú v Európe z dôvodu ochrany spotrebiteľa zakázané. Ochrana spotrebiteľa je nedotknuteľná a na to by sme v týchto rokovaniach mali pamätať. Potom sa nemáme čoho obávať ani od našich konkurentov a my európski farmári sa proti tejto hospodárskej súťaži udržíme.
<SPEAKER ID="095" NAME="Csaba Sándor Tabajdi" AFFILIATION="S&amp;D">
(HU) Pán komisár, existuje maďarské príslovie, že čím je vysvetlenie dlhšie, tým je väčšia pravdepodobnosť, že vysvetľujúci klame. Nehovoríte pravdu. Európska komisia mala len jedného úprimného komisára, pána Daciana Cioloşa, ktorý povedal, že si musíme vybrať medzi organizáciou WTO a zoskupením Mercosur, inak zničíme európske poľnohospodárstvo. To je pravda, pán De Gucht. Pokiaľ ide o vás, španielske predsedníctvo a Komisia porušili Lisabonskú zmluvu, pretože Európsky parlament bol vynechaný. Pán Gaspari môže povedať, že Výbor pre zahraničné veci udelil poverenie, ale Parlament mandát nedostal. To je ďalší dôvod mojej otázky. Mimochodom, chcel by som dodať, že nové členské štáty môžu v tomto len stratiť. Podporujeme liberalizáciu, ale ak majú Španielsko a Portugalsko osobitné záujmy, mali by z toho Európsku úniu vynechať. Mali by si to vyriešiť sami. Nie je na to žiadna potreba rámca EÚ.
<SPEAKER ID="096" NAME="Béla Glattfelder" AFFILIATION="PPE">
(HU) Európska komisia definovala mandáty na rokovania pred približne 11 rokmi. Svet sa za posledných 11 rokov zmenil. Ochrana životného prostredia a klímy sa stali dôležitými otázkami a Európska únia ako taká sa zmenila, keďže sa počet jej členských štátov zvýšil z 15 na 27. Európska komisia tieto udalosti nezohľadnila. Nepožiadala o nový mandát. To je vážna chyba. Rokovania založené na 11-ročných mandátoch nemôžu pokračovať, musia sa ukončiť. Musí sa vytvoriť nový mandát, ktorý zohľadní záujmy 12 členských štátov, ktoré do EÚ vstúpili v posledných rokoch, a taktiež globálne faktory ochrany klímy, ochrany životného prostredia a životných podmienok zvierat. Bez náležitého mandátu môžeme dosiahnuť len neprijateľné dohody.
<SPEAKER ID="097" NAME="Mairead McGuinness">
autorka. - Vážený pán predsedajúci, múdro som sa rozhodla zadržať svoj príspevok, kým si nevypočujem, čo som dúfala, že budú odpovede. Všimla som si dĺžku času, ktorý Komisia využila - viac ako ostatní z nás tu v Parlamente -, a je mi ľúto, že som nedostala konkrétne odpovede na päť veľmi priamych otázok.
<P>
K téme mandátu si dovolím povedať, že mandát z roku 1999 je úplne zastaraný a vlastne tu okolo roku 1999 väčšina súčasného Parlamentu nebola. Musí sa prepracovať. Posledný rečník sa venoval niekoľkým z bodov, ktorými som sa chcela zaoberať.
<P>
Keďže ste sa nevenovali posúdeniu vplyvov okrem toho, že ste nám povedali, že ste ho vykonali, dovoľte mi porozprávať vám o niekoľkých dosahoch na našich poľnohospodárskych výrobcov. Mäsové fórum zoskupenia Mercosur (Foro Mercosur de la Carne), ktoré zastupuje Brazíliu, Argentínu, Uruguaj a Paraguaj, vyjednávačov žiada, aby pre nich nepremárnili mimoriadnu šancu. Porovnajte to s radosťou alebo skôr strachom, nepokojom a hnevom výrobcov EÚ.
<P>
Stane sa to, že vo vidieckej Európe príde k stratám pracovných miest a k zníženiu našej kapacity výroby potravín. Pozrite sa na vplyv toho na životné prostredie, oblasť, v ktorej sa Európa považuje za vodcu, pokiaľ ide o zmenu klímy, problémy s držbou pôdy v týchto krajinách, stínanie lesov, dosah na pôvodné obyvateľstvo a nútenú prácu a predovšetkým vplyv na hovädzie mäso.
<P>
Pre tých z vás, ktorí si to neuvedomujú, toto je útok na segment nášho trhu s hovädzím kategórie vyššej kvality. Ak zničíme túto časť nášho trhu, zničíme v Európskej únii výrobu hovädzieho mäsa a trh s ním. USA a Japonsko dohodu neuzatvoria, pretože ochraňujú svojich výrobcov a prísne normy, ktoré si vážia.
<P>
Tento Parlament predpisuje našim výrobcom prísne normy na výrobu potravín. V minulosti sa nám nepodarilo ich obhájiť. Zistilo sa, že Komisia nemala pravdu, a nemôžeme pripustiť vznik takejto dohody na úkor výroby EÚ v čase, keď reformujeme našu poľnohospodársku politiku. Medzi poľnohospodárskou a obchodnou politikou nie je žiadna konzistentnosť. Tento Parlament musí vyžadovať, aby bola.
<SPEAKER ID="098" NAME="Christophe Béchu" AFFILIATION="PPE">
(FR) Vážený pán predsedajúci, chcel by som len povedať, že je možné, že sme dnes náš program nepripravili veľmi dobre.
<P>
Ak dohody o voľnom obchode znamenajú, že povolíme vstup do EÚ výrobkom, ktoré nedodržiavajú naše sociálne a ani naše environmentálne normy, reforma spoločnej poľnohospodárskej politiky bude zbytočná.
<P>
Samozrejme, nemôžeme pokračovať v takomto pokryteckom prístupe, keď na jednej strane našim poľnohospodárom nariaďujeme environmentálne obmedzenia týkajúce sa zdravotnej a bezpečnostnej sledovateľnosti na základe toho, že musíme chrániť spotrebiteľov, a na druhej strane povolíme, aby výrobky, ktoré tieto normy nespĺňajú, voľne prenikli na náš kontinent.
<P>
Presne o tomto sa diskutuje v zákulisí rokovaní s krajinami Mercosuru. Hoci nám hovoria, že Parlament bol veľmi dobre informovaný a že veci boli maximálne transparentné a prehľadné, spôsob, akým sa veci začali, na nás nerobí dobrý dojem z rokovaní, ktoré sa vedú súbežne s ďalšími rokovaniami vo WTO. V záujme konzistentnosti a ochrany spotrebiteľov a našich poľnohospodárov si myslím, že touto cestou nemôžeme pokračovať.
<SPEAKER ID="099" NAME="Spyros Danellis" AFFILIATION="S&amp;D">
(EL) Vážený pán predsedajúci, hoci uzatvorenie obchodnej dohody s krajinami Mercosuru bude vzájomným prínosom pre obidve strany, na odvetvie poľnohospodárstva to bude mať obrovský dosah. Dokonca aj predseda Komisie pán Barroso uznal tento aspekt, keď oznámil zámer Komisie prijať špecifické opatrenia na boj proti negatívnemu dosahu, ktorý zasiahne najmä poľnohospodárstvo.
<P>
Budem úprimný, niektorým odvetviam poľnohospodárstva už teraz škodia dvojstranné dohody a okrem toho prísnejšie špecifikácie týkajúce sa poľnohospodárskej výroby v Európskej únii v porovnaní s lacnejšou výrobou z tretích krajín nezaručujú jej vyššiu kvalitu.
<P>
Pán komisár, ako plánujete riešiť túto problematiku a aké objektívne kritériá zamýšľa Komisia používať, aby zabezpečila, že sa táto diskriminácia viacerých odvetví poľnohospodárstva nezhorší?
<SPEAKER ID="100" NAME="Marian Harkin" AFFILIATION="ALDE">
Vážený pán predsedajúci, ako viete, dnes dopoludnia sme diskutovali o spoločnej poľnohospodárskej politike po roku 2013, avšak opätovné otvorenie rokovaní s krajinami Mercosuru podrýva veľkú časť našej diskusie. Pýtam sa, kde je konzistentnosť?
<P>
Pred pár týždňami, po oznámení, že opätovne otvárate rokovania s krajinami Mercosuru, som sa s vami krátko stretla. Na tomto stretnutí ste povedali, že ak máme dosiahnuť ambicióznu dohodu, je pravdepodobné, že budeme musieť v poľnohospodárstve urobiť ústupky. Preto som mimoriadne znepokojená. Už teraz hovoríme o možných ústupkoch v poľnohospodárstve, a bola by som rada, keby ste nám to vysvetlili.
<P>
Vo svojej odpovedi ste hovorili o blížiacich sa samitoch o zmene klímy. Vykonávate nejaké posudzovanie problematík, ako sú únik uhlíka, odlesňovanie, strata biodiverzity, v súvislosti s ďalšími dovozmi poľnohospodárskych výrobkov z krajín Mercosuru? Pochádzam z Írska a vyvážame 90 % nášho hovädzieho mäsa. Posledný výskum ukázal, že brazílske emisie sú trikrát až osemkrát vyššie ako tie írske. Zohľadníte niečo z toho vo vašom posúdení vplyvov?
<SPEAKER ID="101" NAME="Giancarlo Scottà" AFFILIATION="EFD">
(IT) Vážený pán predsedajúci, dámy a páni, španielske predsedníctvo sa rozhodlo podpísať túto dohodu. Ako sme už počuli, toto rozhodnutie vyvolalo viaceré obavy, a predložením tejto otázky požadujú naši kolegovia vysvetlenie, pokiaľ ide o vplyv, ktoré by rokovania mohli mať na európskych výrobcov a výrobky.
<P>
Chcel by som upozorniť na to, že vytvorenie vzťahu založenom na voľnom obchode medzi dvoma stranami umožňuje do Európy dovoz živočíšnych výrobkov obsahujúcich antibiotické aktivátory rastu, ktoré neboli dostatočne testované, a geneticky modifikovaných poľnohospodárskych výrobkov, ktoré by mohli ohroziť bezpečnosť potravín poľnohospodárov. Preto vyzývam Komisiu, aby kvôli zabezpečeniu európskej kvalitnej výroby zaujala autoritatívny postoj. Komisia musí taktiež zabezpečiť, aby boli prísne európske výrobné normy uznávané na medzinárodnej úrovni a aby tieto rovnaké normy boli požadované od všetkých dovážaných výrobkov.
<P>
Napokon, myslím si, že Komisia by mala zohľadniť obavy vyjadrené rôznymi združeniami v tomto odvetví, aby sa zaistili transparentné a spravodlivé rokovania, ktoré európskemu hospodárstvu neuškodia.
<SPEAKER ID="102" NAME="Diane Dodds" AFFILIATION="NI">
Vážený pán predsedajúci, som veľmi znepokojená, že Komisia chce neoblomne pokračovať v obchodných rokovaniach na základe mandátu z roku 1999, čo bude mať nepochybne negatívny dosah na poľnohospodárstvo v celej EÚ.
<P>
Obetovať poľnohospodárstvo kvôli ziskom v iných oblastiach je jednoducho neprijateľné. Odvetvie výroby a spracovania hovädzieho mäsa v Spojenom kráľovstve v súčasnosti pociťuje pokles výrobných cien poľnohospodárov. Ak sa dovozy pre tieto rokovania zvýšia, myslím si, že zažijeme hromadný odchod poľnohospodárov z tohto odvetvia. Ako sa Európa o týchto ľudí postará? Nie je to nespravodlivé, že naši poľnohospodári musia súťažiť s krajinami, ktorých výrobcovia nemusia spĺňať rovnaké kritériá kvality, bezpečnosti a sledovateľnosti ako poľnohospodári v Európskej únii? Komisia, ktorá tvrdí, že koná v najlepšom záujme občanov, tak musí robiť. Musíme ukončiť tieto rokovania a postarať sa o našich poľnohospodárov.
<SPEAKER ID="103" NAME="Czesław Adam Siekierski" AFFILIATION="PPE">
(PL) Rokovania s krajinami Mercosuru boli prerušené v roku 2004. Tento rok sa opätovne otvorili a vedú sa na základe mandátu z roku 1999. Takémuto dôležitému rozhodnutiu mala predchádzať diskusia o taktike v Európskom parlamente a v Rade. Chápem, že stávky v týchto rokovaniach sú vysoké, keďže krajiny Mercosuru predstavujú obrovský trh, trh pre priemyselné výrobky a služby EÚ. Mali by sme však taktiež chrániť záujmy našich poľnohospodárov, poľnohospodárstva a potravinárskeho odvetvia.
<P>
Ak by sa s krajinami Mercosuru uzatvorila dvojstranná preferenčná obchodná dohoda, mohlo by to mať veľmi škodlivé účinky aj na odvetvia výroby a spracovania hydiny, hovädzieho a bravčoviny, na cukrovarnícke a mliekarské odvetvie a taktiež na odvetvie výroby etanolu. Ak by k tomu prišlo, bolo by potrebné navrhnúť určité formy kompenzácie pre poľnohospodárov. Odborníci odhadujú, že uzatvorenie takejto dohody by mohlo mať za následok veľké straty príjmov poľnohospodárov. Tie by boli ešte vyššie, ak by bola dohoda dvojstranná a zároveň uzatvorená na úrovni WTO.
<SPEAKER ID="104" NAME="Karin Kadenbach" AFFILIATION="S&amp;D">
(DE) Vážený pán predsedajúci, pán komisár, ako signatárka aktuálnej otázky by som sa chcela vrátiť ku konkrétnej veci, a to k bezpečnosti potravín.
<P>
Vo svojej dnešnej úvodnej reči ste nám povedali, že výrobky dovážané do EÚ musia spĺňať naše požiadavky a že organizácia WTO nám dáva právo presadzovať naše nariadenia pod podmienkou, že tieto nariadenia sú založené na vedeckých dôkazoch. Keď sa však zamyslím nad našou poľnohospodárskou výrobou a samotnými výrobkami, nie všetko je možné vedecky dokázať. Dôležité sú taktiež všeobecné podmienky, za akých sa napríklad chovajú zvieratá, a taktiež celkové podmienky práce poľnohospodárstva.
<P>
V Európe máme niekoľko vynikajúcich právnych predpisov súvisiacich s budúcnosťou biodiverzity. Radi by sme od vás počuli nejaké odpovede o tom, ako chcete v tejto obchodnej dohode dodržať tieto zásady bezpečnosti potravín, ochrany spotrebiteľa, ochrany zvierat a ochrany životného prostredia. Politici musia byť schopní rozhodovať aj vtedy, keď nie sú k dispozícii vedecké dôkazy. Nechceme klonované mäso z krajín Mercosuru.
<SPEAKER ID="105" NAME="Jean-Pierre Audy" AFFILIATION="PPE">
(FR) Vážený pán predsedajúci, pán komisár, jeden francúzsky socialistický politik raz povedal, že keď patríte k politickej menšine, právne nemáte pravdu. Pochopili ste, že si myslíme, že mandát už nie je platný. Pán komisár, tento mandát musíme obnoviť a je poľutovaniahodné, že tu nie je Rada, ktorá by mala dať potrebné pokyny.
<P>
Taktiež by som chcel upozorniť na politické aspekty zoskupenia Mercosur. V obchode je dôvera kľúčovým prvkom. Ako je Mercosur z politického hľadiska oprávnený rokovať s Európskou úniou? Na svete sú tri regióny: Európska únia, ktorá chce integrovaný obchod, Severoamerická dohoda o voľnom obchode a zoskupenie Mercosur. Zoskupenie Mercosur sa na samite v roku 2007 takmer rozpadlo. Krajiny Mercosuru nemajú rovnaký názor na vstup ďalších krajín. Venezuela do zoskupenia Mercosur takmer nevstúpila.
<P>
Ako môžeme rokovať v takej politicky nestabilnej oblasti? Najprv overte politickú stabilitu zoskupenia Mercosur a potom uzatvoríme obchodné dohody.
<SPEAKER ID="106" NAME="Franz Obermayr" AFFILIATION="NI">
(DE) Vážený pán predsedajúci, myslím si, že sme veľa hovorili o udržateľnosti. Diskutovali sme o nej dve hodiny, ale jedna vec je úplne určite neudržateľná, a zrejme má každé predsedníctvo presne rovnaký problém: skutočnosť, že nevieme, kedy máme žiadať o slovo, aby bolo našej požiadavke vyhovené.
<P>
Druhýkrát som bol prehliadnutý, napriek tomu, že som o slovo žiadal v dostatočnom predstihu. Považujem to za škandalózne. Očividne je potrebné poprosiť každého predsedu - aj toho predchádzajúceho - o to, aby sa stanovili jasné pravidlá a aby nás predseda zohľadnil, keď sa o slovo musíme hlásiť prostredníctvom postupu "catch the eye".
<P>
Je neprijateľné, že hneď po rozprave, po predchádzajúcom bode programu idem a veľmi slušne požiadam o poskytnutie možnosti hovoriť, len na to, aby ma ignorovali. Prosím, povedzte nám, keď budete ľudí ignorovať. Dajte nám, prosím, vedieť, keď očividne nie je vôľa umožniť niekomu hovoriť o takej dôležitej téme, akou je udržateľnosť. Tu jednoznačne neexistuje žiadna udržateľnosť, ak musíme každého predsedu žiadať, aby nám priznal naše parlamentné právo a umožnil nám hovoriť. Chcel by som naliehavo požiadať o podanie vysvetlenia v tejto veci, pretože tu ide o nespravodlivý postup.
<SPEAKER ID="107" NAME="Predsedajúci">
Vážení kolegovia, aby som to vysvetlil, na zozname mám približne 18 ľudí. Chápem, že každý by chcel prehovoriť, ale na postup "catch the eye" máme päť minút - jednu minútu pre každého -, takže môžem zobrať len piatich rečníkov. Dnes som zobral ôsmich. Snažil som sa to rozdeliť rovnomerne podľa sily poslaneckých klubov, takže ak ste si všimli, vystúpili traja rečníci z poslaneckého klubu PPE, dvaja rečníci zo skupiny PSE, jeden rečník zo skupiny ALDE, jeden zo skupiny EFD a jeden z nezávislých poslancov. Myslím si, že som urobil maximum, čo bolo možné.
<SPEAKER ID="108" NAME="Karel De Gucht">
člen Komisie. - Vážený pán predsedajúci, pokúsim sa odpovedať na niekoľko otázok, pretože odzneli mnohé, ale na veľa z nich som odpovedal už vo svojom úvodnom vystúpení.
<P>
Najprv k mandátu. Viacero poslancov kritizovalo skutočnosť, že pracujeme na základe mandátu z roku 1999. Pokyny z roku 1999 nám dávajú za úlohu - a citujem - "v rokovaniach so zoskupením Mercosur dohodnúť vyváženú a komplexnú dohodu s cieľom podstatne liberalizovať všetky obchodné odvetvia v súlade so záväzkami EÚ v organizácii WTO. Platí to pre všetky oblasti, ktoré dohoda pokryje, aj pre poľnohospodárstvo." To je stále pravda. To je stále to, čo musíme urobiť, preto už k mandátu nie je potrebné nič dodať.
<P>
Medzitým nastal problém zmeny klímy a svet sa odvtedy zmenil. Áno, taktiež sme si to všimli a v rokovaniach to zoberieme do úvahy. To nie je dôvod na zmenu mandátu.
<P>
Ďalší poslanec povedal, že by tu mala byť Rada a že Rada by nám mala dať pokyny. Rada nám nemusí dávať pokyny. Máme mandát na rokovanie a keď sa rokovanie skončí a nakoniec dosiahneme výsledok, my parafujeme, Rada podpíše a Parlament ratifikuje. Rada nám nedáva pokyny. A to je dobre, pretože toto je záležitosť Spoločenstva a je vo výhradnej kompetencii Európskej únie, podľa ktorej má Komisia veľmi jasné právomoci. Budeme sa toho držať.
<P>
Som ochotný podrobne prebrať všetky prvky. Urobil som tak vo Výbore pre medzinárodný obchod a som ochotný vrátiť sa do tohto výboru. Budete informovaní, o čom sa rokuje, čo sa predkladá a tak ďalej, ale každý má svoju úlohu a my budeme zohrávať úlohu, ktorá Komisii v tejto veci prináleží.
<P>
Pokiaľ ide o problém protekcionistických opatrení, ktoré Argentína nedávno prijala, tieto opatrenia a postupy EÚ, samozrejme, znepokojujú a Argentínu sme okamžite požiadali o vysvetlenie. Generálny riaditeľ pre obchod zaslal argentínskej strane 12. mája list ohľadom tejto záležitosti. Delegácia EÚ v Buenos Aires podala oficiálny protest a uskutočnilo sa niekoľko stretnutí s argentínskou misiou a jej ambasádorom v Bruseli, kde sme vyjadrili naše silné znepokojenie. Trvali sme taktiež na tom, aby sa povinnosť odmietnuť protekcionizmus vo všetkých jeho podobách priamo zahrnula do spoločného komuniké EÚ - Mercosur.
<P>
Minulý týždeň sme v Buenos Aires na túto tému dvojstranne upozornili príslušné argentínske orgány, v tlači a v kontexte prvého kola rokovaní EÚ - Mercosur. Naše posolstvo bolo veľmi silné a veľmi jasné. Dali sme najavo, že tieto opatrenia bez ohľadu na to, či majú písaný právny základ, alebo nie, idú proti myšlienke rokovaní o dohode o voľnom obchode s EÚ a riskujú jasný negatívny dosah na proces rokovania.
<P>
Ďalej sme o tejto problematike chceli s Argentínou rokovať 6. júla v spoločnom výbore, ale Argentína oznámila minulý týždeň jeho odklad. Budeme trvať na tom, aby sa toto stretnutie konalo čo najskôr.
<P>
Navyše sa na prvý pohľad zdá, že tieto opatrenia a postupy sú v rozpore so záväzkami Argentíny v rámci G20 a možno so záväzkami v rámci WTO. Budeme túto záležitosť naďalej veľmi pozorne sledovať. Ak budú tieto opatrenia a postupy pretrvávať, starostlivo ich preskúmame, kým rozhodneme o najlepšom riešení tohto problému.
<P>
Komisia zastáva naďalej postoj, že protekcionistickým opatreniam sa treba vyhnúť najmä v súčasnom globálnom hospodárskom prostredí, a jeden zo spomenutých faktorov, deficit s Argentínou, je rozhodne veľmi dobrý.
<P>
K téme cukru:
<P>
(FR) Komisia si je veľmi dobre vedomá citlivej povahy otázky cukru, a preto sa ponuka pre Kolumbiu a Peru pri colných kvótach s nulovým clom obmedzila na malé množstvo a bez zníženia colnej sadzby pre cukor mimo kvóty. Podobné kvóty sú stanovené v rámci rokovaní so Strednou Amerikou. Celkové množstvá cukru z Kolumbie, Peru a Strednej Ameriky predstavuje menej ako 2 % európskej spotreby.
<P>
Pokiaľ ide o opatrenia na ochranu zdravia rastlín a životného prostredia a ďalšie opatrenia...
<P>
Vo svojich vystúpeniach som veľmi jasne vysvetlil, že sa budeme držať požiadaviek na bezpečnosť potravín a tie je možné vymôcť v rámci WTO. Urobíme to. Keď sa pozriete na dovozy hovädzieho - a toto je čiastočne odpoveď pánovi Tarabellovi, ktorý medzičasom z pléna odišiel - môže si všimnúť, že dovozy sa značne znížili. Takže stanovujeme požiadavky: sledujeme ich a stanovujeme ich a budeme v tom pokračovať.
<P>
V tomto Európskom parlamente by sme si však mali taktiež uvedomiť, že interne sa rozhodlo o určitom množstve európskych požiadaviek, ktoré sú výsledkom politického procesu, do ktorého sa Európsky parlament veľmi intenzívne zapájal a ktoré nemôžeme stanoviť prostredníctvom WTO.
<P>
Musíme sa držať takých požiadaviek, ktoré môžeme zaviesť a ktoré bude WTO rešpektovať: určite tak urobíme v prípade bezpečnosti potravín. V prípade ostatných si Európska únia musí premyslieť, čo chce skutočne urobiť. Mali by si uvedomiť, že keď pre naše poľnohospodárstvo zavedú takéto požiadavky, má to hospodárske a finančné dôsledky. Ale takéto požiadavky nemôžeme predpísať ostatným krajinám.
<P>
Snažil som sa odpovedať na väčšinu otázok, ktoré sa v otázkach položených poslancami opakovali, ale, samozrejme, som ochotný ďalej diskutovať. Predpokladám, že to nie je poslednýkrát, čo v tomto pléne diskutujeme o krajinách Mercosuru.
<SPEAKER ID="111" NAME="Predsedajúci">
Pán komisár, taktiež som si istý, že to nie je poslednýkrát, čo tak robíme.
<P>
Spoločná rozprava sa skončila.
<P>
Písomné vyhlásenia (článok 149)
<SPEAKER ID="112" NAME="Luís Paulo Alves  " AFFILIATION="S&amp;D">
písomne. - (PT) Obnovenie rokovaní medzi krajinami Mercosuru a EÚ v septembri má pre EÚ mimoriadny význam. Na jednej strane je v multipolárnom svete, kde krajiny BRIC získajú čoraz väčší vplyv, nevyhnutné, aby si EÚ s krajinami Latinskej Ameriky, kde má väčší objem investícií ako Rusko, India a Čína spolu, vybudovala privilegovaný vzťah. V kombinácii so špeciálnym obchodným vzťahom by to zabezpečilo upevnenie obrovskej hospodárskej výhody v celosvetovom meradle. Na druhej stráne máme úroveň otvorenosti obchodu s poľnohospodárskymi výrobkami a určenie zdravotných predpisov a predpisov týkajúcich sa zdravia rastlín, ktoré sú potrebné na výmenu medzi blokmi. Konkurencieschopnosť krajín Mercosuru na poľnohospodárskych trhoch sa v posledných rokoch posilnila a zvýšila, preto je potrebná štúdia o vplyve o dôsledkoch dohody na európsku poľnohospodársku činnosť, ktorá v súčasnosti nie je v stave utŕžiť viac úderov. Znamená to, že by sme sa nemali vrhnúť do procesu, ktorý svoje zakončenie dosiahne príliš rýchlo, bez toho, aby sme zobrali do úvahy potenciálne negatívne účinky na európske poľnohospodárstvo alebo neprimeraný protekcionizmus, ktorý by kompromitoval dôležité postavenie EÚ v tejto oblasti sveta.
<SPEAKER ID="113" NAME="Jarosław Kalinowski  " LANGUAGE="PL">
Opätovné otvorenie rokovaní s krajinami Mercosuru bez porady s členskými štátmi bolo veľmi špinavou hrou. Rokovania boli prerušené v roku 2004, keď sa pochopilo, že obchod medzi EÚ a členmi Mercosuru by mohol mať na naše poľnohospodárstvo nepriaznivé účinky. Odvetvia, ktorým hrozia najväčšie straty, sú: odvetvia výroby a spracovania hovädzieho, bravčoviny a hydiny, mliekarské odvetvie, odvetvia ovocia a zeleniny, cukrovarnícke odvetvie a odvetvie výroby bioetanolu. Odhaduje sa, že podpísanie dohody by spôsobilo straty siahajúce od niekoľkých miliárd eur až po niekoľkonásobok tejto sumy. Liberalizácii obchodu medzi Úniou a krajinami Mercosuru musí predchádzať dôkladná analýza vplyvu takejto dohody na trh Spoločenstva a dôkladné konzultácie so zástupcami zúčastnených strán. Otvorenie nášho trhu pre dovozy nie je úplne zlou iniciatívou, ale len ak budú rovnaké normy platiť vo všetkých krajinách. Inak budú náklady na ústupky v rámci WTO znášať naši poľnohospodári.
<SPEAKER ID="998" NAME="Alan Kelly  " AFFILIATION="S&amp;D">
písomne. - Tieto rokovania s krajinami Mercosuru predstavujú potenciálne hrozivý vývoj pre budúcnosť európskeho poľnohospodárstva. Musím povedať, že prístup Komisie k tejto záležitosti bol otrasný. Mohlo by to vyzerať, ako keby pripravovali dohodu a poľnohospodárske normy budú používať ako menu na kúpu dohody s krajinami Mercosuru. Tento prístup považujem za otrasný. Vyzerá to, akoby poľnohospodári boli prvé obete obchodných dohôd, ale aj prví vinníci, keď obchodné dohody nefungujú. Od Komisie by som si želal konzistentnejší a starostlivejší prístup k budúcnosti odvetvia rodinných poľnohospodárskych podnikov. Je povzbudivé vidieť tu taký počet poľnohospodárskych poslancov EP zo všetkých poslaneckých klubov, ako podporujú ochranu poľnohospodárstva. Pán komisár De Gucht, rozptýliť obavy Parlamentu sa nepodarí, a chcel by som vás naliehavo požiadať, aby ste s nami viac konzultovali, ak si želáte, aby Parlament potenciálnu dohodu odobril.
<SPEAKER ID="997" NAME="Elisabeth Köstinger  " LANGUAGE="DE">
Zdá sa, že rokovania s krajinami Mercosuru majú jediný cieľ: vydať bezbranné európske poľnohospodárstvo. Nechcem vedieť, aký nekonečne vysoký bude zisk pre priemysel a odvetvie služieb - chcem vedieť, aké vysoké budú škody pre poľnohospodárstvo. Nikto teraz nevie odhadnúť škody, ktoré potenciálna dohoda s krajinami Mercosuru môže spôsobiť domácim poľnohospodárskym výrobcom. Citlivé odvetvie poľnohospodárstva nesmie byť v týchto rokovaniach vydané. To isté platí o európskych spotrebiteľoch, ktorí sú konfrontovaní s potravinami, ktoré nie sú vyrobené podľa prísnych výrobných noriem EÚ. Na jednej strane to ohrozuje zdravie občanov EÚ, pretože podmienky, za akých sú dovážané potraviny vyrábané, nie sú jasné, a na druhej strane zažíva európske poľnohospodárstvo nerovnaké zaobchádzanie, pretože normy výroby a spracovania EÚ neplatia pre poľnohospodárske dovozy z krajín Mercosuru. Ak je niekto ochotný zahodiť všetko kvôli zisku alebo osohu, máme jednu vetu, ktorá ich popisuje: "Zapredali by aj svoju matku." Pán komisár, zapredajte svoju matku, ale nerozdávajte naše európske poľnohospodárstvo.
<SPEAKER ID="114" NAME="Tokia Saïfi  " LANGUAGE="FR">
Obnovenie rokovaní s krajinami Mercosuru, o ktorom jednostranne rozhodla Európska komisia, neveští nič dobré pre európske poľnohospodárstvo, ktoré zažíva nebývalú krízu. Okrem skutočnosti, že pred opätovným otvorení týchto rokovaní sa neviedla žiadna politická diskusia, táto dohoda jednoznačne dáva do stávky európske poľnohospodárske záujmy. Nemôže byť ani reči o nových poľnohospodárskych ústupkoch po ponukách predložených v júli 2008 v rámci kola rokovaní v Dauhe.
<P>
Vtedy sme už dosiahli "konečnú hranicu" a jej prekročenie by znamenalo usmrtenie nášho poľnohospodárstva. Hoci Komisia nemusí mať takýto morbídny zámer, predsa len sa divím jej schopnosti uisťovať, že EÚ neplatí dvakrát. Samozrejme, keď stojíme pred pokusom o protekcionizmus, najlepšou odpoveďou na hospodársku krízu je otvorenie obchodu, ale nie za akúkoľvek cenu a nie na úkor EÚ. Ako členka Výboru pre medzinárodný obchod, ktorá je v pozícii schváliť alebo odmietnuť dohodu o voľnom obchode medzi EÚ a krajinami Mercosuru, budem proti lacnej dvojstrannej dohode, ktorá by obetovala európske poľnohospodárstvo a zvyšku európskeho hospodárstva by priniesla málo uspokojivého pokroku.
