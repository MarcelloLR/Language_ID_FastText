<CHAPTER ID="022">
1. júl 2008, štyridsať rokov colnej únie
<SPEAKER ID="140" NAME="Predsedajúci">
Ďalším bodom je vyhlásenie Komisie pri príležitosti osláv štyridsiateho výročia colnej únie, ktoré sa konajú 1. júla 2008.
<SPEAKER ID="141" NAME="László Kovács">
člen Komisie. - Vážený pán predsedajúci, kedykoľvek, keď hovoríme o medzinárodnom obchode alebo európskej integrácii, spomenieme si na colné úrady, ktoré na vonkajších hraniciach EÚ zabezpečujú riadnu správu všetkých opatrení určených na riešenie dvojitej výzvy, ktorým colné postupy v súčasnosti čelia a ktorými sú zjednodušenie obchodu, a zároveň ochrana európskych občanov a životného prostredia.
<P>
Za uplynulých 40 rokov európske colné úrady odviedli dobrú prácu, s cieľom efektívne spolupracovať ako jedna spoločná správa. Často v európskej integrácii predstavovali predvoj. Je skutočne pozoruhodné, že politika, ktorá sa zriedkavo objavuje na prvých stranách novín, bola napriek tomu schopná zohrávať priekopnícku úlohu pri otváraní nových ciest hospodárskeho rozvoja a integrácie Spoločenstva.
<P>
Dnes je úloha colných úradov stále dôležitá, náročná a, bohužiaľ, verejnosť si ju necení natoľko, ako by mala. Správna činnosť colných úradov však predstavuje základ úspechu nášho jednotného trhu a voľného pohybu tovaru, osôb, kapitálu a služieb. Činnosť colných úradov sa týka samotného základu činnosti Spoločenstva a vplýva na každodenný život našich občanov, často bez toho, aby si to vôbec uvedomovali.
<P>
S cieľom zvýšiť povedomie našich občanov o kľúčovej úlohe colnej únie, som začal s komunikačnou kampaňou v celej EÚ pri príležitosti štyridsiateho výročia colnej únie. Colné orgány členských štátov túto myšlienku podporili.
<P>
Minulý týždeň som navštívil tri hlavné miesta vstupu tovaru na vonkajších hraniciach EÚ - prístav v Rotterdame, letisko vo Frankfurte a hraničný prechod Röszke na maďarsko-srbskej hranici - s cieľom zviditeľniť každodennú prácu a vysokú mieru motivácie našich colných úradníkov. Tieto návštevy sú teraz zhrnuté v novinárskom balíčku dostupnom pre médiá, s cieľom informovať verejnosť počas nadchádzajúcich mesiacov.
<P>
Späť k dôležitým záležitostiam, colné úrady dnes musia splniť päť strategických cieľov.
<P>
Prvým je ochrana finančných záujmov Spoločenstva a jeho členov. V roku 2007 predstavovala celková suma colných poplatkov prevedená do rozpočtu EÚ 16,6 miliardy EUR, čo predstavuje 16 % rozpočtu Spoločenstva.
<P>
Druhým je uľahčenie zákonného obchodu a podpora konkurencieschopnosti európskych spoločností: modernizácia colného kódexu Spoločenstva a zavedenie systému elektronického colníctva sú dvomi nástrojmi na tento účel. Najnovším konkrétnym výsledkom bolo zavedenie koncepcie schváleného hospodárskeho subjektu od 1. januára 2008.
<P>
Tretím cieľom je ochrana bezpečnosti našich občanov pred hrozbou terorizmu, drog a falšovaných a pirátskych tovarov, ktoré môžu ohroziť ich zdravie a život, prostredníctvom kontroly dodávateľských reťazcov využívaných na medzinárodný pohyb tovaru.
<P>
Štvrtým cieľom je udržať, rozvinúť a posilniť spoluprácu medzi colnými orgánmi členských štátov, medzi colnými úradmi a inými vládnymi agentúrami na presadzovanie práva a okrem toho aj medzi colnými úradmi a spoločnosťami.
<P>
Piatym cieľom je spolupráca medzi Európskou úniou a tretími krajinami - spolupráca s inými cieľovými krajinami pre falšovaný tovar a teroristické zariadenia, akými sú napríklad Spojené štáty.
<P>
Náš prístup vychádza z výmeny informácií, spolupráce pri analýze rizika a riadení rizika, vzájomného uznávania bezpečnostných noriem, zistení bezpečnostných kontrol a partnerstva pre obchod a clá, avšak aj zo spolupráce s krajinami pôvodu falšovaného a pirátskeho tovaru, akou je napríklad Čína, kde má pôvod 60 % falšovaného tovaru. V roku 2005 sme podpísali dohodu o colnej spolupráci a zriadili sme Spoločný výbor pre colnú spoluprácu, ktorý sa stretáva raz ročne. Vlani sme spustili pilotný projekt s názvom Smart and Secure Tradelanes medzi európskymi a čínskymi prístavmi a nedávno sme začali pracovať na akčnom programe, ktorý by mal byť podpísaný na decembrovom samite EÚ - Čína. Musíme vybudovať podobnú spoluprácu s inými krajinami, ako sú India, Turecko, Spojené arabské emiráty a iné.
<P>
Od roku 1993 zásielka, ktorá bola preclená vnútroštátnym colným úradom jedného členského štátu, môže voľne cirkulovať aj v iných členských štátoch. Znamená to, že colné úrady majú jedinú príležitosť na to, aby kontrolovali tovar a zastavili akýkoľvek nelegálny obchod. Výsledkom je, že colná únia je taká silná ako jej najslabší článok. Mám na mysli, že pre obchodníkov môže byť veľmi jednoduché nájsť miesto, na ktorom sú kontroly menej prísne alebo slabšie a odkloniť nelegálne zásielky týmto smerom. Zdôrazňuje sa tým zodpovednosť colných úradov členských štátov, ktoré majú vonkajšie hranice.
<P>
Vzhľadom na neustále rastúci objem medzinárodného obchodu a túto zodpovednosť za boj proti falšovaniu je činnosť colných orgánov naďalej intenzívna. Na ilustráciu pracovného zaťaženia v roku 2007 by som uviedol niekoľko údajov. Bolo spracovaných 183 miliónov colných vyhlásení, čo znamená, že okolo 5,5 colných vyhlásení sa spracúva každú sekundu; bolo vybavených 1 545 miliónov ton nákladu prepravovaného loďou a 3 milióny ton nákladu prepravovaného lietadlom; v 43 prípadoch bol nájdený a zabavený falšovaný tovar, čo predstavuje 79 miliónov falšovaných a pirátskych položiek a trend je narastajúci.
<P>
Dvojitú výzvu, ktorej colné úrady čelia, budeme schopní zvládnuť len, ak sa opätovne zamyslíme nad našimi pracovnými metódami. Napríklad to znamená presunúť sa od súčasného prístupu colných formalít a kontrol zameraného na transakciu k prístupu zameranému na systém zacielenému na systémy vnútornej kontroly a dodávateľský reťazec hospodárskych subjektov.
<P>
Samozrejme neznamená to zrušenie kontrol jednotlivých zásielok, skôr založenie týchto kontrol na analýze rizika. Takýto nový prístup zahŕňa nové metódy práce a kontroly a spoločnú stratégiu riadenia rizika pre všetky colné služby v EÚ. Poskytne to platformu spolupráce s členskými štátmi na najvhodnejšej operačnej štruktúre, ktorá bude v budúcnosti zavedená na účely efektívneho fungovania colnej únie.
<P>
Nové pracovné metódy si tiež vyžadujú, aby všetky vnútroštátne colné úrady boli dobre vyškolené, mali dostatok právomocí a zdrojov, ktoré môžu udržať a zvýšiť účinnosť a efektívnosť ich práce.
<P>
S cieľom dosiahnuť tieto ciele, Komisia vo svojom oznámení o stratégii pre rozvoj colnej únie navrhla rozvoj strategického plánu. Toto dlhodobé plánovanie by malo vnútroštátnym orgánom umožniť predpovedať, aké budú ich potreby zdrojov, prípravy a zariadení, aby sa umožnilo dosiahnutie synchronizovaného a harmonizovaného vývoja vo všetkých 27 členských štátoch. Tento stály komunikačný kanál nám rovnako pomôže zabezpečiť simultánne vykonávanie nových opatrení.
<P>
V predvečer 40. výročia colnej únie vás žiadam o politickú podporu iniciatívy Spoločenstva na stratégiu pre vývoj colnej únie. Teší ma, že v texte uznesenia, o ktorom sa má hlasovať vo štvrtok, sa zohľadňuje väčšina myšlienok Komisie týkajúcich sa hlavných osí vývoja colnej únie, pokiaľ ide o užšiu spoluprácu, riešenie otázok bezpečnosti a posilnenie účinnosti, efektivity a práce colných úradov v prospech vnútorného trhu.
<P>
Nemôžem tento príspevok ukončiť bez toho, aby som poďakoval Európskemu parlamentu za všetku podporu, ktorú colnej únii počas všetkých tých rokov poskytol.
<SPEAKER ID="142" NAME="Malcolm Harbour">
v mene skupiny PPE-DE. - Vážený pán predsedajúci, v mene mojej skupiny by som chcel v prvom rade pogratulovať pánovi komisárovi k jeho vedeniu portfólia venovaného clám v rámci Komisie. Tiež by som chcel povedať, že dnes popoludní máme veľmi veľkú príležitosť na to, aby sme nielen uznali, ako sám vyhlásil, významné úspechy, ktoré Komisia a samozrejme všetky colné úrady v členských štátoch dosiahli počas uplynulých 40 rokov, ale aby sme sa tiež pozreli do budúcnosti. Chcel by som ho len ubezpečiť, že naša strana tohto Parlamentu určite vyjadrí plnú podporu stratégii, o ktorej rozprával. V samotnom uznesení je možné vidieť, že sme tiež vyzvali najmä členské štáty, aby vyjadrili svoju podporu tejto stratégii a aby tomuto veľmi dôležitému projektu poskytli potrebné zdroje.
<P>
Ako pán komisár uviedol, colné orgány sú úradmi, ktorých služby sú neuznanými hrdinami vnútorného trhu, ale určite sa na ne nezabúda vo Výbore pre vnútorný trh a ochranu spotrebiteľa. Ako iste vie, osobitne sme sa zaujímali o jednotlivé otázky, avšak nielen o tie. Podobne ako on minulý týždeň, aj my na našich cestách okolo Európskej únie a dnes aj ďalej za jej hranicami, najmä nedávno v Číne, pravidelne navštevujeme colné úrady, aby sme zistili, aké sú ich priority a problémy, ktorým čelia v praxi, preto sa veľmi o túto otázku zaujímame.
<P>
Chcel by som upozorniť len na niekoľko bodov týkajúcich sa vecí, ktoré musíme urobiť. Zdá sa mi, že jednou z úloh, o ktorých splnenie sa musíme spoločne snažiť je povzbudenie spoločností, aby v oveľa väčšej miere spolupracovali s colnými úradmi v situáciách, keď sa stretnú s falšovanými a nelegálnymi výrobkami. Colné orgány potrebujú na to, aby boli schopné zásielky zastaviť, informácie. Potrebujú tajné informácie. Domnievam sa, že spoločnosti si dostatočne neuvedomujú význam poskytovania takýchto informácií.
<P>
V druhom rade, vzhľadom na zvyšujúci sa objem obchodu, najmä z krajín, akou je Čína, musíme členské štáty naozaj požiadať, aby sa vážne zamysleli nad tým, či majú zdroje na to, aby absorbovali veľký príval tovaru a aby prešetrili a zaobchádzali s falšovanými výrobkami a výrobkami, ktorých majitelia sa snažia obísť colný systém. Avšak skutočne vám veľmi ďakujem, pán komisár, za všetko, čo v tejto oblasti robíte.
<SPEAKER ID="143" NAME="Evelyne Gebhardt">
v mene skupiny PSE. - (DE) Vážený pán predsedajúci, keďže si uvedomujeme, že všeobecná verejnosť voči Európskej únii zaujíma čoraz skeptickejší postoj, je osobitne významné, aby sme oslávili tieto symbolické dni a 40. výročie colnej únie, je samozrejme jedným z nich. Ako ste sám naznačili, pán komisár, je to pozoruhodné, keďže pred štyridsiatimi rokmi boli prijaté veľké kroky smerom k integrácii, keď boli položené základy jednotného trhu a voľného pohybu osôb, tovaru a služieb. Domnievam sa, že je dôležité, aby sme ľuďom neprestali hovoriť, jasne ukazovať, akým spôsobom môžu využívať výhody Európskej únie a čo sme vtedy dosiahli, aby to bolo dnes možné.
<P>
Z tohto dôvodu budem aj ďalej nadšene rozprávať o tejto udalosti, pretože bola naozaj správnym krokom. Spolupráca s Čínou a s inými krajinami mimo Európskej únie, ktorú ste spomínali, je tiež dôležitá pre naše hospodárstvo, ako aj spotrebiteľov v Európskej únii, keďže, prirodzene, máme záujem o bezpečné výrobky a služby, ktoré môžeme rozvinúť. To je veľmi dôležité. V najnovších smerniciach týkajúcich sa colnej únie, ktoré sme sformulovali, sme tiež stanovili zavedenie modernej technológie a elektronického colného systému. Domnievam sa, že to naznačuje cestu vpred. Ak dokážeme zdôrazňovať takéto pozitívne aspekty politík Európskej únie a jasne ľuďom naznačíme, aké sú výhody, ktoré im zo systému Európskej únie vyplývajú, začneme obnovovať dôveru verejnosti v Úniu. O toto by sme sa mali spoločne snažiť. Chcela by som úprimne poďakovať vám, pán komisár, za prácu, ktorú v tejto súvislosti vykonávate v rámci Európskej komisie.
<SPEAKER ID="144" NAME="Janelly Fourtou">
v mene skupiny ALDE. - (FR) Vážený pán predsedajúci, pán komisár, dámy a páni, v čase, keď Európa čelí problémom, narastajúcim pochybnostiam a opadajúcemu nadšeniu, oslavujeme nepopierateľný úspech dosiahnutý počas 40 rokov existencie colnej únie.
<P>
V období rokov 1968 a 2008 slúžili colné úrady ako príklad nápaditosti a prispôsobivosti. Možno si spomínate na ukončenie hraničných kontrol medzi členskými štátmi v roku 1993. Colné orgány boli schopné premiestniť svoje sily a urobiť to moderným spôsobom. Musia zohrávať komplexnú úlohu, pretože musia reagovať na globálne výzvy. Popri zabezpečovaní, že Európska únia a jej občania sú v bezpečí, popri zabezpečovaní, že je bezpečná logistická sieť, musia tiež udržiavať rovnováhu medzi kontrolami a uľahčovaním legitímneho obchodu, s cieľom zvyšovať konkurencieschopnosť Európy.
<P>
Aby pri plnení svojej úlohy uspeli, colné úrady sa dokázali radikálne prispôsobiť vďaka novému colnému kódexu, ktorý je jednoduchší, a zároveň ďalekosiahlejší vďaka novým technológiám, ktoré colným úradom poskytujú správne prostredie bez papiera, a rovnako aj vďaka spolupráci. Táto spolupráca, ktorá podporuje činnosť colnej únie, sa musí vzťahovať na medzinárodné organizácie, akými sú WTO a Svetová colná organizácia, ako aj na nové správy a priemyselné odvetvia.
<P>
Výsledky tejto spolupráce sú osobitne zrejmé pri zabavovaní falzifikátov. Bohužiaľ, medzinárodná spolupráca má svoje obmedzenia a v súčasnosti môžeme len odsúdiť jednohlasné rozhodnutie amerického kongresu týkajúce sa prehliadania všetkých zásielok tovaru v prístavoch EÚ.
<P>
Colné úrady potrebujú našu podporu, aby sa mohli zapojiť do realistických diskusií. Musíme pozorne sledovať iniciatívy, ktoré boli oznámené v rámci stratégie pre budúcnosť colnej únie a byť pripravení podporiť akékoľvek opatrenie, ktoré ju zefektívni, najmä v oblasti boja proti falšovaniu a organizovanému zločinu.
<P>
(predsedajúci prerušil rečníčku)
<SPEAKER ID="145" NAME="Andreas Schwab" AFFILIATION="PPE-DE">
(DE) Vážený pán predsedajúci, pán komisár, dámy a páni, ako spomínala pani Gebhardtová, oslavy štyridsiateho výročia colnej únie ľuďom pripomínajú, že Európska únia splnila sľub, ku ktorému sa zaviazala pred štyridsiatimi rokmi. Počas uplynulých rokov - a moja politická skupina, pán komisár, podporila všetky návrhy právnych predpisov, ktoré ste Európskemu parlamentu počas uplynulých mesiacov predložili - colná únia chránila finančné záujmy Európskeho spoločenstva a jeho členských štátov oveľa účinnejším spôsobom, ako by boli schopné členské štáty konajúce samostatne. Uľahčila cezhraničné investície v rámci Únie spôsobom, ktorý by členské štáty neboli schopné dosiahnuť, keby boli odkázané na vlastné nástroje. Prostredníctvom modernizácie colného kódexu a zavedenia elektronického colného systému, ktorý ste spomínali, sme urobili veľmi veľa pre zabezpečenie skutočnosti, že tieto investície sa v budúcnosti zjednodušia. Musím však dodať, že spoločnosti niesli náklady na zmeny a že to nie je uspokojivý postup. Domnievam sa, že colné systémy budú v najbližších rokoch čeliť veľkým výzvam. Z tohto dôvodu sa domnievam, že je dôležité, pán komisár, aby sa vaša stratégia zameriavala na účinné a efektívne riešenie týchto výziev a na poskytovanie riešení.
<P>
V mojom volebnom obvode, ako viete, existuje problém s colným konaním na švajčiarskej hranici. Dúfam, že v budúcnosti budeme, podobne ako v minulosti, pokračovať v konštruktívnom riešení množstva malých problémov, s ktorými sa stretávajú naše spoločnosti vo svojej každodennej práci.
<P>
Počas nadchádzajúcich niekoľkých rokov, a toto je výzva, na ktorú musí reagovať vaša stratégia, sa colný systém bude musieť zameriavať oveľa prísnejším spôsobom na bezpečnostné záujmy Európskej únie než v minulosti. Do tejto oblasti, samozrejme, patrí ochrana pred falšovanými výrobkami a pirátstvom, avšak existuje narastajúca potreba vytvoriť tesnejšie prepojenie medzi úlohami colných služieb a aspektmi boja proti globálnemu terorizmu. V oblasti svetového obchodu, ako zdôraznila pani Fortouová, sa bude vytvárať potreba zváženia spôsobov, akými colné správy môžu zohrávať účinnú úlohu pri ochrane vonkajších hraníc v rámci WTO a na iných úrovniach.
<P>
Moja posledná poznámka sa týka skutočnosti, že prehliadanie zásielok nie je z nášho hľadiska praktické vzhľadom na koncepciu jednotného transatlantického trhu. Prajem vám veľa úspechov.
<SPEAKER ID="146" NAME="Arlene McCarthy" AFFILIATION="PSE">
Vážený pán predsedajúci, ako predsedníčka Výboru pre vnútorný trh a ochranu spotrebiteľa zodpovedného za colnú politiku samozrejme vítam možnosť prispieť do tejto diskusie pri príležitosti 40. výročia colnej únie. Výbor pre vnútorný trh a ochranu spotrebiteľa, ako už bolo povedané, pripisuje veľký význam práci v oblasti ciel, pretože ide o pragmatickú a praktickú stránku práce Európskej únie. Nepochybne colná únia prispela k zvýšeniu konkurencieschopnosti spoločností v EÚ, a to prostredníctvom zjednodušenia a zrušenia nepotrebných pravidiel pre podniky a legálne obchodujúce subjekty. Ročne sa spracuje 175 miliónov colných vyhlásení, pričom v priemere colné konanie trvá len dve minúty.
<P>
Avšak stále je pred nami množstvo práce. MSP potrebujú pomoc pri obmedzovaní ťažkostí, ktorým čelia pri obchodovaní v Európe, na minimum. Colné úrady bez zbytočného papiera, centralizované colné konanie a jednotné kontaktné miesta zjednodušia a podporia naše MSP, avšak, ak chceme dosiahnuť skutočné výsledky, musia ich prísne uplatňovať všetky členské štáty.
<P>
Rovnako je to príležitosťou na upevnenie a posilnenie nášho záväzku k boju proti prílivu a záplave pirátskym a falšovaným tovarom. Falšovaný tovar a falšované lieky nielen oslabujú spoločnosti v EÚ, ale sú aj závažným a neustále prítomným ohrozením zdravia a bezpečnosti našich spotrebiteľov, čo je problém, ktorý veľmi znepokojuje Výbor pre ochranu spotrebiteľa.
<P>
A tak prostredníctvom spolupráce s tretími krajinami, a najmä s Čínou, by sme chceli skvalitniť zadržiavanie nebezpečného a nezákonného tovaru, avšak v prvom rade musíme skvalitniť prácu našej colnej únie. Dnes večer sú členské štáty vyzvané k tomu, aby svoju zodpovednosť za vykonávanie a presadzovanie zobrali vážnejšie a aby tieto činnosti podporili významným objemom zdrojov.
<P>
Vážený pán komisár, môžete sa spoľahnúť, že Výbor pre vnútorný trh a ochranu spotrebiteľa bude s vami naďalej spolupracovať na skvalitňovaní colnej únie, ktorá je základným kameňom vnútorného trhu a samozrejme ústredným prvkom fungovania a úspechu hospodárstva EÚ. Musíme zabezpečiť, aby našich 27 členských štátov užšie spolupracovalo, aby boli v kontakte, poskytovali si informácie a umožnili Európe lepšie a pružnejšie fungovať v záujme zákonných spoločností a aby sme vyriešili vážny a zväčšujúci sa problém s falšovaným a pirátskym tovarom, ktorý prichádza na náš trh.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Vážený pán predsedajúci, colná únia je základnou súčasťou vnútorného trhu Európskej únie, ktorá nemôže riadne fungovať bez toho, aby sa uplatňovali spoločné zásady na jej vonkajších hraniciach. Okrem očividnej funkcie, ktorou je vyberanie colných poplatkov, colná únia zohráva nesmierne veľkú úlohu pri ochrane zdravia a bezpečnosti našich občanov.
<P>
Počas uplynulých mesiacov sme v Parlamente venovali veľké množstvo času diskusiám o otázkach, akými sú bezpečnosť výrobkov, najmä pokiaľ ide o bezpečnosť hračiek a otázkam falšovania. Je pre nás dôležité, aby sme získali tovar, ktorý spĺňa stanovené kritériá, najmä pokiaľ ide o bezpečnosť pre zdravie alebo život. Chcela by som vám pripomenúť, že napriek všeobecne uznaným stanoviskám, sa falšovanie tovaru neobmedzuje len na exkluzívne a drahé výrobky, ale aj na automobilové súčiastky a produkty každodennej spotreby, akými sú potraviny a lieky.
<P>
Mnohé z týchto výrobkov sú na európsky vnútorný trh dovážané z tretích krajín. Na základe štatistík si je možné urobiť predstavu o rozsahu tohto problému. V roku 2007 colné úrady zabavili okolo 128 miliónov kusov falšovaného tovaru. V porovnaní s rokom 2005 to predstavuje nárast o 70 %. V prípade liekov došlo k nárastu o 380 %. Samozrejme tento nárast spôsobili viaceré faktory. Mohol ho spôsobiť nárast množstva falšovaného tovaru, ktoré prichádza do EÚ, ale rovnako mohol byť aj dôsledkom kvality colných úradov pri odhaľovaní takýchto zásielok.
<P>
Mali by sme však mať na pamäti, že samotné normy nepostačujú, ak neexistuje účinné monitorovanie na našich hraniciach, a najmä, ak toto monitorovanie nie je rovnako prísne na každom mieste na našich vonkajších hraniciach. Aby bol boj proti prílivu falšovaného tovaru do EÚ účinný, je potrebné skvalitniť spoluprácu medzi colnými úradmi a dozornými orgánmi v členských štátoch EÚ, ako aj spoluprácu s colnými úradmi v tretích krajinách. V rámci tejto skvalitnenej spolupráce je nutné držať krok s technologickým vývojom. Z tohto dôvodu je veľmi dôležité, aby boli colné úrady v celej Európskej únii riadne vybavené, aby boli schopné efektívne plniť svoje povinnosti.
<SPEAKER ID="148" NAME="Zuzana Roithová" AFFILIATION="PPE-DE">
(CS) Pred štyridsiatimi rokmi bola colná únia kľúčom k európskej prosperite, pretože poskytla možnosť na vytvorenie jednotného vnútorného trhu. Dnes, vďaka globalizovanému obchodu, čelíme novým problémom. Vieme, že len 0,5 % z obrovského objemu tovaru zo zahraničia je možné skontrolovať v európskych prístavoch a každá tretia zásielka obsahuje falšovaný tovar. Ďalšiu hrozbu predstavuje tovar, ktorý nespĺňa naše technické a bezpečnostné normy.
<P>
Chcela by som zdôrazniť, že pred týmto tovarom musíme európskych spotrebiteľov lepšie chrániť. Zefektívnenie koordinácie bude závisieť od dôsledného vykonávania nových moderných právnych predpisov, ktoré sú, či boli, pekným darčekom k výročiu colnej únie. Do našich právnych predpisov sme tiež začlenili právo zlikvidovať nebezpečný tovar, ako aj falšovaný tovar. Colní úradníci teda budú mať veľa práce a je to pre nich dobrý darček. Avšak existuje ešte množstvo iných spôsobov, ktorými sú užšia spolupráca s podnikmi, efektívnejšia koordinácia medzi členskými štátmi vďaka elektronickému colnému systému a tiež nová možnosť spolupráce s tretími krajinami. Chcela by som len upozorniť, že sa nám snáď tiež podarilo trochu zlepšiť podmienky pre malé a stredné podniky.
<SPEAKER ID="149" NAME="Andrzej Jan Szejna" AFFILIATION="PSE">
(PL) Vážený pán predsedajúci, colná únia, ktorá bola vytvorená 1. júla 1968 bola prvým krokom smerom k posilneniu hospodárskej integrácie vtedy šiestich členských štátov. Môžeme uznať, že je to úspech v dejinách európskej integrácie. Pri oslavách štyridsiateho výročia založenia colnej únie je vhodné poznamenať, že colná únia je vynikajúcim príkladom toho, že je možné pracovať účinne v rámci spoločenstva 27 členských štátov, keďže v konečnom dôsledku neexistuje len jediný colný úrad v Európskej únii, ale 20 vnútroštátnych colných úradov, ktoré sú zodpovedné za rôzne oblasti a rôzne typy organizácií, ktoré spolupracujú na základe spoločnej európskej politiky v právnom rámci, v ktorom sa stanovujú príslušné pravidlá a postupy. Colné správy 27 členských štátov musia fungovať ako jediná správa.
<P>
Pred štyridsiatimi rokmi bolo cieľom colnej únie zrušiť colné poplatky na vnútorných hraniach medzi členskými štátmi a zrealizovať myšlienku spoločného trhu. Dnes colné úrady spolupracujú, aby ochránili vonkajšie hranice Európskej únie a prijali opatrenia na boj proti pašovaniu, na zabavenie nebezpečného falšovaného tovaru, ako aj na vykonávanie iných právomocí, ktoré boli tiež, a tu by som chcel pogratulovať pánovi komisárovi, zohľadnené v stratégii Európskej komisie pre rozvoj colnej únie, ktorá bola predložená v apríli 2008.
<SPEAKER ID="150" NAME="Marios Matsakis" AFFILIATION="ALDE">
Vážený pán predsedajúci, colná únia je úžasným systémom, avšak bola by ešte lepším systémom, keby sa k nej pridali všetky príslušné krajiny. Samozrejme mám na mysli Turecko, ktoré napriek tlaku, ktorý naň vyvíja EÚ, naďalej nevykonáva či neratifikuje Ankarský protokol týkajúci sa Cypru, čím vlastne uvaľuje embargo na všetky zásielky a leteckú prepravu smerujúce na Cyprus.
<P>
Pýtam sa vás, prečo EÚ dovoľuje Turecku zosmiešňovať naše pravidlá a nariadenia? Prečo sa Turecku povoľuje správať sa takto neprijateľne? Prečo Komisia neprinúti Turecko, aby buď vykonávalo colnú úniu v plnej miere, alebo sa z nej celkovo nechalo vylúčiť? Ako dlho budeme musieť znášať takúto neúctu a výsmech od kandidátskeho členského štátu, ktorý by rád o sebe tvrdil, že je európsky?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Vážený pán predsedajúci, pán komisár, dámy a páni, v prvom rade by som chcel vzdať hold vašej práci a správe tejto záležitosti, ktorá slúži ku cti Európskej únie. Rovnako ďakujem aj svojim kolegom a politickej skupine za to, že vyjadrili podporu pozmeňujúcemu a doplňujúcemu návrhu, ktorý som predložil a ktorý sa týka potreby zohľadnenia MSP, ktoré považujú ťažkosti pri uplatňovaní vývozných a dovozných postupov za jednu z najväčších necolných prekážok obchodu.
<P>
Domnievam sa však, že potrebujeme uplatňovať širšie opatrenia ako je spolupráca, ktorá sa navrhuje v uznesení. Musíme urobiť viac v čase, keď sa v Lisabonskej zmluve navrhuje ochrana občanov ako jeden z cieľov Únie a WTO čelí vážnych ťažkostiam, pretože, ako povedal pán komisár, colné štatistiky sú alarmujúce a falšovanie naďalej ohrozuje naše zdravie a bezpečnosť, ako aj naše hospodárstvo. Prišiel čas, keď musíme urobiť viac a zvážiť zjednotenie colných správ do tej miery, ktorá prekračuje súčasnú spoluprácu, ktorej obmedzenia sú dnes evidentné.
<SPEAKER ID="152" NAME="László Kovács">
člen Komisie. - Vážený pán predsedajúci, v prvom rade mi dovoľte vyjadriť poďakovanie za veľmi zaujímavú diskusiu, ktorá tu práve prebehla. Starostlivo som si poznamenal poznámky, ktoré odzneli, keďže sú neskutočne užitočné pre mňa a Komisiu, a colné úrady, pri zohľadňovaní politických priorít, ktoré boli vyslovené v Európskom parlamente.
<P>
Veľmi ma zaujalo výslovné ocenenie a podpora práce colnej únie a ubezpečujem vás, že týmto smerom bude naša činnosť pokračovať. Aké sú záruky? Zárukami je skutočnosť, že disponujeme nástrojmi, stratégiou a máme právny základ, modernizovaný Colný kódex Spoločenstva s pravidlami a postupmi, ktoré zabezpečujú zjednodušenie zákonného obchodu, ako aj ochranu vnútorného trhu, bezpečnosti, zdravia a života našich občanov.
<P>
V rámci elektronického colníctva disponujeme technológiou na identifikáciu a máme veľmi širokú sieť spolupráce, spolupráce medzi colnými orgánmi členských štátov, spolupráce s inými agentúrami na vynucovanie práva, spolupráce s podnikmi a k príspevku pána Harboura by som chcel povedať, že minulý týždeň som vo Frankfurte získal informácie o projekte s názvom MediFake, ktorý je venovaný falšovaným liekom a ak možno rozlišovať medzi rôznymi druhmi falšovaných výrobkov, lieky sú určite najnebezpečnejšími.
<P>
Teší ma, že vám môžem oznámiť, že pred niekoľkými dňami sa v krajine, ktorú poznám najlepšie, v Maďarsku, colné úrady dohodli so Združením výrobcov farmaceutík v Maďarku na spôsobe, akým predchádzať, aby sa falšované lieky dostávali na trh.
<P>
Rovnako spolupracujeme aj s medzinárodnými organizáciami, s tretími krajinami, akou je Čína a musím povedať, že počas týchto troch rokov, ktoré sa venujem tejto záležitosti a počas pravidelných stretnutí s čínskymi orgánmi, som jednoznačne zaznamenal istý pokrok, pokiaľ ide o postoj Číny. Čínske orgány sú konkrétnejšie, vyjadrujú sa k veci, spolupracujú a sú konštruktívnejšie.
<P>
Dôvodom, prečo zaujali tento postoj môže byť skutočnosť, že je to pre nich čoraz viac otázkou politickej prestíže. Čína, ktorá zohráva čoraz významnejšiu úlohu nielen v oblasti svetového obchodu, ale aj v oblasti svetovej politiky, si nemôže dovoliť byť označovaná za hlavný zdroj, za hlavnú krajinu pôvodu týchto falšovaných výrobkov, ktoré ohrozujú bezpečnosť, zdravie a dokonca aj život občanov iných krajín.
<P>
Ďalší dôvod je, ako dokazuje množstvo skutočností, že Čína je už aj cieľovou krajinou pre tieto výrobky, nielen krajinou ich pôvodu.
<P>
Minimálne dvaja rečníci spomenuli iniciatívu na prehliadanie všetkých zásielok, ktorú navrhol americký kongres. Chcel by som vám povedať, že sa skutočne snažíme vyvíjať nátlak na správu USA a nepriamo dokonca aj na právne predpisy USA, pretože sme si stopercentne istí, a neustále to opakujeme, že táto iniciatíva povedie k narušeniu medzinárodného obchodu v námornej preprave, vytvorí mylný pocit bezpečnosti a len odvedie pozornosť a zdroje od skutočne závažných otázok. Dúfame, že v konečnom dôsledku budeme úspešní.
<P>
Som presvedčený o tom, že s vašou podporou, s podporou Parlamentu, s podporou výborov, akými sú Výbor pre vnútorný trh a ochranu spotrebiteľa a Výbor pre medzinárodný obchod, ktoré veľmi aktívne podporujú colnú úniu, bude úspech činnosti colnej únie v nasledujúcich rokoch zaručený.
<P>
Ďakujem veľmi pekne za vaše príspevky a podporu.
<SPEAKER ID="153" NAME="Predsedajúci">
Dostal som jeden návrh uznesenia predložený podľa článku 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok, 19. júna 2008.
<P>
Písomné vyhlásenia (článok 142)
<SPEAKER ID="998" NAME="Sirpa Pietikäinen  " AFFILIATION="PPE-DE">
písomne. - Existuje množstvo dôvodov na to, aby sme si pripomenuli 40. výročie colnej únie. Zrušenie cla v rámci členských štátov Európskej únie, ktoré bolo ďalekosiahlym opatrením, je nepochybne jedným z najvýznamnejších úspechov Únie. Prinieslo množstvo výhod podnikom, ako aj európskym spotrebiteľom.
<P>
Úradníci, ktorí vykonávajú colné kontroly na vonkajších hraniciach Únie, majú veľkú zodpovednosť. Falšované výrobky, nezákonný obchod s drogami a inými škodlivými látkami a pašovanie ohrozených druhov alebo výrobkov sú výzvy, ktorým čelí jednotný trh s čoraz nižším počtom kontrol na vnútorných hraniciach. Európa je jedným z najväčších trhov na svete s falšovanými výrobkami. Samotná existencia a objem obchodu s týmito výrobkami vážnym spôsobom porušujú práva duševného vlastníctva. Mali by byť sformulované a prijaté rozhodnejšie opatrenia zamerané na nápravu tejto situácie.
<P>
Reakcia na tieto výzvy je predovšetkým otázkou harmonizovanejšej a rezolútnejšej spolupráce colných úradov rôznych členských štátov. V konečnom dôsledku je však rozvoj európskeho jednotného trhu nepopierateľným úspechom a zaslúži si oslavy ako jeden z kľúčových faktorov, ktoré prispievajú k bohatstvu celej EÚ.
