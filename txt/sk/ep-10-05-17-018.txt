<CHAPTER ID="018">
Nový vývoj v oblasti verejného obstarávania (krátke prednesenie)
<SPEAKER ID="168" NAME="Predsedajúci">
Ďalším bodom je krátke prednesenie správy pani Rühleovej v mene Výboru pre vnútorný trh a ochranu spotrebiteľa o novom vývoji v oblasti verejného obstarávania [2009/2175 (INI)] -.
<SPEAKER ID="169" NAME="Heide Rühle">
spravodajkyňa. - (DE) Vážený pán predsedajúci, chcela by som poďakovať všetkým tieňovým spravodajcom za konštruktívnu spoluprácu a vynikajúce výsledky, ktoré doposiaľ vo výbore dosiahli. Dovoľte mi zopakovať a zdôrazniť hlavné body mojej správy.
<P>
Po prvé, potrebujeme väčšiu právnu istotu pre všetky zainteresované strany, t. j. verejných obstarávateľov a dodávateľov, v záujme lepšej regulácie. Moja správa zdôrazňuje osobitný význam, ktorý má verejné obstarávanie v období krízy. Zároveň však kritizuje skutočnosť, že vzájomné spolupôsobenie európskych právnych predpisov a vnútroštátnej transpozície nemalo za následok zjednodušenie verejného obstarávania a odstránenie byrokracie, čo bolo v skutočnosti cieľom revízie z roku 2004, ale skôr väčšie množstvo práce, vysoké externé náklady na právne poradenstvo a zdĺhavé postupy. A to, nanešťastie, na úkor inovácií a kvality. Vyplýva to z mnohých štúdií. Z dôvodu nedostatku právnej zrozumiteľnosti sa často nevyberá najlepšia, ale najlacnejšia ponuka.
<P>
Hoci Komisia v súčasnosti poskytuje podporu v oblasti zeleného verejného obstarávania, takáto podpora neexistuje v oblasti sociálne zodpovedného verejného obstarávania, spravodlivého obchodu alebo podpory inovácií prostredníctvom verejného obstarávania. Komisia v týchto oblastiach musí jednoznačne prehodnotiť svoju činnosť.
<P>
Nevyhnutná je aj lepšia koordinácia v rámci Komisie. Európsky súdny dvor odstránil veľké množstvo právnej neistoty v rámci nedávnych rozsudkov a posilnil úlohu verejných obstarávateľov napríklad tým, že naznačil, že rozsah pôsobnosti smerníc by sa nemal rozširovať na oblasti ako napríklad urbanistické plánovanie. Tieto rozsudky neposkytujú verejným obstarávateľom žiadnu výsadu, ale jasný rámec. Aj toto som sa snažila zdôrazniť v tejto správe.
<P>
Na záver zostáva ešte jedna poznámka: otázka koncesií na službu, v súvislosti s ktorou prevládal v rámci výboru značný rozdiel názorov. Moje stanovisko k tejto otázke sa nezmenilo. Koncesie na službu boli zámerne vyňaté zo smerníc o verejnom obstarávaní v záujme zabezpečenia väčšej flexibility v týchto oblastiach a zohľadnenia kultúrnych rozdielov. Toto stanovisko podporili aj všetky zainteresované strany, s ktorými som diskutovala, či už ide o komunálne zastrešujúce organizácie, verejné podniky, predovšetkým z oblasti vodohospodárstva, priemyselné združenia, odborové zväzy, alebo v neposlednom rade mimovládne organizácie. Toto som v správe takisto chcela jednoznačne zdôrazniť.
<P>
Chcem sa zmieniť ešte o jednej veci, ktorá je podľa mňa veľmi dôležitá: výsledkom verejného obstarávania nesmie byť skutočnosť, že zvolené inštitúcie stratia demokratické práva. Ak zistíme, že obce určujú ako dôležité kritérium verejného obstarávania spravodlivý obchod, či už pri nákupe kávy, alebo iných produktov, myslím si, že to musíme podporiť. V takomto prípade by bolo nevyhnutné, aby Komisia pomáhala obciam a aby im poskytla poradenstvo, ak spravia chybu. Komisia však naopak začala viesť nové právne konania voči Holandsku práve z dôvodu takýchto chýb. Túto skutočnosť považujem za kontraproduktívnu, pretože je v rozpore s politickými rozhodnutiami politických orgánov.
<SPEAKER ID="170" NAME="Predsedajúci">
Vidím, že viacerí rečníci by chceli vyjadriť svoj názor. Nezabúdajte, prosím, že každý má jednu minútu.
<SPEAKER ID="171" NAME="Frank Engel" AFFILIATION="PPE">
(FR) Vážený pán predsedajúci, najprv by som chcel zablahoželať pani spravodajkyni a poďakovať jej za usilovnú prácu a vnímavosť. Bolo mi cťou pracovať s ňou na tejto správe. Verím, že výsledkom tejto práce je vyvážená správa, ktorej hlavným cieľom je zvýšenie právnej istoty. Naším terajším cieľom preto nie je za každú cenu navrhnúť ďalšie právne predpisy, ale vo väčšej miere sprístupniť a zjednodušiť existujúce právne predpisy.
<P>
Je nutné spomenúť jednu konkrétnu otázku, ktorú už spomenula pani Rühleová, a to koncesie na službu. Je to citlivá otázka, ktorá taktiež spôsobila istý rozpor v rámci Komisie. Opäť by som chcel zdôrazniť, že pokiaľ ide o zámer Komisie navrhnúť nové právne predpisy v tejto súvislosti, mala by tak urobiť so zreteľom na potrebu lepšieho fungovania jednotného trhu. V súčasnosti by nič iné neodôvodnilo rozsiahle legislatívne iniciatívy týkajúce sa tejto problematiky.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Vážený pán predsedajúci, dámy a páni, naša skupina by v skutočnosti rada podporila správu pani Rühleovej, pretože obsahuje veľké množstvo pozitívnych prvkov.
<P>
Nanešťastie sme toho názoru, že tri otázky v nej chýbajú, prípadne ich nie sme schopní prijať v podobe, v akej sú v správe rozpracované. Po prvé, pani Rühleová neprijala skutočnosť, že skutočne potrebujeme právny rámec služieb všeobecného hospodárskeho záujmu, a po druhé, v správe sa jednoznačne neuvádza, že ide predovšetkým o otázku väčšej právnej istoty v oblasti sociálnych služieb. Toto je nedostatok tejto správy, ktorý, samozrejme, považujeme za poľutovaniahodný.
<P>
Otázka, ktorú absolútne nie sme schopní akceptovať, je odmietnutie koncesií na službu. Nemôžeme jednoducho povedať, že je to niečo, čo nechceme. Súdny dvor už o tomto všetkom rozhodol. Je to veľmi nepolitické. Keď vieme, že Európska komisia pripravuje právny dokument, je nevyhnutné, aby sme jednoznačne povedali, čo chceme. Musíme vyzvať Európsku komisiu, aby skutočne uznala veľmi pozitívne stanovisko, ktoré v tejto súvislosti prijal Súdny dvor, a zabezpečila tak aj právnu istotu. Toto je naša požiadavka, pričom sme zároveň predložili aj alternatívne uznesenie. Chceli by sme požiadať kolegov poslancov, aby toto alternatívne uznesenie podporili.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Chcel by som zablahoželať pani spravodajkyni k úsiliu vynaloženému na prípravu tejto správy. Plne súhlasím s potrebou zjednodušiť európske právne predpisy v oblasti verejného obstarávania a zvýšiť transparentnosť. Znepokojuje ma veľké množstvo sporov v súvislosti s verejným obstarávaním v rôznych členských štátoch.
<P>
Napríklad v Rumunsku vedie veľmi zložitý právny rámec k procesným chybám, kým nesprávne uplatňovanie nariadení v oblasti verejného obstarávania môže zabrzdiť využívanie štrukturálnych fondov. Preto potrebujeme jednoduchší, jednoznačnejší právny rámec v záujme uľahčenia záležitostí na oboch stranách.
<P>
Rád by som sa tiež vyjadril k problematike najnižšej ceny. Súhlasím s tým, že verejná zákazka by sa nemala jednoducho udeľovať na základe najnižšej ponúknutej ceny. Ďalej súhlasím s pani spravodajkyňou v tom, že najdôležitejším faktorom nemôže byť len cena, ale aj pomer kvality a ceny ponuky a hospodársky prínos. Legislatívne preskúmanie preto musí zohľadniť túto skutočnosť a poskytnúť verejným obstarávateľom oveľa väčšiu flexibilitu. Musíme však postupovať veľmi obozretne, pretože ak nestanovíme jednoznačné kritériá, otvoríme skutočnú Pandorinu skrinku a môže sa stať, že opäť zapríčiníme právnu neistotu a dokonca korupciu.
<SPEAKER ID="174" NAME="Malcolm Harbour" AFFILIATION="ECR">
Vážený pán predsedajúci, ako tieňový spravodajca v mene našej skupiny, ale aj ako predseda zodpovedného výboru, by som tiež chcel poďakovať pani Rühleovej za veľmi dôležitú správu. Je skutočne škoda, že v zmysle pomerne zvláštnych pravidiel Parlamentu sa k takejto významnej správe o kľúčovej otázke jednotného trhu, ako aj verejnej politiky, možno vyjadriť len v jednominútových intervaloch.
<P>
Som rád, že je tu pán Tajani, pretože mu chcem povedať, že verejné obstarávanie je kľúčovým nástrojom na podporu inovatívnych podnikov v rámci Európskej únie. Ako vieme, Pán Barnier sa následne zameria na stratégiu, a dúfam, že nadviaže na mnohé z týchto hľadísk.
<P>
Hlavným problémom, milí kolegovia, však je, že máme mätúci a zložitý režim, ako sa uvádza v tejto správe, ktorý mnohé verejné orgány považujú za byrokratický trest a nie za príležitosť. Pán komisár, verejné obstarávanie môžeme využiť napríklad na podporu malých a stredných podnikov, inovačných príležitostí a zelených produktov a služieb, ako aj celého inovačného programu. Toto musíme dosiahnuť, avšak splnenie odporúčaní vyplývajúcich z tejto správy si vyžiada spoločné úsilie všetkých členov Komisie.
<SPEAKER ID="175" NAME="Jaroslav Paška" AFFILIATION="EFD">
(SK) Verejné obstarávanie sa javí ako účinný spôsob nakupovania tovarov a služieb pre verejný sektor umožňujúci úspešné dosahovanie primeraných cien a znižovania podozrení z korupcie. Do budúcnosti by bolo však dobré pracovať na zjednodušení mechanizmov procesu verejného obstarávania a usilovať sa takisto aj o skracovanie rozhodovacích lehôt.
<P>
To je myslím smerovanie, ktoré by sme mali v základnom princípe podporiť. Skúsenosti zo života nám však ukazujú, že dobrým riešením je aj zverejňovanie zmlúv na internete, čo nám dáva možnosť oboznámiť širokú verejnosť s týmito zmluvami a presvedčiť ju o výhodnosti uzatvorených kontraktov. Tieto skúsenosti sa nám osvedčujú najmä zo samospráv, kde nakladanie s majetkom obcí bolo veľmi často pod pozorným drobnohľadom občanov, a keď sa začali zverejňovať všetky zmluvy na internete, ľudia boli spokojnejší a viac dôverovali samospráve.
<SPEAKER ID="176" NAME="Zuzana Roithová" AFFILIATION="PPE">
(CS) Verím, že táto správa o verejnom obstarávaní, ktorú absolútnou väčšinou prijal Výbor pre vnútorný trh a ochranu spotrebiteľa, bude dobrým vzorom pre prácu Komisie pri revízii smernice. Naším cieľom je, aby bolo verejné obstarávanie podstatne dostupnejšie pre malé a stredné podniky, aby boli verejné súťaže menej byrokratické a pritom lepšie kontrolovateľné. Najväčší objem verejného obstarávania z finančných prostriedkov EÚ sa týka stavieb, kde často dochádza k podozreniu z korupcie, a niekedy dokonca viac ako k podozreniu.
<P>
Je mi ľúto, že nebudeme v tejto správe hlasovať o mojom návrhu, aby Komisia zriadila verejný portál, kde by bolo možné kontrolovať cenové rozdiely medzi víťaznou zákazkou a skutočnými nákladmi na stavbu po realizácii. Portál by mal monitorovať, a teda aj odhaľovať podozrivé rozdiely cien, napríklad na výstavbu jedného kilometra diaľnice medzi členskými štátmi. Pevne verím, že až po odstránení korupcie získajú MSP prístup ku skutočne otvorenému verejnému obstarávaniu.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Trh verejného obstarávania na úrovni EÚ predstavuje 16 % HDP EÚ. Vnútorný trh predpokladá, že všetky európske spoločnosti majú prístup k akvizíciám realizovaným v ktoromkoľvek členskom štáte. Smernica o službách zaručuje, že každá európska spoločnosť môže poskytovať služby v ktoromkoľvek inom členskom štáte, a to aj elektronicky.
<P>
Vnútorný trh preto musí zabezpečovať interoperabilitu medzi systémami elektronickej štátnej správy, ako aj medzi systémami digitálnych podpisov a elektronicky riadenými systémami verejného obstarávania. Vítam pilotný projekt rozsiahleho cezhraničného systému elektronického obstarávania (PEPPOL), ktorý spustila Komisia na účely verejného obstarávania online, ako aj rozhodnutie o zozname akreditovaných poskytovateľov certifikačných služieb a európskom pláne na zriadenie služby overovania digitálnych podpisov.
<P>
Chcela by som poukázať na skutočnosť, že v roku 2005 sa vlády členských štátov zaviazali, že do roku 2015 budú realizovať 50 % transakcií verejného obstarávania v Európe elektronicky. Rumunsko zaviedlo systém verejného obstarávania online v roku 2002, čo viedlo k zníženiu verejných výdavkov, vyššej úrovni transparentnosti a širšiemu prístupu k trhu verejného obstarávania zo strany MSP.
<SPEAKER ID="178" NAME="Andreas Schwab" AFFILIATION="PPE">
(DE) Vážený pán predsedajúci, pán komisár, tiež by som chcel poďakovať pani Rühleovej a tieňovým spravodajcom za túto prvotriednu správu. Poslanecký klub Európskej ľudovej strany (kresťanských demokratov) je spokojný s veľkou väčšinou tejto správy. Súhlasili sme tiež s kompromisom v súvislosti s jednou či dvoma otázkami, pretože v parlamente tohto rozsahu nemôže mať každý všetko. Správa vo všeobecnosti poskytuje dobrý základ pre ďalšiu diskusiu s Európskou komisiou v súvislosti s mnohými otázkami.
<P>
Pani Rühleová už reagovala na otázku, ako možno zabezpečiť, aby verejní obstarávatelia, inštitúcie a orgány brali pri verejnom obstarávaní do úvahy sociálne kritériá bez ohrozenia zásad vnútorného trhu. Druhú otázku už naznačil pán Engel a týka sa spôsobu vymedzenia koncesií na službu v záujme zabezpečenia súladu s vnútorným trhom z dlhodobého hľadiska.
<P>
Plne súhlasím s pánom Engelom a pani Rühleovou v tom, že nové právne predpisy môžeme prijať len pod podmienkou, že ponúknu jednoznačnú a rozpoznateľnú výhodu pre vnútorný trh. V tejto súvislosti sme dospeli k výbornému kompromisu a v konečnom dôsledku by som bol, samozrejme, rád, keby si získal aj podporu sociálnych demokratov.
<SPEAKER ID="179" NAME="Elena Băsescu" AFFILIATION="PPE">
(RO) Na pozadí globálnej hospodárskej a finančnej krízy musela vláda našej krajiny znížiť platy štátnych zamestnancov, dôchodky a podporu v nezamestnanosti, ako aj dotácie. So zreteľom na tieto veľmi prísne opatrenia je nutné realizovať verejné obstarávanie čo najtransparentnejším a najrýchlejším spôsobom v záujme zabezpečenia náležitého a účinného čerpania verejných financií.
<P>
Okrem toho je nutné podporovať využívanie systémov verejného obstarávania online, čo prispeje k odstráneniu korupcie a podvodov v systéme verejného obstarávania. Súčasné administratívne postupy, mätúci a komplikovaný právny systém spolu s potrebou objasnenia procesu výziev v súvislosti s udeľovaním verejných zákaziek prerušili napredovanie niektorých dôležitých zákaziek. Na základe diskusií s MMF rumunská vláda zmenila a doplnila zákon o verejnom obstarávaní, ktorý má nadobudnúť platnosť do 1. júna.
<SPEAKER ID="180" NAME="Lara Comi" AFFILIATION="PPE">
(IT) Vážený pán predsedajúci, pán komisár, dámy a páni, kríza na hospodárskom a finančnom trhu zdôraznila kľúčovú úlohu verejného obstarávania, ktorá je zameraná na budovanie diel veľkého rozsahu, stimuláciu inovácií a, samozrejme, podporu vnútornej a vonkajšej hospodárskej súťaže na európskej úrovni.
<P>
Domnievame sa, že je nevyhnutné zjednodušiť normy a dosiahnuť väčšiu právnu istotu. Nepochybne by to zvýšilo transparentnosť v súvislosti so zložením a činnosťou poradného výboru pre verejné obstarávanie, za ktorý zodpovedá Komisia.
<P>
Vítame úlohu, ktorú zohráva inštitucionalizované verejno-súkromné partnerstvo pri uľahčovaní prístupu malých a stredných podnikov, ktoré sú základom nášho hospodárstva. Musíme zvýšiť úsilie s cieľom zabrániť diskriminácii, ktorá často postihuje malé a stredné podniky v rámci Európy. Chcela by som zablahoželať kolegom poslancom k práci, ktorú vykonali, pričom zajtra môžu rátať s mojou podporou.
<SPEAKER ID="181" NAME="Seán Kelly" AFFILIATION="PPE">
Vážený pán predsedajúci, podľa môjho názoru pri hľadaní príčin súčasnej hospodárskej recesie oprávnene ukazujeme prstom na bankárov, staviteľov, regulačné orgány, špekulantov a pod. Domnievam sa však, že oblasť verejného obstarávania takisto spôsobila veľa problémov prostredníctvom klientelizmu, nedostatku transparentnosti a integrity. Zákazky boli opakovane udeľované nevyhnutne tým istým subjektom, ktoré, samozrejme, opakovane prekračovali termíny a rozpočty, ale nikdy za to neboli potrestané.
<P>
Vítam tento nový vývoj, prostredníctvom ktorého budeme schopní v rámci tohto procesu zabezpečiť najvyššiu možnú úroveň transparentnosti. Musíme však tiež zabezpečiť, aby v prípade subjektov rozhodujúcich o udelení týchto zákaziek išlo o dostatočne skúsené a nezávislé osoby a nie osoby určené stranami, ktoré sú pri moci.
<P>
Nakoniec by som chcel dodať, že zjednodušenie je, samozrejme, nevyhnutné, pretože nemá zmysel plytvať časom a peniazmi v rámci dôležitého, ale stále len predbežného procesu.
<SPEAKER ID="182" NAME="Antonio Tajani" LANGUAGE="FR">
Vážený pán predsedajúci, dámy a páni, Komisia a najmä pán komisár Barnier, ktorého dnes večer zastupujem, veľmi pozorne dohliadali na prípravu správy z vlastnej iniciatívy o novom vývoji v oblasti verejného obstarávania, ktorú predložil Parlament, a na rozpravu v súvislosti s pozmeňujúcimi a doplňujúcimi návrhmi.
<P>
Ako povedali pani Ţicăová, pani Comiová a pán Harbour, na zabezpečenie náležitého využitia verejných financií v záujme blaha občanov a malých a stredných podnikov je nevyhnutná dobrá disciplína v oblasti verejného obstarávania, predovšetkým so zreteľom na momentálny stav obmedzeného rozpočtu.
<P>
Pripomienky vyjadrené v správe náležite zohľadníme pri príprave nových iniciatív. Už sme začali pracovať na niektorých iniciatívach, ktoré reagujú na uvedené pripomienky. Útvary Komisie začali s hodnotením ex post so zameraním na smernice o verejnom obstarávaní. V súčasnosti pracujeme na oznámení objasňujúcom spôsob využívania verejného obstarávania v záujme podpory trvalo udržateľného rozvoja, sociálneho začlenenia a inovácií. Pracujeme aj na analýze judikatúry Súdneho dvora v súvislosti so vzájomnou spoluprácou verejných orgánov, ktorá nám umožní vymedziť rozsah tejto spolupráce a skutočnosť, či je alebo nie je obsiahnutá v rozsahu pôsobnosti európskych právnych predpisov v oblasti verejného obstarávania.
<P>
Pokiaľ ide o prípadné iniciatívy týkajúce sa koncesií, Komisia predpokladá výskyt dôkazného bremena a pracuje na štúdii vplyvu, ktorá bude dokončená v roku 2010. Toto hodnotenie je predpokladom akejkoľvek legislatívnej iniciatívy v tejto súvislosti. Ak sa zistí, že súčasný právny rámec obmedzuje hospodársky rozvoj alebo rozvoj nových, kvalitnejších služieb všeobecného záujmu, nepochybne túto situáciu budeme musieť napraviť nastolením väčšej transparentnosti, právnej istoty a jednoznačnosti v súvislosti s platnými pravidlami.
<P>
Na medzinárodnej úrovni robíme všetko, čo je v našich silách, s cieľom otvoriť trhy verejného obstarávania v rámci hlavných svetových hospodárstiev. V záujme zabezpečenia hospodárskej súťaže v rámci európskeho priemyslu je reciprocita základom všetkých našich rokovaní. Máme záujem o úzku spoluprácu s Parlamentom a chceme vás požiadať, aby ste k diskusii pristupovali konštruktívne a otvorene.
<SPEAKER ID="183" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v utorok 18. mája 2010).
