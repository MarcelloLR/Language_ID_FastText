<CHAPTER ID="022">
Odškodnenie cestujúcich v prípade konkurzu leteckej spoločnosti (rozprava) 
<SPEAKER ID="248" NAME="Predsedajúca">
Ďalším bodom programu je rozprava o otázke na ústne zodpovedanie o odškodnení cestujúcich v prípade konkurzu leteckej spoločnosti, ktorú Komisii predkladá Brian Simpson v mene Výboru pre dopravu a cestovný ruch-B7-0210/2009).
<SPEAKER ID="249" NAME="Brian Simpson">
autor. - Vážená pani predsedajúca, chcel by som sa poďakovať pánovi komisárovi Tajanimu za to, že je tu dnes večer s nami. Túto otázku som predložil v mene parlamentného Výboru pre dopravu a cestovný ruch vzhľadom na to, že poslanci sa začali v letných mesiacoch podrobne zaujímať o bankrot leteckej spoločnosti SkyEurope a požiadali ma, aby som v ich mene vystúpil s touto iniciatívou.
<P>
Je potrebné poznamenať, že od roku 2000 došlo v Európskej únii k bankrotu 77 leteckých spoločností a že v nepriaznivom, ale pravdepodobnom prípade sa môže ich počet v tejto náročnej hospodárskej situácii zvýšiť. Sme presvedčení, že je nevyhnutné, aby sme dnes večer využili túto otázku a v tejto chvíli aspoň začali rozpravu o najlepšom spôsobe ochrany spotrebiteľov a cestujúcich v leteckej doprave v Európskej únii.
<P>
Letecká spoločnosť SkyEurope mala sídlo na Slovensku. Boli sme svedkami toho, ako cestujúci uviazli v cieľových miestach bez ubytovania, alebo dokonca bez možnosti vrátiť sa letecky domov. Problémom bolo aj to, že mnohým z týchto ľudí bolo povedané, že odškodnenie alebo dokonca náhrada nepripadajú do úvahy, keďže si svoju letenku nezakúpili kreditnou kartou ani nerezervovali prostredníctvom cestovnej kancelárie. Išlo o cestujúcich, ktorí si letenku rezervovali cez internet prostredníctvom svojich účtov, spôsobom, ktorý sa v posledných rokoch čoraz viac využíva.
<P>
Tento prípad nie je ojedinelý. K podobným situáciám došlo minulý rok v mojej rodnej vlasti, v Spojenom kráľovstve, keď zbankrotovala spoločnosť Excel Airways a neodškodnila viac než 200 000 ľudí, ktorých ponechala s finančnou stratou na veľkom množstve letísk v celej Európe, pričom za zabezpečenie ubytovania a letov domov zaplatili ďalšie peniaze.
<P>
Mnohí z týchto ľudí nie sú pravidelní obchodní cestujúci alebo pravidelní cestujúci ako my a nemajú finančné prostriedky na riešenie neočakávaných situácií tohto druhu. Bežne pochádzajú z rodín, ktoré míňajú svoje úspory na rodinné dovolenky, a nakoniec svoje ťažko zarobené peniaze vyhodia do vzduchu len preto, že sa dopustili malej chyby.
<P>
Súčasný stav je v tomto prípade jednoznačne neprijateľný. V Európskej únii a Európskom parlamente by sme mali byť hrdí na našu tradíciu v oblasti práv cestujúcich. Boli sme svedkami zavedenia náhrad pri odmietnutí nástupu do lietadla, aj keď si uvedomujeme, že v tejto súvislosti je stále čo riešiť. Boli sme svedkami zavedenia práv na pomoc a prísnejších zákonov o transparentnosti pri stanovení ceny leteniek, ako aj prísnych kompenzačných opatrení v rámci smernice o balíku cestovných služieb. V skutočnosti som presvedčený, že sme sa venovali väčšine základných problémov v súvislosti s ochranou spotrebiteľa v leteckej doprave. Zjavne sa však vyskytol nedostatok, ktorý je potrebné odstrániť.
<P>
Ak si rezervujete let prostredníctvom cestovnej kancelárie, týka sa vás smernica o balíku cestovných služieb. Ak si rezervujete let cez leteckú spoločnosť lietajúcu pravidelne, vzťahujú sa na vás jej pravidlá, ale ak si cez internet rezervujete iba miesto v lietadle, potom sa vás netýkajú ani smernica, ani pravidlá leteckej spoločnosti. Je to nezvyčajné. Je to nedostatok, ktorý sa Parlament spolu s Komisiou snažia odstrániť.
<P>
V rámci tejto otázky sme tiež uvažovali nad zriadením rezervného kompenzačného fondu. Nesmie sa to však chápať ako požiadavka Parlamentu alebo Komisie. Želáme si iba začať rozpravu o tom, aké mechanizmy by nám mohli najviac pomôcť pri riešení uvedeného problému. Zmysel tejto otázky teda spočíva v začatí dialógu s Komisiou v nádeji, že budeme môcť odstrániť spomínaný nedostatok a nájsť riešenie tohto vážneho problému najmä pre tých ľudí, ktorí sa stanú obeťou platobnej neschopnosti leteckej spoločnosti.
<P>
Teším sa na spoluprácu s Komisiou pri snahe o nájdenie riešenia tohto problému spolu s naším výborom a na vypočutie si stanovísk ostatných poslancov.
<SPEAKER ID="250" NAME="Antonio Tajani" LANGUAGE="IT">
Vážená pani predsedajúca, som vďačný pánovi Simpsonovi a celému Výboru pre dopravu a cestovný ruch za predloženie tejto citlivej otázky do pozornosti Parlamentu. Uvedená otázka mi ponúka príležitosť znova formálne zopakovať tvrdenia z posledných týždňov po útrapách mnohých európskych občanov, mnohých cestujúcich, v dôsledku bankrotu niektorých leteckých spoločností.
<P>
Tento Parlament si je vedomý, že ochrana cestujúcich vo všetkých odvetviach dopravy je mojou skutočnou prioritou. Tvrdil som to na vypočutí, keď mi Parlament vyjadril dôveru a dnes večer by som to rád zopakoval. Som presvedčený, že všetci musíme prijať opatrenia s cieľom nájsť konkrétne právne riešenie, aby sme v neposlednom rade zabránili tomu, aby sa s cestujúcimi, ktorí si, ako povedal pán Simpson, kúpili obyčajnú letenku od leteckej spoločnosti, ktorá následne zbankrotovala, zaobchádzalo inak ako s cestujúcimi, ktorí si svoju letenku kúpili ako súčasť komplexnejšieho balíka dovolenkových služieb.
<P>
Som preto presvedčený, že prvým krokom je využitie zdrojov, ktoré už máme k dispozícii. Inými slovami, verejnosť musí čo najúčinnejšie uplatňovať všetky nariadenia, aj keď sú neúplné a tiež vedú k nezrovnalostiam. S rovnakým cieľom optimalizovať dostupné zdroje bola napríklad pri bankrote leteckej spoločnosti SkyEurope vyzvaná sieť európskych centier ochrany spotrebiteľa, aby poskytovala poradenstvo spotrebiteľom o ich právach a zhromažďovala sťažnosti. Okrem toho však musíme ponúknuť lepšiu ochranu cestujúcim pri bankrote leteckej spoločnosti. Cestujúci s rezerváciami, ktoré následne prepadnú, musia mať nárok na náhradu a v niektorých prípadoch na návrat do vlasti. Ide o zložitý problém, čo znamená, že musíme starostlivo posúdiť opatrenia, ktoré máme prijať.
<P>
Komisia už začala pracovať na tom, aby praktickým spôsobom reagovala na uvedené otázky. Na našu žiadosť sa už vykonala dôležitá štúdia o dôsledkoch bankrotu v odvetví leteckej dopravy, najmä pokiaľ ide o cestujúcich. Táto podrobná štúdia praktickým spôsobom vysvetľuje dôsledky bankrotov a ich vplyv na 700 miliónov alebo viac cestujúcich prepravovaných každý rok v celej Európskej únii.
<P>
Štúdia ponúka rôzne možné scenáre vymedzenia najlepších riešení rôznych problémov v dôsledku bankrotov, predovšetkým v súvislosti s náhradou a návratom do vlasti, ako som práve uviedol. Pokiaľ ide o náhradu a návrat do vlasti, bolo možné formulovať rôzne riešenia, od založenia garančných fondov cez vytvorenie systémov povinného poistenia pre cestujúcich alebo letecké spoločnosti až po predstavu zavedenia cielených zmien v rámci vnútroštátneho konkurzného práva.
<P>
Vo februári tohto roka som poslal štúdiu pánovi Costovi, ktorý v tom čase predsedal Výboru pre dopravu a cestovný ruch. Komisia v súčasnosti pokračuje v analýze rôznych možností na základe uvedenej štúdie a sústreďuje sa predovšetkým na dôsledky pre spotrebiteľov a odvetvie leteckej dopravy. V našej analýze zohľadníme všetky aspekty tejto rozpravy a využijeme prínos všetkých zúčastnených strán. V rovnakom duchu Komisia v najbližších týždňoch začne proces rozsiahlych verejných konzultácií o právach cestujúcich v odvetví leteckej dopravy.
<P>
V tejto súvislosti a bez toho, aby sme podceňovali rozdiely a charakteristické znaky balíka dovolenkových služieb, Komisia tiež zohľadní hodnotenie vplyvu, ktoré práve prebieha a ktoré sa týka smernice 90/314 súvisiacej práve s balíkom dovolenkových služieb. Urobí to z tohto dôvodu, že jedným z hlavných cieľov procesu verejnej konzultácie bude stanoviť dôsledky pre cestujúcich leteckých spoločností, ktoré zbankrotujú, a možné riešenia na nápravu vzniknutej situácie. Spolu s verejnou konzultáciou sa vypracuje aj štúdia s cieľom, ako som už uviedol, analyzovať dôsledky rôznych možných riešení.
<P>
Podľa môjho názoru bude mať prínos Parlamentu, samozrejme, zásadný význam aj vzhľadom na odhodlanie, s ktorým Výbor pre dopravu a cestovný ruch spolupracoval, aby dnes predložil túto otázku na ústne zodpovedanie. Som presvedčený, že v nasledujúcich týždňoch budeme môcť účinne spolupracovať, aby sme spolu určili najlepšie riešenie na splnenie potrieb cestujúcich a na účinné zabezpečenie ich práv v prípade bankrotu leteckých spoločností.
<SPEAKER ID="251" NAME="Marian-Jean Marinescu" LANGUAGE="RO">
V súčasnej celosvetovej hospodárskej kríze s kolísavými cenami pohonných látok a náročnejším konkurenčným prostredím prevádzkovatelia leteckej dopravy, predovšetkým nízkonákladové letecké spoločnosti, prežívajú veľmi ťažké časy. Zvýšenie cien leteniek nepripadá v súčasnej situácii do úvahy, pretože zvýšenie poplatkov za služby, ktoré uplatňujú niektoré nízkonákladové spoločnosti, môže spôsobiť ešte výraznejšie zníženie počtu cestujúcich.
<P>
Finančné straty, ktoré letecké spoločnosti utrpeli v roku 2009, dosiahnu výšku približne 11 miliárd USD. Z tejto situácie by sa mali dostať až o ďalšie tri roky. V tejto súvislosti došlo k situácii, ktorú si nikto neželá a v ktorej letecké spoločnosti bankrotujú. V prípade bankrotu neexistujú v dôsledku nedostatku primeraných právnych predpisov praktické prostriedky na vymáhanie náhrady hodnoty leteniek alebo na prepravu cestujúcich, ktorí uviazli v cudzine, späť domov. Podpora, aj keď skromná, ktorú ponúkli európske letecké spoločnosti cestujúcim zbankrotovanej spoločnosti, ako to bolo uvedené v prípade spoločnosti SkyEurope, je sama osebe obdivuhodná. Poskytuje však iba dočasné riešenie na prekonanie konkrétnej krízy. Na druhej strane, nemôžeme neustále ospravedlňovať túto ťažkú situáciu samotnou hospodárskou krízou. Letecké spoločnosti totiž bankrotovali ešte pred jej začiatkom.
<P>
Prísnejšie kontroly finančnej situácie leteckých dopravcov, najmä v prípade nízkonákladových spoločností, prísnejšia kontrola zlúčení a prevzatí leteckých spoločností, ako aj vytvorenie rozsiahleho garančného fondu sú iba niektoré riešenia, ktoré by z dlhodobého hľadiska mohli cestujúcim ponúknuť ochranu v prípade bankrotu leteckej spoločnosti.
<SPEAKER ID="252" NAME="Saïd El Khadraoui" LANGUAGE="NL">
Vážená pani predsedajúca, pán komisár, dámy a páni, naša skupina sa snažila o začatie rozpravy o probléme bankrotov v odvetví leteckej dopravy, keďže v skutočnosti už nerozprávame len o jedinom prípade. Ako už uviedol môj kolega pán Simpson, predseda nášho výboru, od roku 2000 došlo k 77 bankrotom, je pravda, že predovšetkým menších spoločností. To tiež znamená, že mnoho tisíc ľudí prišlo istým spôsobom o svoje peniaze za letenky alebo boli niekde ponechaní sami na seba. V tomto zložitom období pre odvetvie leteckej dopravy sa môžeme obávať ďalších prípadných bankrotov. Musíme teda niečo spraviť.
<P>
Je, samozrejme, pravda, že členské štáty musia tiež zohrávať istú úlohu pri monitorovaní úverovej bonity a finančnej spôsobilosti leteckých spoločností. Je to správny a primeraný prístup. My však musíme vytvoriť na európskej úrovni ochranný mechanizmus s cieľom zabezpečiť, aby cestujúcim uviaznutým na letisku bola poskytnutá pomoc. Vyzývame preto Komisiu, aby pri predkladaní osobitného návrhu postupovala rýchlejšie najmä z toho dôvodu, že, ako ste uviedli, systémy vrátane predpisov pre ľudí, ktorí si rezervujú balík cestovných služieb, už fungujú vďaka všetkým druhom iných právnych predpisov vo forme garančného fondu a podobných systémov. Istým spôsobom teda existujú rozdiely medzi tými, ktorí si rezervujú let prostredníctvom cestovných kancelárií, a tými, ktorí si rezervujú letenku cez internet. Som presvedčený, že toto je ďalší problém, ktorý musíme vyriešiť.
<P>
Dozvedel som sa, že ste v procese konzultácie so zainteresovanými stranami. Máte v úmysle predložiť návrh v priebehu nasledujúceho roka. Domnievam sa, že naozaj musíme urýchliť prijatie našich opatrení. Namiesto čakania do konca budúceho roka by sme možno mali hľadať riešenie o čosi skôr. Vyjadrime sa preto bezodkladne o osobitnom legislatívnom návrhu, aby sme mohli začať diskusiu o praktických podrobnostiach určitého druhu poistenia v prípade bankrotu.
<P>
Na záver by som chcel uviesť, že rád počujem slová pána komisára o tom, že môžeme očakávať isté všeobecné vyhlásenie o právach cestujúcich v odvetví leteckej dopravy. Uvedomujeme si, že platné právne predpisy sa vo všetkých oblastiach neuplatňujú v plnej miere, rovnomerne alebo uspokojivo. Vyžaduje si to našu pozornosť a som si istý, že by sme sa k tejto otázke mali vrátiť.
<SPEAKER ID="253" NAME="Gesine Meissner" LANGUAGE="DE">
Vážená pani predsedajúca, pán komisár, ďakujem za vašu odpoveď. Som tiež členkou Výboru pre dopravu a cestovný ruch a považujem za veľmi dôležité, že táto otázka je súčasťou dnešného programu. Pán Simpson nám ju už vlastne predstavil.
<P>
Pokiaľ ide o cestujúcich v leteckej doprave, problematika ochrany spotrebiteľa v súčasnom stave má nedostatky. Uvedené nedostatky sa týkajú platobnej neschopnosti leteckých spoločností, ako sme o tom už diskutovali. Podľa môjho názoru je mimoriadne dôležité podporovať práva spotrebiteľov a to presne robíme. Snažíme sa čo najviac chrániť spotrebiteľov.
<P>
Rada by som spomenula ďalší aspekt z pohľadu našej skupiny, ktorý nebol do tejto chvíle uvádzaný. Domnievam sa však, že je rovnako dôležité ho zvážiť. Samozrejme, že chceme, aby boli chránené práva spotrebiteľov. Chceme však tiež to, aby spotrebitelia mali možnosť voľby. Keď uvažujeme nad odstránením tohto nedostatku, môže dôjsť k tomu, že návrh, ktorý vypracuje Komisia, vyústi do nadmernej regulácie, čo môže následne viesť k zamedzeniu inovácie v súvislosti s možnosťami v tejto oblasti.
<P>
Spotrebiteľské právo znamená, samozrejme, aj to, že by sme mali mať možnosť výberu medzi rôznymi ponukami, napríklad od leteckých spoločností. Napríklad, v súčasnosti je trendom, že namiesto niektorých paušálnych zájazdov sú ponúkané niektoré veľmi lacné lety. To spotrebitelia tiež veľmi vítajú.
<P>
Nechápte ma zle, prosím. Nechcem žiadnym spôsobom oslabovať práva spotrebiteľov. Ochrana uvedených práv je pre mňa rovnako veľmi dôležitá a naozaj potrebujeme vhodný nástroj na jej dosiahnutie. Mali by sme však zvážiť perspektívy, ktoré potrebujeme zohľadniť, aby sme zabezpečili to, že v súvislosti s leteckou dopravou naozaj zostane veľký priestor na výber a že sa na trhu vyskytnú nové možnosti, pričom však budú spotrebitelia chránení a nebudú mať žiadne druhy finančných problémov, ak by mala letecká spoločnosť zbankrotovať alebo podať návrh na vyhlásenie konkurzu.
<P>
Rada v tejto súvislosti počujem, že hľadáte riešenie. Smerovanie bolo, samozrejme, jasné v tom, že môže tiež vzniknúť fond pomoci. Teším sa na diskusiu vo výbore, ktorá sa možno uskutoční ešte tento rok.
<SPEAKER ID="254" NAME="Eva Lichtenberger" LANGUAGE="DE">
Vážená pani predsedajúca, pán komisár, dámy a páni, o finančných predpokladoch prístupu na trh pre letecké spoločnosti sa už, samozrejme, vo Výbore pre dopravu a cestovný ruch diskutovalo. Vtedy bola predložená otázka garančných fondov. V tom čase ju však väčšina zrejme nepovažovala za dostatočne dôležitú alebo podstatnú.
<P>
V súčasnosti sme svedkami prípadov, ktoré nám naozaj poskytujú dôvody na zamyslenie a reguláciu. V tejto oblasti totiž reguláciu potrebujeme. V prvom rade musíme neustále zabezpečovať dodržiavanie práv cestujúcich, ktoré na tomto mieste prijímame kvôli ochrane spotrebiteľov.
<P>
Otázka odmietnutia nástupu do lietadla a mnoho týchto prípadov, ktorých sme, nanešťastie, boli svedkami, ukazuje, že akékoľvek nedostatky sa okamžite využívajú. To si vyžaduje našu pozornosť a reguláciu. Budeme pravdepodobne musieť prijať riešenie v podobe garančného fondu alebo určitého druhu poistenia, ak chceme primerane chrániť cestujúcich pred týmito obchodnými praktikami. Stačí, ak sa bližšie pozrieme na posledný prípad. Ešte v posledný deň boli zverejnené vyhlásenia o tom, že všetko je v poriadku. Mnoho ľudí týmto vyhláseniam dôverovalo.
<P>
Pri tomto druhu riešenia sa však musí zaručiť, že všetky zúčastnené strany budú niesť svoj podiel zodpovednosti a že nepovedie k tomu, že niekoľko leteckých spoločností vrátane nízkonákladových bude pohodlne stáť v úzadí a nechá ostatných znášať riziko. Spravodlivý trh nielenže ochráni cestujúcich pred nespravodlivými praktikami, ale ochráni aj konkurentov.
<SPEAKER ID="255" NAME="Ryszard Czarnecki" LANGUAGE="PL">
Vážená pani predsedajúca, v priebehu posledných deviatich rokov zbankrotovalo v Európskej únii takmer 80 leteckých spoločností. Dnes sme sa tu dozvedeli, ako počas posledných prázdnin zbankrotovala lacná letecká spoločnosť SkyEurope a pripravila tisíce svojich klientov o peniaze. Situácia sa opakuje. Samozrejme, že netrpia vlastníci súkromného lietadla, ale ľudia, ktorí sú často horšie situovaní a ktorí si mesiace šetria peniaze na letenku do cudziny. Domnievam sa, že v tejto situácii musí Európsky parlament, a ja vystupujem ako člen Výboru pre dopravu a cestovný ruch, veľmi dôsledne trvať na tom, aby Európska komisia prijala zásady právnej ochrany cestujúcich a klientov, čo znamená aj zásady finančnej ochrany. Vytvorením osobitnej rezervy na odškodnenie cestujúcich a klientov zbankrotovaných leteckých spoločností môžeme predchádzať situáciám, ktorých svedkami sme boli v posledných desiatich rokoch, keď prinajmenšom tisíce ľudí navždy prišli o peniaze. Toto je konkrétne opatrenie, ktoré od nás občania členských štátov Európskej únie očakávajú.
<SPEAKER ID="256" NAME="Jaromír Kohlíček" LANGUAGE="CS">
Rád by som poďakoval pánovi Brianovi Simpsonovi za vynikajúci úvod k tejto problematike. Nedávno zbankrotovalo rýchlo po sebe niekoľko leteckých spoločností. Problém sa neobmedzil iba na nízkonákladových dopravcov, hoci sú to najmä tieto spoločnosti. Keby sa to netýkalo stoviek cestujúcich uviaznutých v destináciách, z ktorých je zložité vrátiť sa domov, o nič vážne by nešlo. V rôznych priemyselných odvetviach sa z času na čas vyskytnú problémy a vo všeobecnosti sa nakoniec nájde riešenie. V tomto prípade ide o tisíce ľudí, často s malými deťmi a bez primeraných finančných prostriedkov. Je preto potrebné vyslať jasný signál o tom, že máme riešenie. Spočíva v kapitálovej primeranosti a poistení spiatočnej cesty. Som presvedčený, že Komisia a členské štáty EÚ sú schopné nájsť rýchle riešenie problémov cestujúcich. Problémy leteckých spoločností si, samozrejme, budú vyžadovať iné riešenie. Kríza v tomto sektore si vyžaduje primerané nástroje a verím, že tieto primerané nástroje sa využijú.
<SPEAKER ID="257" NAME="Juozas Imbrasas" LANGUAGE="LT">
Spoločnosti v období hospodárskej recesie bankrotujú a letecké spoločnosti nie sú výnimkou. V Litve tiež tento rok podala návrh na vyhlásenie konkurzu litovská letecká spoločnosť FlyLAL. Je to jedna z desiatok európskych leteckých spoločností, ktoré tento rok zbankrotovali. Aj napriek tomu, že právne predpisy, ktoré prijal Európsky parlament, poskytujú dostatočné záruky a náhradu pre cestujúcich, ak z dôvodu chyby na strane leteckej spoločnosti nemôžu načas vzlietnuť na plánovanej trase alebo majú problémy s batožinou, nároky cestujúcich možno uplatniť len vtedy, ak letecká spoločnosť nemá finančné ťažkosti. Po tom, ako spoločnosť podá návrh na vyhlásenie konkurzu, cestujúci, ktorí si kúpili letenky, prídu zvyčajne o všetky svoje peniaze. Vzhľadom na to, že národné vládne inštitúcie sledujú činnosti a poskytujú licenciu na činnosti leteckých spoločností a poskytujú oprávnenie na lety, Komisia odporučila to, že v prípade bankrotu leteckej spoločnosti by vlády mohli a mali okamžite vrátiť peniaze za kúpené letenky cestujúcim danej leteckej spoločnosti a neskôr ich získať postúpením práv od zbankrotovanej spoločnosti. Mali by sme tiež rokovať o návrhu, ktorý predložil pán Simpson, o rezervnom kompenzačnom fonde. O tomto naliehavom probléme môžeme rokovať a najlepšie riešenie nájsť doplnením nariadenia prijatého Európskym parlamentom a Radou o všeobecných pravidlách týkajúcich sa vykonávania služieb leteckej dopravy. Prispeli by sme tak k bezpečnosti cestujúcich, ktorí využívajú služby leteckých spoločností.
<SPEAKER ID="258" NAME="Artur Zasada" AFFILIATION="PPE">
(PL) Vážená pani predsedajúca, pán komisár, skutočnosť, že povinnosti leteckých spoločností vo vzťahu k cestujúcim nekončia ani v prípade bankrotu, je zrejmá a mala by sa považovať za východiskový bod tejto veľmi potrebnej diskusie, ktorú začal pán Simpson.
<P>
Preto som s údivom počúval vysvetlenia hovorcu spoločnosti SkyEurope. Ronald Schranz vyjadril ľútosť nad ťažkosťami, ktoré cestujúcim vznikli. Zdôrazňujem slovo "ťažkosti". Uviedol tiež, že klienti zbankrotovaného podniku, ktorí čakajú na letiskách v zahraničí, si musia sami vyhľadať alternatívne spôsoby návratu domov. Podľa hovorcu sa uvedená záležitosť týkala niekoľkých tisícov ľudí. Nebol však schopný poskytnúť presné údaje. Pre predstaviteľa spoločnosti SkyEurope to bol len štatistický údaj. Zabudol však, že uvedený údaj zahŕňal mnoho tisícov osobných drám cestujúcich, ktorí sa nemohli dostať domov, k rodine alebo do práce. Z tohto príkladu vyplýva potreba čo najskôr regulovať túto problematiku. SkyEurope bola spoločnosť kótovaná na burze. Mali sme o nej teda viac informácií. V prípade lacných leteckých spoločností to nie je vždy tak. Môže sa stať, že nedávna bratislavská nočná mora sa zopakuje na ďalšom európskom letisku.
<P>
V tejto chvíli prebieha vášnivá diskusia, v ktorej sa navrhujú rôzne riešenia tohto dôležitého problému. Spomína sa špeciálny fond vytvorený na základe prirážky k cenám leteniek a tiež poistenie proti bankrotu. Sú to cenné iniciatívy. Majú však vplyv na cenu leteniek. V čase krízy potrebujeme postup, ktorý na jednej strane pomôže cestujúcim a na strane druhej nezhorší už aj tak zložitú finančnú situáciu leteckých spoločností.
<P>
Preto by som rád položil otázku a predložil návrh pánovi komisárovi. Nemohlo by čiastočné riešenie spočívať v myšlienke "solidarity na nebi", ktorá by zahŕňala zásadu spoločnej zodpovednosti leteckých spoločností za cestujúcich? Áno, solidarita, myšlienka, ktorá má pre mňa, Poliaka, mimoriadnu cenu. Mala by to byť odpoveď a úloha, ktorú by bolo možné okamžite uplatňovať. Môj návrh vychádza z predstavy, že cestujúci zbankrotovanej leteckej spoločnosti uviaznutí na letisku by mohli využiť lietadlo inej leteckej spoločnosti letiacej rovnakým smerom, samozrejme, za predpokladu, že na palube sú voľné miesta. Akékoľvek vzniknuté náklady by si medzi sebou vyrovnali dotknuté letecké spoločnosti. Chcel by som pána komisára požiadať o odpoveď.
<SPEAKER ID="259" NAME="Olga Sehnalová" AFFILIATION="S&amp;D">
(CS) Vážený pán komisár, dámy a páni, bankrot leteckej spoločnosti SkyEurope upriamil pozornosť na všeobecný problém nedostatočnej ochrany spotrebiteľa v prípade cestujúcich leteckých spoločností. Nejde o fiktívny problém. Mala som možnosť osobne stretnúť niekoľko zákazníkov postihnutých bankrotom tejto leteckej spoločnosti. Zhodou okolností išlo o hostí z francúzskeho partnerského mesta Chateau d'Ain, ktorí prišli na stretnutie v meste Kroměříž na východe Českej republiky, ktoré zastupujem. Ich spiatočná cesta bola veľmi frustrujúcou skúsenosťou, ktorej súčasťou bola nútená jednodňová zastávka na pražskom letisku.
<P>
Uvádzam túto skúsenosť, aby som zdôraznila, že spoločnosť SkyEurope nebola bežnou nízkonákladovou spoločnosťou. Ponúkala svojim cestujúcim služby podobné službám tradičných leteckých spoločností a lietala na významné letiská. Jej služby využívala široká škála zákazníkov. Pre zákazníkov, pre ktorých najdôležitejším nebol dátum letu, ale cena letenky, bola SkyEurope v Českej republike prednostnou voľbou. Spoločnosť SkyEurope bola tiež jedným z najdôležitejších klientov najväčšieho letiska v Českej republike Praha-Ruzyně. Bankrot spoločnosti SkyEurope sa však netýkal len ľudí na letiskách, ale aj 280 000 ďalších klientov, ktorí si kúpili letenky. Podľa dostupných informácií sa letenky predávali až do chvíle vyhlásenia bankrotu.
<P>
Ľudia, ktorí si nekúpili letenky pomocou kreditnej karty, nemajú prakticky žiadnu možnosť dostať svoje peniaze späť. Letecké spoločnosti nemajú zákonnú povinnosť poistiť sa v prípade bankrotu, takže niektoré z nich toto poistenie neuzavrú. Cestujúci preto musia prihlásiť svoju pohľadávku v rámci konkurzného konania. Možnosť získať peniaze späť týmto spôsobom je zanedbateľná. Nastal preto čas, aby sme s tým niečo spravili. Chcela by som poďakovať Výboru pre dopravu a cestovný ruch za to, že túto problematiku prijal za svoju a Komisii za sľub, že sa ňou bude zaoberať. Som si istá, že bude predložené riešenie, ktoré podporí dôveru zákazníka v odvetvie leteckej dopravy, ktorú tak dramaticky ovplyvnila svetová hospodárska kríza.
<SPEAKER ID="260" NAME="Oldřich Vlasák" AFFILIATION="ECR">
(CS) Vážená pani predsedajúca, dámy a páni, rozsiahle bankroty leteckých spoločností v tomto roku nás nútia opäť sa zamyslieť nad tým, či zjednotený vnútorný trh pre leteckú dopravu funguje správne. Aj napriek tomu, že niekoľko významných dopravcov skrachovalo a situácia v odvetví sa naďalej zhoršuje z dôvodu zvýšenia cien paliva a pomalšieho hospodárskeho rastu, podľa môjho názoru určite nie je dôvod na paniku. Predtým, než sa vydáme neistou cestou regulácie, nemali by sme zabúdať, že EÚ zaznamenala veľký rozmach nízkonákladových spoločností v leteckej doprave a posilnenie hospodárskej súťaže medzi všetkými leteckými spoločnosťami EÚ vďaka liberalizačným opatreniam.
<P>
Bývalé vysoko regulované priemyselné odvetvie s nákladnými letenkami sa zmenilo na dynamické odvetvie so službami, ktoré vďaka prijateľným cenám v EÚ využíva čoraz väčší počet cestujúcich, ktorí by si to v minulosti nemohli dovoliť. Pozorne teda zvážme spôsob zvýšenia ochrany spotrebiteľov, v tomto prípade zákazníkov leteckých spoločností, bez toho, aby sme ohrozili účinný trh leteckej dopravy. Návrh na zavedenie povinného poistenia proti bankrotu pre letecké spoločnosti už bol v Európskom parlamente predložený v nedávnej minulosti. Je preto správne zvážiť spôsob realizácie tohto návrhu.
<SPEAKER ID="261" NAME="Christine De Veyrac" AFFILIATION="PPE">
(FR) Vážená pani predsedajúca, pán podpredseda Komisie, dámy a páni, otázka na ústne zodpovedanie, o ktorej dnes večer rokujeme, odhaľuje, ako mnohí uviedli, existenciu skutočného právneho vákua, v dôsledku ktorého sú cestujúci v prípade bankrotu leteckej spoločnosti ponechaní bez záruk.
<P>
Samozrejme, že európske právne predpisy chránia cestujúcich, ktorí si kúpili svoje letenky v rámci dovolenkového balíka. Nechráni však tých, ktorí si letenku kupujú cez internet. Ako uviedol pán El Khadraoui, správanie spotrebiteľov sa vyvinulo s rozvojom internetu a zákonodarné orgány musia tento vývoj nasledovať, aby chránili našich európskych spoluobčanov. V súčasnosti si kupuje letenky cez internet veľký počet cestujúcich. Vzhľadom na to, že nízkonákladové spoločnosti predávajú svoje letenky takmer výhradne cez internet, tento jav postihuje najmä mladých ľudí a ľudí s najnižšími príjmami. Je neprijateľné, aby títo cestujúci nemali východisko v prípade bankrotu leteckej spoločnosti, od ktorej si kúpili letenku. Je to neprijateľné o to viac, že v niekoľkých posledných mesiacoch zažilo odvetvie leteckej dopravy nebývalú krízu, ktorá spôsobila značné obmedzenie leteckej dopravy. Všetci vieme, že táto kríza je horšia než tá, ktorá postihla odvetvie po 11. septembri, a že mnohé letecké spoločnosti zbankrotovali.
<P>
Je preto nevyhnutné, aby nám Európska komisia - a viem, pán podpredseda, že si to uvedomujete - čo najskôr predložila skutočné riešenia, aby sme mohli chrániť cestujúcich, ak letecká spoločnosť, ktorou mali letieť, zbankrotuje, bez ohľadu na spôsob, akým si rezervovali letenku.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Vážená pani predsedajúca, pán komisár, teší ma, že dnes rokujeme o tejto otázke. Domnievam sa však, že sa týka len jedného z možných prípadov zániku spoločnosti. Ide o finančný bankrot alebo platobnú neschopnosť.
<P>
Sú však aj iné situácie, v ktorých letecké spoločnosti môžu prestať fungovať alebo zastaviť svoju činnosť. Mám na mysli prípady, keď je platnosť ich licencie pozastavená z bezpečnostných dôvodov, keď je spoločnosť dobrovoľne zatvorená alebo keď je zatvorená z iného než finančného dôvodu. Uvedené situácie spôsobujú rovnaké problémy, ako sú tie, o ktorých dnes diskutujeme, keď sú cestujúci bezmocní, pretože nie sú odškodnení za náklady na cestu, alebo ak sú, toto odškodnenie v niektorých prípadoch zahŕňa značné náklady.
<P>
Domnievam sa, že nariadenie o odškodnení cestujúcich v prípade oneskorenia alebo zrušenia letu by mohlo byť jedným z možných nástrojov. Neverím však, že to stačí.
<P>
V tejto súvislosti by som rada požiadala Komisiu, aby zvážila možnosť predloženia legislatívnych opatrení pre iné prípady, pre tie, ktoré som spomínala a ktoré presahujú bankrot leteckej spoločnosti a nevzťahujú sa na ne platné právne predpisy Spoločenstva. Inak napriek všetkým našim dobrým úmyslom podstupujeme riziko, že nebudeme úspešní a poskytneme právne krytie pre jednu osobitnú situáciu, pričom vynecháme mnoho cestujúcich, ktorých môže tiež postihnúť zatvorenie leteckej spoločnosti, aj keď jeho dôvod nebude ekonomického ani finančného charakteru.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Ak chceme mať efektívny vnútorný trh, potrebujeme politiku Spoločenstva v oblasti ochrany spotrebiteľa. V tejto oblasti podnikla Európska únia v priebehu rokov dôležité kroky a prijaté opatrenia zabezpečili zvýšenie úrovne ochrany spotrebiteľa v oblastiach, ako sú balíky dovolenkových služieb a práva cestujúcich.
<P>
Veľká väčšina sťažností európskych spotrebiteľov sa však týka porušovania práv cestujúcich v leteckej doprave. Mnohé z týchto sťažností podali cestujúci, ktorých lety boli zrušené pre úpadok leteckých spoločností alebo organizátorov zájazdu. V týchto prípadoch sa spotrebitelia dozvedeli o problémoch až vtedy, keď sa let neuskutočnil podľa cestovného poriadku.
<P>
Hoci smernica Rady Európskej únie 90/314/EHS o balíku cestovných, dovolenkových a výletných služieb chráni cestujúcich, ak sa organizátor zájazdu dostane do likvidácie, nechráni ich však v prípade leteniek predaných jednotlivcom. Okrem toho v prípade odmietnutia nástupu do lietadla nemajú, ak dôjde k mimoriadnym okolnostiam, ktoré zahŕňajú aj úpadok leteckej spoločnosti, nárok na odškodnenie. Podľa nedávneho prieskumu vzrástol medzi rokmi 2000 a 2008 počet bankrotov leteckých spoločností v Európskej únii na 79. Podľa prieskumu 41 % leteckých spoločností, ktoré zbankrotovali v rokoch 2005 až 2008, prevádzkovalo regionálne lety, zatiaľ čo 17 % tvorili nízkonákladové letecké spoločnosti.
<P>
Aké kroky teda môžeme podniknúť, aby sme cestujúcim za takýchto okolností poskytli lepšiu ochranu? Možné riešenia zahŕňajú systém poistenia cestujúcich, ktorý by pokrýval tieto prípady, prísnejší systém dohľadu, ako aj vypracovanie právnych predpisov, ktoré cestujúcim zaručia v takýchto situáciách odškodnenie.
<SPEAKER ID="264" NAME="Zita Gurmai" AFFILIATION="S&amp;D">
Vážená pani predsedajúca, odškodnenie cestujúcich v prípade úpadku leteckej spoločnosti nie je len otázkou peňazí. Týka sa aj oveľa vážnejších otázok, ako napríklad bezpečnosti, dostupnosti služieb a konkurencieschopnosti. V krízových časoch sa každé odvetvie hospodárstva ocitá v neistej situácii a letecká doprava nie je žiadnou výnimkou. Je veľmi dôležité, aby neklesla dôvera občanov v prevádzkovateľov leteckej dopravy, pretože by to viedlo k značnému poklesu dopytu a tým ešte väčšiemu oslabeniu finančnej situácie leteckých spoločností. To môže ovplyvniť celkovú hospodársku situáciu a konkurencieschopnosť Európy.
<P>
Odškodnenie cestujúcich sa týka aj dostupnosti služieb. Myslím si, že každý človek v Európe musí mať možnosť cestovať letecky, ak si to želá. Preto musíte pripustiť, že potrebujeme bezpečné, no nízkonákladové letecké spoločnosti, cestovať ktorými si môže dovoliť každý. Tieto letecké spoločnosti by mali mať stabilné finančné zázemie, pretože bezpečnosť neznamená len bezpečnosť v prípade nehody, ale týka sa aj toho, že ak si kúpim letenku, mala by som mať istotu, že v čase cesty tu bude lietadlo, ktoré ma dopraví do cieľa mojej cesty.
<P>
Toto všetko pridáva našej ústnej otázke na dôležitosti a skutočnosť, že od roku 2000 sa v Európe dostalo do likvidácie takmer 80 leteckých spoločností, jej dodáva naliehavosť. Potreba jasnej regulácie v tejto oblasti je zrejmá. Preto by som pána komisára rada poprosila, aby sa touto vecou vážne zaoberal a čo najrýchlejšie prišiel s perspektívnym riešením.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Vážená pani predsedajúca, pán Tajani, asi pred mesiacom sa dostala do likvidácie nízkonákladová letecká spoločnosť SkyEurope, ktorá podala návrh na vyhlásenie konkurzu. Napriek tomu, že analytici v oblasti leteckého priemyslu tento úpadok už dlhší čas predpokladali, SkyEurope predávala letenky na svoje lety ešte aj deň pred podaním návrhu na vyhlásenie konkurzu. V dôsledku toho stovky cestujúcich na linkách tejto spoločnosti neprišli len o možnosť uskutočniť svoje plánované cesty, ale predovšetkým utrpeli značné finančné straty spôsobené úpadkom leteckej spoločnosti. V oficiálnom vyhlásení spoločnosť svojich klientov jednoducho informovala, že sa s peniazmi, ktoré investovali do leteniek, môžu rozlúčiť.
<P>
Príklad spoločnosti SkyEurope je jednoznačným dôkazom toho, že v našej spoločnej Európe sa nám ešte nepodarilo predložiť právne predpisy, ktoré by ochránili spotrebiteľov v oblasti leteckých služieb pred negatívnymi následkami úpadku leteckej spoločnosti. Ide o výrazný problém, ktorý len dokresľuje skutočnosť, že od roku 2000 vo svete skrachovalo 77 leteckých spoločností. Napríklad v roku 2004 skrachovala poľská letecká spoločnosť Air Polonia. Preto by som Komisiu rada požiadala, aby predložila zásady ochrany spotrebiteľov pred negatívnymi následkami možných úpadkov leteckých spoločností.
<SPEAKER ID="266" NAME="Antonio Tajani" LANGUAGE="IT">
Vážená pani predsedajúca, pani De Veyracová, pán Vlasák a pani Gurmaiová sústredili svoju pozornosť na príčinu úpadku, inými slovami na hospodársku krízu a problémy, ktorým v súčasnosti čelí odvetvie leteckej dopravy, či už ide o nízkonákladové alebo o veľké letecké spoločnosti.
<P>
Európsky parlament a Komisia konajú v súlade, aby v reakcii na krízu realizovali súbor iniciatív. Hovorím o zmrazení letiskových prevádzkových intervalov, ktoré podporila prevažná väčšina poslancov tohto Parlamentu, a iniciatíve Jednotné európske nebo, ktorá je rozsiahlou reformou systému leteckej dopravy a leteckým spoločnostiam umožňuje úspory nákladov na palivo, pretože sme skrátili letové úseky medzi jednotlivými letiskami.
<P>
Práve preto, aby sme poskytli praktickú podporu všetkým európskym leteckým spoločnostiam, či už ide o nízkonákladové alebo iné spoločnosti, som vyzval 27 ministrov dopravy Európskej únie, aby zaviedli reformu Jednotné európske nebo pred plánovaným termínom, pretože je to vhodný spôsob, ako umožniť leteckým spoločnostiam úsporu paliva, a tak zabrániť nepriaznivému ovplyvneniu ich súvah. Ochrana leteckých spoločností pred úpadkom tak nielen ochráni cestujúcich pred stratami, ale predovšetkým je veľmi dôležitá, pokiaľ ide o ochranu pracovných miest. Nesmieme pripustiť, aby táto finančná a hospodárska kríza naplno prepukla ako kríza sociálna.
<P>
Vieme, že odvetvie leteckej dopravy sužujú problémy na medzinárodnej úrovni: stačí si spomenúť na to, čo sa stalo v spoločnosti Japan Airlines pred pár týždňami, keď oznámila prepúšťanie. Našou povinnosťou by malo byť nielen chrániť občanov, ale tiež konať tak, aby sme zaistili, že dobré letecké spoločnosti budú fungovať ďalej, a tak ochránili pracovné miesta.
<P>
Európska komisia - a, prosím, prepáčte mi, ak teraz odbočujem od témy - a Parlament pracujú, aby to umožnili. Môžem vyhlásiť, že vďaka nášmu úsiliu sme umožnili vytvorenie nového, úplne súkromného modelu leteckej spoločnosti: ide napríklad o prípady spoločností Olympic Airways, Alitalia a prípad - ktorý, dúfam, tiež vyriešime - spoločnosti Austrian Airlines. To znamená, že už viac nemáme štátom kontrolované letecké spoločnosti, ktoré by v prípade problémov museli zachraňovať občania. Namiesto toho, ak ktokoľvek urobí chybu, musí za ňu zaplatiť.
<P>
Rád by som tiež reagoval na otázku položenú pani Alvarezovou, ktorá poukázala na skutočne zaujímavú problematiku. Myslím si, že môžem súhlasiť s jej návrhom pridať k našej práci návrh, aby sme ochranu poskytli nielen cestujúcim tých leteckých spoločností, ktoré ukončili svoju činnosť v prípade konkurzu, ale aj tých, ktoré nespĺňajú bezpečnostné požiadavky. V tomto konkrétnom prípade cestujúci utrpí rovnakú ujmu ako cestujúci, ktorý si kúpil letenku leteckej spoločnosti, ktorá sa následne dostala do likvidácie. Zásada ochrany cestujúcej verejnosti v prípade, ak utrpí ujmu, inými slovami, ak nemôže nastúpiť do lietadla, musí zostať zachovaná. Okrem toho táto filozofia podporuje - a bude aj naďalej podporovať - moje úsilie tak dlho, pokým ostanem komisárom, aby mali cestujúci vo všetkých odvetviach dopravy rovnakú ochranu.
<P>
Z tohto dôvodu budeme na zasadnutí Rady pre dopravu, ktoré sa uskutoční zajtra a pozajtra v Luxemburgu, riešiť otázku práv cestujúcich v námornej a riečnej doprave. Toto rozhodnutie, ktoré urobila Komisia s podporou Parlamentu, je zamerané na ochranu európskych občanov. Ak si skutočne chceme získať dôveru verejnosti a dosiahnuť pozitívne výsledky tak ako v prípade Írska, musíme prijať právne predpisy, ktorými ukážeme občanom, že inštitúcie Spoločenstva sú na ich strane, že to nie sú len úrady, kde dostávame veľa pláce za málo práce a kde nám na ľuďoch nezáleží, ale miesta, kde pracujeme, aby sme ochránili práva európskych občanov.
<SPEAKER ID="267" NAME="Predsedajúca">
Rozprava sa skončila. Hlasovanie o akýchkoľvek návrhoch uznesení sa uskutoční v priebehu nasledujúceho zasadnutia.
<P>
Písomné vyhlásenia (článok 149)
<SPEAKER ID="268" NAME="Edit Herczog  " AFFILIATION="S&amp;D">
písomne. - (HU) V dôsledku zmeny cestovných návykov si ľudia stále častejšie vybavujú cestovanie sami bez toho, aby využívali služby cestovných kancelárií. Z tohto trendu v ostatnom desaťročí najviac profitovali nízkonákladové letecké spoločnosti, či už z pohľadu príjmov alebo podielu na trhu. Vážené kolegyne, vážení kolegovia, časté úpadky cestovných kancelárií znepokojovali aj nás v Maďarsku. V televízii sme pravidelne vídali obrazy rodín, ktoré sa zo zahraničia nemohli dostať domov. Nesmieme dopustiť, aby ďalšia vlna úpadkov zmietla nízkonákladové spoločnosti a spôsobila hospodárstvu aj cestujúcim škody za milióny eur, nehovoriac o bezpečnostných rizikách, ak spoločnosť nemá zaistený finančný základ na podporu svojej činnosti.
<P>
Práve preto sa musíme sústrediť na nasledujúce ciele. Musíme premýšľať o sprísnení pravidiel pre zakladanie spoločností. V prípade leteckých spoločností musíme požadovať ďalšie kapitálové a štrukturálne záruky. Musíme premýšľať o sprísnení systému finančných a prevádzkových účtov a o tom, ako často by sa mali uskutočňovať náhodné kontroly. Veľkosť tohto odvetvia si vyžaduje, aby pravidelné európske prieskumy analyzovali letovú politiku spoločností, mechanizmus vybavovania reklamácií a jednoduchosť postupov pri vracaní peňazí. V budúcnosti musíme vo väčšej miere zjednodušiť cezhraničné reklamácie, ktoré sa týkajú podobných vecí. Ak chceme v Európe skutočne vytvoriť spoločný trh s dôrazom na blaho spotrebiteľa, musíme efektívnejšie riešiť cezhraničné reklamácie a žiadosti o odškodné.
