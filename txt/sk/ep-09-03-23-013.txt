<CHAPTER ID="013">
Jednominútové vystúpenia k otázkam politického významu
<SPEAKER ID="022" NAME="Predseda">
Nasledujúcim bodom programu sú jednominútové vystúpenia k otázkam politického významu.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Vážený pán predseda, rada by som upriamila pozornosť Európskeho parlamentu na príchod prezidenta Bieloruska, pána Lukašenka, do Prahy. Je príchod prezidenta Lukašenka v súlade s hodnotami, ktoré zastávame? Môže Európska únia rokovať s prezidentom, ktorému patria všetky právomoci bez akéhokoľvek časového obmedzenia a bez mandátu? Aký dojem bude Európska únia vytvárať akceptovaním prítomnosti prezidenta, ktorý zabezpečil odstránenie niekoľkých svojich politických protivníkov a obmedzuje práva svojich občanov? Aký bude mať naša Únia obraz v očiach Obamovej administratívy, keď občan Spojených štátov trpí v bieloruskom väzení a pravdepodobne umrie, pokiaľ niečo rýchlo nepodnikneme? Myslím si, že k tomuto pozvaniu nemalo nikdy dôjsť.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Vážený pán predseda, rád by som vám všetkým porozprával o El Museli, hlavnom prístave môjho regiónu, Astúrie.
<P>
Je absolútne nevyhnutné, aby Komisia uvoľnila finančné prostriedky na pokrytie dodatočných nákladov tohto prístavu. Pán komisár Tajani to pochopil tak ako jeho predchodca pán Barrot. Obaja uznali existenciu vážnych prevádzkových a environmentálnych problémov v El Museli.
<P>
Uprostred krízy, keďže práce ako tie v prístave El Musel sú životne potrebné, nastal čas, aby sme prekročili zdĺhavé a nadmerne byrokratické prekážky. Nastal čas rozmýšľať vo veľkom a naliehať na pridelenie týchto finančných prostriedkov, ktoré sú také dôležité pre obyvateľov Astúrie, pre severnú časť Španielska a takisto pre hospodársku obnovu Európy. Dovoľte mi zopakovať "pre hospodársku obnovu Európy", na ktorej sa podieľať je pre Španielsko veľkou cťou.
<SPEAKER ID="025" NAME="Metin Kazak" AFFILIATION="ALDE">
(BG) Výsledok posledného zasadnutia Európskej rady slúži ako príklad toho, ako môžeme uviesť do praxe jeden zo základných princípov Európskej únie: solidaritu.
<P>
Finančná pomoc vo výške 5,6 miliardy EUR umožní národom starého kontinentu prekonať dôsledky globálnej finančnej a hospodárskej krízy. Suma 105 miliónov EUR schválených pre Bulharsko, určených na zachovanie energetickej bezpečnosti, na zavedenie širokopásmového internetu a na poľnohospodárstvo, odzrkadľuje podporu a rastúcu dôveru voči programu bulharskej vlády na riešenie krízy.
<P>
Pre moju krajinu je životne dôležité, že Európska komisia schvaľuje a Európsky parlament podporuje predĺženie kompenzácie za predčasné odstavenie tretieho a štvrtého bloku jadrovej elektrárne Kozloduj do roku 2013, o ktoré sa usilujeme. Bulharsko najviac utrpelo z hľadiska strát v dôsledku nedávnej plynovej vojny medzi Ruskom a Ukrajinou. Je preto dôležité dodržať princíp rovnakého prístupu ku všetkým členským štátom EÚ.
<P>
Spolieham sa na povzbudenie od predsedu Komisie pána Barrosa a vyzývam mojich kolegov poslancov, aby umožnili, že v Európe zvíťazí spravodlivosť a solidarita.
<SPEAKER ID="026" NAME="Eoin Ryan" AFFILIATION="UEN">
Vážený pán predseda, rád by som predniesol problém kritiky a poznámok, ktoré sa z niektorých strán ozývajú na adresu írskeho bankového a finančného systému.
<P>
Írsky systém funguje podľa právneho rámca a regulačnej politiky, ktoré diktuje EÚ. Bankový a finančný systém v Írsku je takisto silný alebo takisto slabý ako tento regulačný rámec EÚ. Ako všetci vieme, regulačný systém zlyhal celosvetovo. Írsko na tom nie je ani horšie, ani lepšie ako akýkoľvek iný štát.
<P>
Namietam voči nepriateľsky ladeným komentárom k Írsku, ktoré zaznievajú z Londýna, New Yorku a nemeckých médií. Všetky tieto miesta mali rovnaké regulačné a bankové problémy, a v mnohých prípadoch podstatne horšie ako tie, ktorým sme čelili my v Írsku. Neustále kritizovanie zo strany niektorých našich susedov z EÚ bolo založené skôr na predsudkoch ako na objektívnej skutočnosti a neprispieva k solidarite v rámci EÚ v čase, keď Európa zažíva obrovské finančné a hospodárske problémy.
<SPEAKER ID="027" NAME="László Tőkés" AFFILIATION="Verts/ALE">
(HU) Medzinárodne známy kanadsko-rumunský spoločný podnik Roşia Montană Gold Corporation plánuje vytvoriť najväčšiu povrchovú baňu na zlato v Európe v transylvánskom meste Verespatak (Roşia Montană). Európsky parlament vo svojom uznesení z decembra 2004 vyjadril hlboké znepokojenie v súvislosti s hrozbou prírodnej katastrofy, ktorú tento projekt predstavuje. Valné zhromaždenie Medzinárodnej rady pre pamiatky a sídla (ICOMOS) v roku 2005 zase rozhodlo, že bude ochraňovať historické dedičstvo starovekého osídlenia tohto miesta.
<P>
Projekt, ktorý sprevádza séria škandálov, by mal využívať rovnakú metódu spracovania založenú na kyanidovej technológii ako tú, ktorá kontaminovala celé povodie rieky Tisa v roku 2000. Architektonické dedičstvo mesta Verespatak (Roşia Montană) bolo takisto zničené a jeho obyvateľstvo zbedačené. Ukazuje sa, že rumunská vláda sa chystá zrušiť dočasný zákaz investícií.
<P>
Žiadam Európsky parlament, aby zasiahol v záujme záchrany mesta Verespatak a ochrany jeho prírodného prostredia. Európska komisia by mala prispieť k rehabilitácii tohto zničeného mesta a jeho životného prostredia.
<SPEAKER ID="028" NAME="Georgios Toussas" AFFILIATION="GUE/NGL">
(EL) Vážený pán predseda, niekoľko nasledujúcich dní nám pripomenie:
<P>
10 rokov odkedy NATO a vlády Európskej únie, stredoľavé aj stredopravé, rozpútali špinavú vojnu proti ľuďom Juhoslávie;
<P>
6 rokov od zločineckej vojny a okupácie Iraku armádami USA a ich ochotných spojencov, vojny, ktorá stála život približne 1,5 milióna Iračanov;
<P>
60 rokov od založenia NATO, imperialistického vojenského stroja a hrozby mieru na celom svete, ktorá pri príležitosti svojho 60. výročia pripravuje slávnostný summit v Štrasburgu.
<P>
Pred desiatimi rokmi vo Washingtone, 23. a 24. apríla 1999, predstavitelia členských štátov NATO podpísali deklaráciu pri príležitosti 50. výročia a schválili novú doktrínu. Takto bola prijatá nová stratégia NATO, ktorá oficiálne zavrhuje základné pravidlá medzinárodného práva. Séria ďalších trestných intervencií, ktoré uskutočnila organizácia NATO, nasledovala v Afganistane, Iraku, Iráne a na Blízkom Východe.
<P>
Na začiatku samitu NATO francúzske orgány premenili centrum Štrasburgu na zóny s nepovoleným vstupom a aktivizovali zariadenia zadovážené v rámci Schengenského dohovoru v snahe zabrániť vstupu pokojných demonštrantov do Francúzska. Zmobilizovali značné armádne a policajné zložky, ktoré mali čeliť demonštrantom. Tieto opatrenia, ktoré nehorázne porušujú základné demokratické práva, ukazujú, ako sa imperialisti z NATO boja ľudí.
<P>
Ľudia potrebujú reagovať na oslavy a "fiesty" pripomínajúce 60. výročie trestných imperialistických činov NATO podporením antiimperialistického mierového hnutia, posilnením požiadaviek na rozpustenie NATO...
<P>
(Predseda prerušil rečníka.)
<SPEAKER ID="029" NAME="Kathy Sinnott" AFFILIATION="IND/DEM">
Vážený pán predseda, medziskupiny majú dlhú a uznávanú tradíciu v tomto Parlamente. V medziskupinách sa môžu poslanci Európskeho parlamentu zjednotiť pri riešení konkrétnej otázky i napriek politickým rozdielom.
<P>
Napríklad, najstaršia medziskupina o postihnutiach kontroluje právne predpisy tohto Parlamentu, aby sa uistila, že zohľadňujú postihnutia, a vzdeláva členov Parlamentu o otázkach postihnutia.
<P>
Napriek ich hodnotnej práci boli medziskupiny v posledných rokoch marginalizované a v podstate ich rušia vnútorné pravidlá Parlamentu, ktoré odmietajú miestnosti pre stretnutia medziskupín a medzery v programe zasadaní v Štrasburgu.
<P>
Myslím, že toto musíme urýchlene vyriešiť pred ďalším funkčným obdobím, pretože inak budú medziskupiny minulosťou, Parlament bude ochudobnený ich zánikom a neprinesie to úžitok ani ľuďom v Európe.
<P>
(potlesk)
<SPEAKER ID="030" NAME="Desislav Chukolov" AFFILIATION="NI">
(BG) Vážené dámy, vážení páni, v posledných rokoch boli v Bulharsku spozorované odsúdeniahodné praktiky "kupovania hlasov".
<P>
Toto sa uskutočňuje v každej jednej politickej skupine okrem strany patriotov Útok. Ako sa ukázalo pred pár dňami na základe informácií z dedinky Brest pri Plevene, aj strany označujúce sa za alternatívu voči vládnym stranám platia voličom.
<P>
Vyzerá to tak, že nadchádzajúce voľby v našom štáte budú najzmanipulovanejšími a najpokútnejšími voľbami v nedávnej histórii Bulharska. Etnická turecká a protiústavná strana MRF vyčlenila obrovskú sumu 60 miliónov EUR v snahe získať maximálny možný počet poslancov, ktorí by zastupovali turecké záujmy v Európskom parlamente aj v Národnom zhromaždení Bulharskej republiky.
<P>
Existuje skutočné nebezpečenstvo, že ďalší Európsky parlament bude mať poslancov, ktorí získali svoje kreslá prostredníctvom kupovania hlasov. Naším posolstvom v Útoku je: "Bez Turecka v EÚ" a vyzývame pána predsedu Pötteringa, aby naliehal na bulharských predstaviteľov, aby sa postarali o to, že tento jav bude prekazený v nadchádzajúcich voľbách prostredníctvom prijatia volebných zákonov.
<SPEAKER ID="031" NAME="György Schöpflin" AFFILIATION="PPE-DE">
(HU) Príbeh je zjavný: len niekoľko sto metrov od maďarskej hranice pri meste Heiligenkreuz plánuje rakúska spoločnosť vybudovať vysokokapacitnú spaľovňu odpadu. Na maďarskej strane považuje mesto Szentgotthárd túto plánovanú výstavbu za neprijateľnú, okrem iného z dôvodu ochrany životného prostredia.
<P>
V posledných dvoch rokoch sa na maďarskej strane uskutočnilo niekoľko protestov, ale Rakúšania to odmietajú priznať. Výsledkom je, že rastúce protirakúske nálady začínajú ovplyvňovať tradične srdečné vzťahy medzi obidvoma štátmi.
<P>
Žiadame rakúsku stranu, aby prehodnotila plány s ohľadom na maďarské obavy a aby zastavila tento vývoj.
<SPEAKER ID="032" NAME="Gyula Hegyi" AFFILIATION="PSE">
Vážený pán predseda, v januári Komisia napadla maďarské moratórium na geneticky upravovanú kukuricu, MON810. Moratórium má jednoznačnú podporu celej maďarskej vedeckej komunity, všetkých politických strán a maďarskej spoločnosti. Na zasadnutí Európskej rady v marci získali Maďarsko a Rakúsko napriek rozhodnutiu Komisie väčšinovú podporu na zachovanie moratória. Dvadsaťtri z dvadsiatichsiedmich členských štátov podporilo Maďarsko proti Komisii.
<P>
Toto ukazuje, že je pravý čas na prehodnotenie spôsobov povolenia geneticky modifikovaných organizmov v Európskej únii. Myslím si, a z hlasovania Rady je to jasné, že väčšina členských štátov si myslí to isté: že členské štáty by mali mať v kompetencii povoliť alebo nepovoliť geneticky modifikované organizmy. Dúfam, že ďalší, novozvolený Parlament vytvorí nové nariadenie o povolení geneticky modifikovaných organizmov, ktoré bude založené na zásade subsidiarity a transparentnosti. Komisia by mala spolupracovať s Parlamentom a členskými štátmi, a nie im diktovať.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Vážený pán predseda, jedna z našich kolegýň poslankýň práve hovorila o medziskupinách.
<P>
V tomto Parlamente existuje viac ako 20 medziskupín, ktorých práca bola očividná počas tohto funkčného obdobia, ktoré práve končí. Nesmierne množstvo textov bolo obohatených vďaka práci našich medziskupín. Desiatky tisíc ľudí, vážený pán predseda, a stovky inštitúcií, ktoré boli prijaté v Parlamente, vďačia práci medziskupín. Ak budeme pokračovať v potláčaní medziskupín odmietaním poskytnutia rokovacích miestností, vyvolá to viac protestov.
<P>
Vážený pán predseda, vy máte veľmi veľa skúseností, veľmi veľa skúseností s naším Parlamentom. Nedovoľte viac-menej tajné stretnutia podskupín v ďalšom funkčnom období. Nebojíme sa transparentnosti na medziskupinovej úrovni, práve preto vás nabádame k otvorenému zhodnoteniu medziskupín počas tohto funkčného obdobia. Týmto spôsobom budeme mať dôkaz o ich užitočnosti.
<P>
Vážený pán predseda, žiadam vás, nezostaňte hluchý k požiadavkám medziskupín a k všetkým listom, ktoré vám boli adresované v posledných rokoch.
<SPEAKER ID="034" NAME="Ewa Tomaszewska" AFFILIATION="UEN">
(PL) Vážený pán predseda, nemôžeme poprieť demografickú krízu, ktorá prebieha v Európe. Z toho vyplývajúce zmenšovanie sa pracovnej sily predstavuje hrozbu ekonomickému rozvoju členských štátov EÚ. Kríza zároveň podkopáva efektivitu dôchodkových systémov a vytvára závažné problémy európskym systémom zdravotnej a sociálnej starostlivosti.
<P>
Európska komisia zatiaľ nepochopila naše úsilie zvrátiť negatívne demografické trendy podporou rozvoja rodiny. Konkrétne, objavili sa námietky voči potrebe znížiť DPH na produkty určené pre veľmi malé deti, ako sú plienky. Nápad potrestať jednotlivé štáty za prijatie týchto riešení ukazuje nedostatočné uvedomenie si nebezpečenstva, ktorému čelíme, prípadne to môže byť vnímané ako náznak zlého presvedčenia. V každom prípade je to neprijateľné.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Je škandalózne, že jediná továreň na pneumatiky v čisto portugalskom vlastníctve bola odstavená na niekoľko mesiacov, riskujúc takmer 300 pracovných miest v sociálne znevýhodnenej oblasti Vale do Ave. Ide o oblasť s najvyššou úrovňou nezamestnanosti v Európskej únii, ktorá vznikla v dôsledku zatvorenia niekoľkých podnikov a znižovaním počtu zamestnancov v textilnom priemysle.
<P>
Zamestnanci spoločnosti Camac v Santo Tirso a odborový zväz, ktorý ich reprezentuje, verejne odhalili túto situáciu, ktorá ukazuje, že spoločnosť nič nedlhuje bankám ani štátu a v skutočnosti má na účte kladný zostatok desiatok tisíc eur v dôsledku zadržania DPH. Hlavnými veriteľmi sú samotní zamestnanci, ktorých platy neboli vyplatené, pretože spoločnosť sa nedokázala vyrovnať s klesajúcou hodnotou britskej libry, keďže väčšina produkcie spoločnosti smeruje do Británie, a s rastúcimi nákladmi na suroviny používané v procese výroby.
<P>
Po odovzdaní konkurznej prihlášky spoločnosti, čakajú do 30. marca na riešenie. Portugalská vláda a Európska komisia musia urýchlene reagovať na varovanie a na nespokojné hlasy zamestnancov v snahe zabrániť vyššej nezamestnanosti a mizérie v oblasti, kde nie sú alternatívne pracovné miesta.
<SPEAKER ID="036" NAME="Philip Bushill-Matthews" AFFILIATION="PPE-DE">
Vážený pán predseda, revízia a reforma parlamentného poriadku je prioritou programu a som si istý, že je to téma veľmi blízka vášmu srdcu.
<P>
Môžem, prosím, podporiť pripomienky, ktoré vyjadrili niektorí moji kolegovia o dôležitosti medziskupín? Som spolupredsedom medziskupiny pre starnutie, a ako iste viete, viac ako 50 % voličov bude mať tento rok, po prvýkrát, viac ako 50 rokov v porovnaní s tými pod 50 rokov. Takže otázka starnutia nie je len niečo, čo zaujíma ľudí tu, ale zaujíma aj ľudí von, medzi našimi voličmi.
<P>
Poprosil by som vás, pán predseda, aby ste uplatňovali zrozumiteľnosť a spravodlivosť, ktoré sú charakteristickými znakmi vášho predsedníctva, aby sme zabezpečili, že prácu medziskupín budeme uľahčovať, a nie sťažovať. Sľúbite nám to?
<SPEAKER ID="037" NAME="Predseda">
Je vždy príjemné vidieť britských konzervatívcov na našej európskej lodi a úplne na našej strane. Veľmi pekne vám ďakujem a sľubujem, že sa budem správať najslušnejšie ako viem.
<SPEAKER ID="038" NAME="Proinsias De Rossa" AFFILIATION="PSE">
- Vážený pán predseda, chcem sa venovať problematike porušovania environmentálneho práva v Írsku, konkrétne porušeniam týkajúcim sa kvality vody. Nový prieskum kvality vody v Írsku, ktorý vykonala EÚ, ukazuje, že takmer dve tretiny ľudí hovoria, že kvalita vody je vážnym problémom, zatiaľ čo polovica z opýtaných si myslí, že kvalita vody sa od roku 2004 zhoršila.
<P>
Osemdesiat percent ľudí si myslí, že za posledných päť rokov nedošlo k žiadnemu zlepšeniu kvality vôd našich riek, jazier a pobrežných vôd. Už sedem rokov Komisia prešetruje, či írska vláda dodržiava alebo nedodržiava rozhodnutie Európskeho súdneho dvora z roku 2002, ktoré potvrdzovalo, že Írsko porušovalo právne predpisy týkajúce sa kvality vody.
<P>
Musíme nájsť spôsob ako zabezpečiť, aby členské štáty skutočne uplatňovali zákony, ktoré prijímame v záujme občanov Európy. Komisia, ktorá je policajtom a policajtkou tejto Únie, musí včasne konať, aby zabezpečila dodržiavanie týchto zákonov.
<SPEAKER ID="039" NAME="Kinga Gál" AFFILIATION="PPE-DE">
(HU) V nových členských štátoch v čase krízy stále pôsobia staré reflexy tých, ktorí sú pri moci, a ktoré sú neprijateľné v rámci princípov právneho štátu. Počas nášho maďarského národného sviatku boli v Budapešti v neprijateľnej miere porušené politické práva. Oblasť v okolí osláv bola úplne uzavretá tak, ako to bolo počas diktatúry. Pred niekoľkými dňami bola odpoveďou na žiadosti o zodpovednejšiu vládu a výzvy na odstúpenie premiéra policajná akcia, ktorej súčasťou boli zadržania a neľudské, ponižujúce zaobchádzanie.
<P>
Od tohto víkendu sledujeme, že maďarské orgány si takisto nevážia demokraciu, pretože sa snažia zabrániť uskutočneniu predčasných volieb prostredníctvom výmeny ľudí vo vedúcich funkciách. Toto nie je typ demokratického štátu, ktorý sa riadi princípmi právneho štátu a o ktorom naša mladšia generácia z konca komunistického režimu snívala. Skôr pociťujeme, že toto je spôsob, akým začínajú mäkké diktatúry.
<P>
Konanie rumunských orgánov nám tiež pripomína reflexy z minulosti, keď prezident Maďarskej republiky napriek odporúčaniam rumunských orgánov cestoval autom na oslavy 15. marca s 1,5 miliónovou maďarskou komunitou v Rumunsku, ale mohol tam ísť iba ako súkromná osoba. Príčinou toho bolo, že povolenie na pristátie pre prezidentove lietadlo Rumunsko odvolalo z vymysleného dôvodu, že táto návšteva poškodí partnerstvo medzi oboma krajinami. Toto sa deje v roku 2009, v dvoch susediacich členských štátoch EÚ.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Minulotýždňový samit EÚ potvrdil základné princípy, ktoré formuloval aj Európsky parlament, konkrétne, že Európska únia netoleruje protekcionizmus a nedopustí zrušenie úspešných výsledkov spoločného trhu. Blahoželám predsedovi Európskeho parlamentu, keďže bol prítomný na zasadnutí Európskej rady.
<P>
Boli na ňom prijaté veľmi dôležité rozhodnutia vrátane rozhodnutia vo veci, ktorú pred rokom odporučil maďarský premiér pán Ferenc Gyurcsány a ktorú podporila správa pána Rasmussena Európskemu parlamentu, konkrétne, že bude vytvorený systém dohľadu nad finančnými trhmi a bankovými inštitúciami. V tejto veci bolo na samite prijaté rámcové rozhodnutie, čo predstavuje veľmi dôležitý krok vpred.
<P>
Ide o dôležitý krok vpred pre celú Európsku úniu, ale najmä pre strednú a východnú Európu a pobaltské štáty. Banky nemôžu opustiť svoje pobočky, ktoré sa nachádzajú v tomto regióne, ale musia im zasielať finančnú podporu, ktorú dostávajú.
<P>
Skutočnosť, že finančná podpora pre platobnú bilanciu členských štátov, ktoré nie sú členmi eurozóny, bola zdvojnásobená z 25 miliárd EUR na 50 miliárd EUR je veľmi dôležitým vyjadrením solidarity v rámci EÚ. Toto je v spoločnom záujme nás všetkých a, našťastie, je to v záujme celej Európskej únie.
<SPEAKER ID="041" NAME="Aurelio Juri" AFFILIATION="PSE">
(SL) Na našom poslednom zasadnutí sme prijali dôležitý balík námorných právnych predpisov, ktorý zlepšil postupy, ktoré sa majú dodržiavať v prípade námorných nehôd.
<P>
Ako vieme, more nám prináša veľký úžitok, ale predstavuje aj riziko. Keď dôjde k veľkej námornej nehode, jej dôsledky znášajú tí, ktorí žijú na pobreží. Preto je prevencia najlepším prístupom, a to najmä tie druhy preventívnych opatrení, ktoré regulujú objem a povahu námornej dopravy podľa citlivosti oblasti, cez ktorú sa doprava uskutočňuje.
<P>
Z tohto dôvodu by som Komisii rád položil nasledujúcu otázku, a najmä pánovi komisárovi Tajanimu, ktorý zodpovedá za dopravu a ktorému sa prihovorím v taliančine, jeho materinskom jazyku.
<P>
(IT) Vážený pán predseda, dámy a páni, (...) ako zapadajú ciele týchto nových právnych predpisov o bezpečnosti na mori do plánov na postavenie dvoch splyňovacích terminálov produkujúcich metán v Terstskom zálive, ktorý je oblasťou hustej lodnej dopravy a vysokej mestskej koncentrácie? V zálive je more plytké, nie hlbšie ako 20 metrov, a morské dno nesmie byť narušené, keďže je nasiaknuté ortuťou. Pokiaľ by terminály boli postavené, každé zariadenie by týždenne prijímalo jeden tanker prevážajúci metán. Poznáme riziká, ktoré tieto lode prinášajú do oblastí, ako je táto.
<SPEAKER ID="043" NAME="Bogusław Rogalski" AFFILIATION="UEN">
(PL) Vážený pán predseda, dnes by som sa rád konkrétne zameral na spôsob, akým sa izraelská armáda pokúša vyhladiť palestínsky národ priamo pred našimi očami. K tomuto problému by sme nemali byť naďalej ľahostajní.
<P>
S rozpakmi počúvam správy izraelských médií. Počúvam vojakov, ktorí rozprávajú, že dostali príkaz strieľať na civilistov vrátane starších žien. Denník Haaretz uverejnil písomný rozkaz, ktorý vydal jeden z vojenských veliteľov svojim podriadeným. Prikázal svojim mužom, aby strieľali na ľudí, ktorí pomáhajú raneným Palestínčanom. Napokon sa vojaci takisto naučili, ako prejaviť absolútnu neúctu voči palestínskym životom. Dôkaz toho môžeme nájsť vo forme desivých tričiek, ktoré nosia izraelskí vojaci a na ktorých je zobrazená tehotná arabská žena so sloganom "zabiť dve muchy jednou ranou".
<P>
Musíme prerušiť mlčanie, ktoré v súvislosti s touto záležitosťou panuje v tomto Parlamente. Žiadny národ nie je lepší ani horší ako akýkoľvek iný národ. Dnes potrebuje palestínsky ľud našu pomoc a podporu. Mali by sme čeliť tejto úlohe a riešiť tento problém.
<SPEAKER ID="044" NAME="Anna Záborská" AFFILIATION="PPE-DE">
- (SK) Pred dvoma týždňami ste nám, pán predseda, oznámili veľmi smutnú a strašnú správu. V Nemecku mladý muž zabil 15 ľudí a potom zabil sám seba. Vraždil a okrem mnohých ďalších uvrhol do smútku a beznádeje i svoju vlastnú rodinu. Aj oni stratili dieťa, aj im sa svet zrútil.
<P>
Dovoľte mi, aby som odcitovala prezidenta Spolkovej republiky Nemecko na pohrebe obetí: "Stojíme všetci pred vážnou otázkou. Robíme dosť preto, aby sme uchránili seba a naše deti? Robíme dosť preto, aby sme uchránili ohrozené osoby? Robíme dosť pre vnútorný mier v našich krajinách? Samých seba musíme skúmať, čo máme robiť lepšie v budúcnosti, aké ponaučenie musíme vyvodiť z tejto skutočnosti. Pomáhajme aj rodičom s ich deťmi, aby sa vyhli ohrozeniam.”
<P>
Preto opätovne vyzývam Európsky parlament a Európsku komisiu na podporu celoeurópskej kampane: Viete, kde je teraz vaše dieťa? Ako som to už povedala na tejto pôde, urobme všetko preto, aby sa takáto udalosť už nikdy neopakovala.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Európska únia je predovšetkým sociálnou Európou. Potrebujeme hospodársky rozvoj, ale takisto potrebujeme pracovné miesta, dôstojné platy a dôchodky a prístup k zdravotnej starostlivosti a vzdelávaniu, ktoré musia mať aj dobrú kvalitu.
<P>
Počas hospodárskej krízy sa mnoho podnikov dostáva do ťažkostí a zamestnanci prichádzajú o svoju prácu.
<P>
V závodoch Galati a Hunedoara spoločnosti ArcelorMittal v Rumunsku bude niekoľko tisíc zamestnancov striedavo technicky nezamestnaných a poberajúcich iba 75 % svojho platu alebo jednoducho prepustených z dôvodu nadbytočnosti. Podobné situácie sa takisto vyskytujú v iných krajinách a v iných podnikoch z iných priemyselných odvetví.
<P>
Vyzývam Komisiu, aby zvážila prípravu rozhodnutia Rady s cieľom prehodnotenia kritérií prístupu k finančným prostriedkom Európskeho sociálneho fondu a Európskeho fondu na prispôsobenie sa globalizácii. Musí sa to urobiť na úrovni priemyselných odvetví a podnikov, nielen na regionálnej a lokálnej úrovni, aby sa peňažné prostriedky mohli rýchlo čerpať na pomoc pracovníkom zasiahnutých krízou.
<P>
Verím, že Európa môže a musí urobiť viac pre zamestnancov, ktorí čelia ťažkostiam.
<SPEAKER ID="046" NAME="Edit Bauer" AFFILIATION="PPE-DE">
(HU) Chcela by som upriamiť vašu pozornosť na metódy používané slovenskou vládou na potláčanie jazykových práv menšín, ktoré porušujú práva posledne menovaných. Minulý týždeň vláda prijala pozmeňujúci a doplňujúci návrh zákona týkajúci sa národného jazyka, ktorý podľa vlády neovplyvňuje používanie menšinových jazykov. Napriek tomu samotný zákon naznačuje niečo iné.
<P>
Chcela by som uviesť dva príklady. Článok 8 odsek 4 tohto zákona sa vzťahuje na zariadenia zdravotnej a sociálnej starostlivosti a stanovuje, že existujú dva prípady kedy príslušníci menšiny môžu použiť svoj materinský jazyk v týchto zariadeniach: ak neovládajú národný jazyk alebo ak sa predmetné zariadenie nachádza v oblasti, kde percentuálny podiel menšín prevyšuje 20 %. Lekár sa teda najskôr pacienta spýta, akým jazykom on alebo ona hovorí, a iba následne sa môže spýtať, aký má on či ona problém. V opačnom prípade by išlo o porušenie zákona, ktoré je podľa zákona možné potrestať uložením pokuty vo výške od 100 do 5 000 EUR.
<P>
Situácia nie je lepšia ani v oblasti poskytovania informácií, pretože rozhlasové programy - s výnimkou verejnej rozhlasovej stanice - budú musieť byť najskôr vysielané v menšinovom jazyku a potom odvysielané ešte raz celé v preklade.
<P>
Vážený pán predseda, mám len jednu otázku: môžu sa menšiny spoliehať na podporu Európy?
<SPEAKER ID="047" NAME="Jelko Kacin" AFFILIATION="ALDE">
(SL) Už od septembra 1945 existuje prvý pamätník protifašistickým bojovníkom v Európe v obci Bazovica neďaleko Terstu, v blízkosti talianskych hraníc so Slovinskom. Štyria slovinskí patrioti, páni Bidovec, Marušič, Miloš a Valenčič, boli odsúdení na smrť špeciálnym fašistickým tribunálom v roku 1930, počas prvého procesu v Terste.
<P>
Dodnes bol pamätník šestnásťkrát poškodený a natretý farbou, naposledy len pred vyše týždňom. Tento vandalský čin je jednou zo série politických, hospodárskych, kultúrnych a vzdelávacích snáh o vyvíjanie nátlaku na slovinskú etnickú komunitu v Taliansku a na Slovinskú republiku.
<P>
Celá séria skutkov, vrátane natierania farby na slovinské pamätníky, múry slovinských škôl a regionálne značky s názvami v slovinskom jazyku, hlboko ranila city talianskych občanov slovinského pôvodu a slovinského ľudu v Slovinskej republike.
<P>
Nikto však ešte nebol volaný na zodpovednosť za tieto trestné činy. Je ťažké uveriť tomu, že talianska polícia bola taká nekompetentná, aby zlyhala pri hľadaní páchateľov, alebo tomu, že neexistuje dostatočná politická vôľa nájsť ich. Keď sa už po šestnástykrát ukazuje ako nemožné vystopovať páchateľov, to je už skutočne príliš.
<SPEAKER ID="048" NAME="Dimitar Stoyanov" AFFILIATION="NI">
(BG) Vážené dámy, vážení páni, počas poslednej schôdze sa v súvislosti s diskusiou o Turecku hovorilo o neuznaní genocídy Arménov Tureckom. Nie ste však informovaní o ďalšom neuznanom prípade genocídy, ktorú Turci páchali viac ako päťsto rokov: genocíde Bulharov.
<P>
Priblížim vám malú časť z týchto udalostí, ktoré sa odohrali v priebehu štyroch dní v apríli 1876 prostredníctvom slov, ktoré v tom čase napísal americký novinár pod menom MacGahan.
<P>
"Pre mňa je úplne nepodstatné, či táto informácia je alebo nie je objektívna, keďže bol uznaný ten strašný počet 15 000 ľudí zabitých za štyri dni. Žiadne zaokrúhlenie tohto počtu mu nemôže pridať na hrôze, ktorá nadobúda kolosálne rozmery, keď si plne uvedomíme všetky zhubné, ohavné podrobnosti tohto brutálneho vraždenia. Samotný francúzsky konzul počul, ako bašibozukovia s potešením rozprávali svojim pozorným poslucháčom o tom, že keď zotínali hlavy deťom, so záujmom sa pozerali na to, ako ich telíčka padali a kotúľali sa ako zabité kurence".
<P>
Týchto niekoľko riadkov popisuje len štyri dni z piatich storočí otvorenej genocídy, ktorú páchalo otomanské Turecko voči zotročeným Bulharom. My poslanci Európskeho parlamentu za stranu Útok žiadame uznanie a ospravedlnenie predtým, ako budú začaté akékoľvek rokovania o členstve Turecka v Európskej únii.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Vážený pán predseda, okrem toho, že spoločná poľnohospodárska politika je politikou poľnohospodárskou a politikou hospodárskou, je po revízii v rokoch 2003 až 2008 vo veľkej miere aj politikou sociálnou a podľa môjho názoru je to správne. Napríklad sa posilňujú programy potravinovej pomoci a prijali sa iniciatívy v súvislosti s podávaním ovocia a zeleniny na školách, čo je podľa môjho názoru takisto správne. Tiež sa realizujú programy na zavedenie širokopásmového internetu na vidiek a na jeho oživenie.
<P>
Masívna spoločná poľnohospodárska politika je však potrebná na účely uspokojenia súčasných potrieb, pretože v rámci spoločnej poľnohospodárskej politiky poľnohospodári dostávajú podporu a zostávajú na vidieku. Preto sa spojme a požadujme, aby finančné prostriedky určené na spoločnú poľnohospodársku politiku prestali byť prideľované na financovanie iných politík. Je potrebné zvýšiť finančné zdroje pre poľnohospodársku politiku:
<P>
pokiaľ chceme bezpečné potraviny, pretože len bezpečné potraviny môžu byť a mali by byť európskymi potravinami;
<P>
pokiaľ chceme primerané množstvo potravín, pretože len takto budeme schopní čeliť krízam;
<P>
pokiaľ chceme chránené životné prostredie, a v tom prípade by sa potraviny museli pestovať podľa európskych postupov;
<P>
pokiaľ chceme, aby poľnohospodári zostali na vidieku, musíme im pomôcť;
<P>
pokiaľ chceme zdravých spotrebiteľov, musíme im poskytnúť európske potraviny.
<P>
Na záver by som chcel vyzvať Európsku úniu, aby zvýšila svoj rozpočet, pretože to našej Európe prinesie perspektívnu budúcnosť. Takisto, pokiaľ chceme rozsiahle poľnohospodárske odvetvie, musíme zvýšiť finančné prostriedky určené na spoločnú poľnohospodársku politiku.
<SPEAKER ID="050" NAME="Chris Davies" AFFILIATION="ALDE">
Vážený pán predseda, je to už viac ako mesiac, odkedy ste navštívili Gazu, ale posledné údaje od izraelskej vlády ukazujú, že sa odvtedy nič nezmenilo: cez miesta bezpečnostnej kontroly ešte stále nie je povolené previezť žiadny materiál na rekonštrukciu, žiadny materiál pre školy, žiadny materiál pre priemysel. Bombardovanie prestalo, ale blokáda pokračuje.
<P>
Teraz by možno bol vhodný čas na to, aby sa tento Parlament pokúsil o ovplyvnenie verejnej mienky prostredníctvom usporiadania výstavy tričiek, o ktorých sa už zmienil iný poslanec - oblečenia vyrábaného podľa dizajnu navrhnutého vojakmi, ako napríklad ostreľovač z brigády Givati, ktorý si vybral obrázok s tehotnou palestínskou ženou a sloganom: "Zabiť dve muchy jednou ranou". V izraelskej tlači sú ďalšie správy o iných dizajnoch, ktoré sú rasistickejšie, extrémnejšie a ohavnejšie. Takáto výstava by mohla poslancov povzbudiť, aby sa zamysleli nad tým, či by sme za súčasných okolností mali pokračovať v dohode o pridružení medzi EÚ a Izraelom alebo nie.
<SPEAKER ID="051" NAME="Predseda">
Vážený pán Davis, na schôdzi Euro-stredozemského parlamentného zhromaždenia minulú stredu, ktorej som ja sám predsedal, zhromaždenie prijalo uznesenie o tragickej situácii na Blízkom východe. Rád by som vám pripomenul túto skutočnosť. Toto uznesenie je hodné povšimnutia. Ďakujem za vaše pripomienky.
<SPEAKER ID="052" NAME="Péter Olajos" AFFILIATION="PPE-DE">
(HU) Toto nie je po prvýkrát, kedy musím prehovoriť v súvislosti s návrhom obrovskej uhoľnej elektrárne s ročnými emisiami oxidu uhličitého vo výške 4 miliónov ton, ktorú plánujú postaviť v meste Trebišov na Slovensku. Táto elektráreň sa stretla s rovnako rozsiahlymi protestmi tak na slovenskej, ako aj na maďarskej strane hranice, ale aj napriek tomu dotknuté strany obnovili proces udeľovania licencie pre túto elektráreň.
<P>
Na druhej strane hranice maďarská vláda vydala dokument "Stratégia manažmentu krízy a rastu", podľa ktorého sa Maďarsko teraz z dôvodu krízového manažmentu snaží o rozšírenie elektrárne Mátra o nový 440-megawattový hnedouhoľný blok. Táto elektráreň je najväčším emitentom oxidu uhličitého a ročne produkuje viac ako 6 miliónov ton znečisťujúcich látok. Hádam ani nemusím hovoriť, že ani jedna z týchto elektrární nebude používať technológie na zachytávanie a skladovanie uhlíka (CCS).
<P>
Na konci minulého roka Európska únia prijala klimatický balík a na samite EÚ minulý víkend schválila financovanie programu kompenzácií pre rozvojové krajiny. Plnou parou vpred sa navyše pripravujeme na kodanskú konferenciu OSN o zmene klímy v decembri. Zároveň hlavní predstavitelia dvoch členských štátov, Slovenska a Maďarska - aj keď je pravdou, že posledne menovaný práve odstúpil zo svojho postu - napredujú, akoby sa nič nestalo, pričom financujú klimatické zmeny z peňazí daňových poplatníkov bez ohľadu na ich protesty. Dúfam, že Európska únia to nepodporí ani politicky, ani materiálne.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Vážený pán predseda, dámy a páni, zatiaľ čo tisíce palestínskych domov sú naďalej demolované vo východnom Jeruzaleme, terčom politiky Izraela je dokonca aj palestínska kultúra. Je smutné, že niektorí izraelskí vojaci si vyrobili tričká s obrázkom tehotnej palestínskej ženy s očami býka a so sloganom: "Zabiť dve muchy jednou ranou".
<P>
Arabská kultúra je atakovaná. Palestínska samospráva spolu s arabskými národmi vybrala východný Jeruzalem - nie Jeruzalem ako celok - za hlavné mesto arabskej kultúry v roku 2009. Izrael zatkol 20 aktivistov - vrátane medzinárodných aktivistov - ktorí len organizovali akciu na oslavu palestínskej kultúry. Ide o pokus o zničenie prítomnosti čohokoľvek palestínskeho vo východnom Jeruzaleme.
<P>
Sám seba sa preto pýtam, či môže medzinárodné spoločenstvo niečo urobiť, aby zabezpečilo, že táto akcia bude úspešnou a že Jeruzalem naozaj bude spoločným hlavným mestom. Snažme sa, aby sa táto akcia mohla konať.
<SPEAKER ID="054" NAME="Alojz Peterle" AFFILIATION="PPE-DE">
(SL) Slovinsko, konkrétne región Dolné Kraňsko, bolo počas víkendu hlboko znepokojené rozhodnutím spoločnosti Renault preniesť produkciu modelu Clio z mesta Novo Mesto do Francúzska.
<P>
Rád by som uveril oficiálnemu vysvetleniu, že toto rozhodnutie bolo prijaté na základe zvýšeného dopytu po modeloch Clio a Twingo a nie z dôvodu protekcionizmu zapríčineného ťažkosťami v automobilovom priemysle.
<P>
Vážené dámy a páni, komu patrí výrobný závod Revoz v meste Novo Mesto? Je slovinský? Alebo francúzsky? Odpoveď je jasná: Slovinský výrobný závod, ktorý produkuje francúzske autá je rozhodne európskym výrobným závodom.
<P>
Pevne verím, že musíme chrániť automobilový priemysel riešením na úrovni Európy skôr ako riešeniami vnútroštátnymi. V opačnom prípade sa budeme dištancovať od dodržiavania štyroch základných slobôd, ktoré tvoria jadro jednotného európskeho trhu.
<SPEAKER ID="055" NAME="Milan Horáček" AFFILIATION="Verts/ALE">
(DE) Vážený pán predseda, na začiatku marca boli politickí väzni Michail Chodorkovskij a Platon Lebedev presunutí z väzenia v Čite na Sibíri do Moskvy, aby znovu čelili nepodloženým obvineniam. Prvé verejné vypočutie sa má uskutočniť 31. marca. V ten istý deň sa malo uskutočniť piate kolo rokovaní medzi EÚ a Ruskom v otázke ľudských práv. Rusi teraz odložili tieto dôležité rozhovory na neurčito.
<P>
Rusko teda jasne ukazuje, ako málo si váži ľudské práva. Namiesto výkonu spravodlivosti súdny systém naďalej slúži cieľu odstrániť politických odporcov režimu a Rusko sa snaží obalamutiť EÚ.
<SPEAKER ID="056" NAME="Richard Seeber" AFFILIATION="PPE-DE">
(DE) Vážený pán predseda, rád by som Komisii predniesol kritickú poznámku v súvislosti s rozhodnutím o zákaze klasických žiaroviek, ktoré bolo písomne predložené minulý týždeň. Plne podporujem požiadavky na energetickú účinnosť a ciele v oblasti zmeny klímy, ktoré sme stanovili spolu s Radou a Komisiou. V tomto prípade bol nesprávny iba prístup. Je jasné, že občania sa cítia vylúčení, keď sa rozhodnutia prijímajú za zatvorenými dverami s využitím komitologických postupov. Komisia si preto určite zaslúži kritiku za nezačlenenie Európskeho parlamentu do rozhodovacieho procesu a za nepoužitie normálneho postupu.
<P>
Po druhé, v tomto prípade bola komunikácia jednoznačne nedostatočná. Ľudia sú veľmi znepokojení, pretože v súvislosti s týmito opatreniami sa neuskutočnila žiadna komplexná štúdia posúdenia vplyvu, a to najmä preto, že vieme, že tieto žiarovky obsahujú ortuť a teda ohrozujú ľudské zdravie a konkrétne deti.
<P>
Po tretie, bolo by bývalo rozumné takisto myslieť na budúcnosť a podporiť nové technológie. Preto by som chcel Komisiu požiadať, aby predložila nový návrh.
<SPEAKER ID="057" NAME="Tunne Kelam" AFFILIATION="PPE-DE">
Vážený pán predseda, Estónci, Lotyši a Litovci by vám radi vyjadrili srdečné poďakovanie za váš prejav solidarity pri príležitosti uplynutia 60 rokov od deportácií z pobaltských štátov v roku 1949. Deportácie boli všeobecne ohodnotené ako zločiny proti ľudskosti spáchané v čase mieru, štyri roky po skončení vojny. Dve tretiny deportovaných osôb boli ženy a deti, ktoré boli poslané na Sibír na obdobie približne 10 rokov. Keby sa tieto deportácie uskutočnili v troch škandinávskych krajinách - Švédsku, Dánsku a Nórsku - počet deportovaných osôb by zodpovedal počtu pol milióna.
<P>
Dnes je však zrejmé, že hospodárske a politické rozširovanie Európy nepostačuje na to, aby bola Európa skutočne integrovaná ako "spoločenstvo hodnôt". Potrebujeme novú vlnu rozširovania: rozširovanie svedomia Európy. Intenzívne potrebujeme celoeurópske uvedomenie a vôľu uznať, že tieto zločiny a predsudky sú neoddeliteľnou súčasťou našej spoločnej histórie.
<SPEAKER ID="058" NAME="Maria Petre" AFFILIATION="PPE-DE">
Mnohí z nás dnes hovorili o potrebe solidarity a ja by som takisto chcela pokračovať v tejto téme.
<P>
Energetická nezávislosť Európskej únie a solidarita členských štátov v tejto veci sú potrebnejšie ako kedykoľvek predtým. Naše konanie musí byť jednotné a dôsledné nielen z hľadiska rizík, ale aj z hľadiska potreby diverzifikácie našich energetických zdrojov.
<P>
Blahoželám Európskej rade k dohode, ktorú dosiahla vo veci plánu hospodárskej obnovy Európy a k dôrazu, ktorý bol kladený na energetický sektor a na financovanie projektu plynovodu Nabucco.
<P>
Naliehavo žiadam Európsku komisiu, aby rýchlo a účinne našla metódy, ktoré zaručia, že tieto finančné prostriedky budú účinne vynaložené a prinesú požadované výsledky, a to nielen v energetickom sektore, ale najmä v hospodárskom sektore, ktorý je vážne zasiahnutý a ohrozovaný protekcionizmom.
<P>
Uchyľovať sa k protekcionizmu je najhoršia vec, ktorá sa môže stať tak rozvíjajúcim sa ekonomikám, ako aj tým rozvinutým.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, uplynul rok, odkedy rozhodnutie skupiny pre revíziu rokovacieho poriadku Európskeho parlamentu sťažilo pôsobenie medziskupín tým, že stanovilo, že medziskupiny by sa mali stretávať len vo štvrtok poobede. Toto rozhodnutie so všetkými zámermi a účelmi odstránilo tieto medziskupiny, ktoré boli platformou na prezentovanie myšlienok najmä k témam, ktoré sa väčšinou netýkajú európskych politík ako napríklad téma rodiny.
<P>
Predsedám medziskupine pre ochranu detstva a rodiny a musím vám tlmočiť hlboké sklamanie združení pre rodinu z občianskej spoločnosti a sklamanie bežných občanov Európy zo skutočnosti, že sa už naďalej nemôžu vyjadrovať prostredníctvom tejto medziskupiny.
<P>
Skupina pre revíziu rokovacieho poriadku nám nepovedala, či ohodnotila medziskupiny a neposkytla nám riešenie do budúcnosti. Ako môžu byť medziskupiny nahradené?
<SPEAKER ID="060" NAME="Nicodim Bulzesc" AFFILIATION="PPE-DE">
Vážený pán predseda, rád by som hovoril o veľmi dôležitej veci, ktorá sa týka Ceny Európskej únie za literatúru. Táto cena je financovaná v rámci programu Európskej únie Kultúra a jej zámerom je uviesť do pozornosti tvorivosť v oblasti súčasnej umeleckej literatúry. Myslím si, že ide o veľmi dobrú iniciatívu, ale mám obavy v súvislosti s jej implementáciou.
<P>
Kontaktovali ma kultúrne organizácie z mojej vlasti, ktoré sú nešťastné, pretože Rumunsko nie je v tomto roku zaradené do programu Kultúra. V skutočnosti je do tohto programu každoročne zaradených iba 12 z 34 oprávnených krajín. Oprávnenou otázkou je, ako by sa zvyšné krajiny vrátane Rumunska mohli aktívne zúčastniť, keď vôbec nie sú zaradené do programu. Rád by som teda uviedol túto otázku do vašej pozornosti a verím, že spoločne s Európskou komisiou nájdeme vhodný spôsob riešenia tohto problému.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Vážený pán predseda, dámy a páni, toto bude pre Európu ťažký rok. Čelíme problémom, ktoré v európskej histórii nemajú obdobu.
<P>
Musíme bojovať s finančnou a hospodárskou krízou, s energetickou krízou, proti zmene klímy a proti terorizmu, ktorý ohrozuje všetko, čo sme dodnes vytvorili. Presne z tohto dôvodu je dnes dôležitejšie ako kedykoľvek predtým, aby sme zostali jednotní.
<P>
Musíme sa postaviť proti protieurópskej rétorike, proti extrémne nacionalistickým elementom, ktoré sú deštruktívne a nebezpečné. V súčasnej situácii môžu byť občania nespokojní s prehlbujúcou sa krízou, nehovoriac o iných problémoch, ľahko manipulovaní extrémnymi nacionalistami, ktorí využívajú túto všeobecne nepriaznivú situáciu na napádanie jednotnej Európy. Dovoľte, aby som vám pripomenul, že účinky krízy, ktoré teraz pociťujeme, by boli bez existencie Európskej únie a eurozóny katastrofálne.
<P>
Vyzývam tých európskych politikov, ktorí sa zúčastňujú vo volebných kampaniach, aby k protieurópskej rétorike zaujali rázny postoj. Vyzývam ich, aby v kampani nepoužívali extrémne nacionalistické a šovinistické prvky alebo "slogany" len preto, aby získali o niekoľko viac hlasov. Ďakujem.
<SPEAKER ID="062" NAME="Iuliu Winkler" AFFILIATION="PPE-DE">
(HU) Podľa oficiálnych vyhlásení, ktoré prináša svetová hospodárska kríza, je naliehavo potrebné obnoviť dôveru v medzinárodný finančný systém. V súčasnosti je dôvera kľúčovým slovom, slovom, ktoré tiež odzrkadľujú dokumenty Európskej únie.
<P>
Rád by som navrhol iné kľúčové slovo, solidaritu, pretože solidarita alebo spolupráca je často opakovanou základnou hodnotou, na ktorej je Európska únia založená. Chcel by som sa však opýtať, či my, ktorí nepatríme do eurozóny, môžeme hovoriť o uplatňovaní solidarity, keď dostávame rady, aby sme zvýšili dane a príspevky skôr, ako sa spoliehali na krízový fond EÚ a jeho mechanizmy, pričom EÚ spravuje tento fond práve na zásade solidarity.
<P>
Budú sa musieť občania členských štátov zo strednej a východnej Európy vzdať nádeje, že sa dostanú na životnú úroveň EÚ v rozumnej lehote? Myslím si, že nie. Som presvedčený, že európske stanovisko, ktoré EÚ vyhlasuje pred blížiacim sa samitom G20, bude stanoviskom prijateľným pre nás všetkých.
<SPEAKER ID="063" NAME="Csaba Sógor" AFFILIATION="PPE-DE">
(HU) Maďarské komunity v piatich členských štátoch EÚ si nedávno pripomenuli výročie maďarskej revolúcie a vojny za nezávislosť z rokov 1848 - 1849. Maďari vtedy bojovali bok po boku s Poliakmi, Srbmi, Chorvátmi, Švábmi, Nemcami, Rakúšanmi, Arméncami a Rumunmi za svoju slobodu a za svetovú slobodu proti dvom najväčším vojskám vtedajšej Európy.
<P>
Tieto udalosti si každoročne pripomíname v marci a takisto si ich pripomenuli prezidenti dvoch iných krajín. Rumunské orgány sa snažili neúctivo a spôsobom, ktorý neprináleží členskému štátu EÚ, zabrániť prezidentovi Maďarskej republiky pánovi Lászlóvi Sólyomovi, aby cestoval do Rumunska. Čo by sa bolo stalo, keby sa pokúsili urobiť to isté s prezidentom Spojených štátov amerických pánom Barackom Obamom, ktorý takisto uznal a uctil si maďarskú vojnu za nezávislosť z roku 1848, keby bol prejavil záujem prísť do Rumunska?
<P>
Bolo by dobré, keby sme si všetci konečne uvedomili, že žijeme v Európe, kde môžeme navzájom rešpektovať svoju minulosť a históriu a môžeme takisto navzájom rešpektovať svoje národné sviatky.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Som zástankyňou integrácie a vstupu Srbska do Európskej únie. V tomto kontexte naliehavo vyzývam Európsku komisiu, aby prijala konkrétne účinné opatrenia na zaručenie práv osôb patriacim k rumunskej menšine žijúcej v údolí Timoc (Srbsko).
<P>
Rámcový dohovor na ochranu národnostných menšín a Európska charta regionálnych alebo menšinových jazykov sa musia účinne uplatňovať v údolí Timoc v obvodoch Krajina, Morava, Pojarevat a Timoc vo východnej časti Srbska. Píše sa rok 2009 a verím, že nadišiel čas, aby si tradičná rumunská etnická komunita v údolí Timoc uplatnila právo na proporcionálne zastúpenie tak v kostoloch, ako aj na školách v ich rumunskom materinskom jazyku. Ďakujem.
<SPEAKER ID="066" NAME="Predsedajúci">
Bod je uzavretý.
