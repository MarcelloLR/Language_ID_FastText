<CHAPTER ID="004">
Druhé fórum o riadení internetu, ktoré sa uskutočnilo v Riu de Janiero v dňoch 12. až 15. novembra 2007 (rozprava) 
<SPEAKER ID="043" NAME="Predsedajúca">
Ďalším bodom programu je vyhlásenie Komisie o výsledkoch fóra o riadení internetu, ktoré sa uskutočnilo v Riu de Janiero v novembri minulého roka.
<SPEAKER ID="044" NAME="Meglena Kuneva">
členka Komisie. - Pani predsedníčka, myšlienka Fóra pre riadenie internetu (IGF) vznikla na svetovom samite o informačnej spoločnosti v Tunise v novembri 2005, kde bolo vymedzené ako nezáväzné fórum pre multidisciplinárne diskusie o politikách v tejto oblasti.
<P>
Komisia podporuje fórum v tejto podobe. Doteraz sa uskutočnili dve stretnutia: v roku 2006 v Aténach a v roku 2007 v Riu. Komisia víta toto fórum v každej podobe. Zároveň oceňuje účasť Parlamentu a je vďačná za vynikajúcu spoluprácu na oboch stretnutiach.
<P>
Rovnako ako minulý rok vytvorilo stretnutie v Riu vynikajúci priestor pre obohatenie diskusií, vďaka čomu sa zozbieralo široké spektrum názorov na dôležité otázky.
<P>
Z tohto dôvodu si Komisia uvedomuje dôležitosť zachovania hlavných vlastností fóra, ako napríklad účasť rôznych zainteresovaných strán a jeho nezáväzná povaha.
<P>
Rada by som poďakovala za príležitosť podrobnejšie predstaviť fórum IGF (prijali sme takúto skratku), ktoré sa konalo v novembri v Riu de Janeiro.
<P>
V prvom rade by som chcela poďakovať pani Trautmannovej, pánovi Harbourovi, pani Badia i Cutchetovej a pánovi Hökmarkovi, ktorí na tomto stretnutí zastupovali Európsky parlament, za ich aktívnu účasť a pokračujúcu vynikajúcu spoluprácu. Vďaka tomu sa nám tento rok opäť podarilo prezentovať na fóre niektoré európske priority, ako napríklad slobodu slova, preklenutie digitálnej priepasti či bezpečnosť a ochranu detí na internete.
<P>
Pre Európu je dôležité tieto otázky neustále presadzovať do popredia záujmu medzinárodného spoločenstva. Komisia podporuje IGF. Tento koncept, vytvorený na svetovom samite o informačnej spoločnosti, je stále veľmi prínosný. Všetky problémy, ktoré na fóre odzneli, sú do veľkej miery v súlade s opatreniami, ktoré sa v tejto oblasti snažíme presadzovať.
<P>
Okrem iného aj počet účastníkov (asi 3 100) jasne dokazuje záujem o existenciu tohto fóra pre diskusiu o širokom spektre otázok súvisiacich s internetom.
<P>
Skutočnosť, že výsledkom fóra nie je žiadne záverečné stanovisko by sme mali vnímať skôr ako úspech než ako jeho slabú stránku. Fórum umožňuje otvorenú výmenu informácií bez tlaku na obhajobu určitého záveru v záväznom dokumente.
<P>
Diskusia je základom pre zlepšenie porozumenia záujmov rôznych strán a otvára cestu k hľadaniu spoločných riešení. Dynamické koalície, ktoré vďaka fóru vznikli, sú jedným z príkladov fungovania IGF ako platformy, ktorá slúži na nadväzovanie vzájomnej spolupráce medzi ľuďmi zdieľajúcimi spoločné záujmy.
<P>
Fórum pre riadenie internetu v Riu tak opäť poskytlo vynikajúci priestor pre obohatenie diskusií, vďaka čomu zozbieralo široké spektrum názorov na dôležité otázky
<P>
Rada by som ešte raz poďakovala poslancom a dúfam, že naša výborná spolupráca bude pokračovať, keďže ide o jednu z najsľubnejších oblastí našej práce v budúcnosti.
<SPEAKER ID="045" NAME="Gunnar Hökmark">
za skupinu PPE-DE. - Pani predsedníčka, je dôležité upozorniť na zásadné zmeny, ktoré používanie internetu a informačných a komunikačných technológií (IKT) prináša nielen v jednotlivých spoločnostiach, ale na celom svete. Internet má vplyv na zmenu tradičných vzorcov a možností vo všetkých oblastiach spoločnosti. Z hľadiska budúceho vývoja je dôležité si uvedomiť silné stránky internetu, ako jeho nezávislosť, jeho možnosti a jeho schopnosť prispôsobiť sa rôznym možnostiam a požiadavkám spoločností, vychádzajúcim od rôznych zúčastnených strán.
<P>
Je dôležité v budúcnosti zabezpečiť využitie internetu ako nástroja na preklenutie rozdielov medzi krajinami a ľuďmi, na boj proti chudobe a na podporu rozvoja, ktorý má okrem iného zásadný význam pri napĺňaní miléniových cieľov. Vznik nových technológií by mal zaistiť jednoduchší prístup k internetu vo väčšom počte krajín.
<P>
My v Európskej únii sa musíme sústrediť na tri základné oblasti. Po prvé musíme zabezpečiť podporu procesu IGF vrátane podpory nezávislého a nezáväzného charakteru fóra. Táto otázka má zásadný význam, pretože fórum funguje oveľa dynamickejšie, keď je nezávislé a nezáväzné.
<P>
Po druhé by sme sa mali podieľať na príprave ďalšieho fóra v Novom Dillí a viesť diskusie so zástupcami parlamentu a občianskou spoločnosťou s cieľom podporiť jeho nezávislosť, no i príležitosti, ktoré prináša. Po tretie by sme mali zabezpečiť, aby bola na internete garantovaná sloboda a sloboda prejavu.
<SPEAKER ID="046" NAME="Catherine Trautmann">
v mene skupiny PSE. - (FR) Vážená pani predsedajúca, pani komisárka, dámy a páni, druhé fórum o riadení internetu sa uskutočnilo v Riu de Janiero v dňoch 12. až 15. novembra minulého roku a zúčastnilo sa na ňom 2 100 zástupcov zo všetkých piatich kontinentov, ktorých vyslali zainteresované spoločnosti zo súkromného a verejného sektora .
<P>
Fórum vytvára priaznivý kontext pre riešenie problémov v oblasti IKT v budúcnosti. Vďaka spoločnej kultúre a forme partnerstva ponúka rozhodnutia, ktoré sa v budúcnosti na svetových samitoch o informačnej spoločnosti prijmú spolu s rozhodnutiami našich vlastných štátov.
<P>
Vytvára aj priestor pre otvorené úvahy o komplexnom charaktere internetu a pre prijatie včasných opatrení týkajúcich sa technických, etických a právnych obmedzení, ktoré predstavujú, popri otázkach blízkych Európskej únii, najväčšie obavy. Ide o digitálnu priepasť, slobodu prejavu, kultúrnu rozmanitosť a o ochranu detí. V krátkosti možno spomenúť aj problematiku rádiofrekvenčných identifikačných zariadení (RFID), vznik tzv.internetu vecí, riziká preťaženia siete do rokov 2010 - 2012, digitalizáciu, najmä pokiaľ ide o kultúrny majetok, dôsledky vzniknuté v súvislosti s ochranou duševného vlastníctva a predovšetkým zlepšenie prístupu menej rozvinutých krajín k IKT.
<P>
Z hľadiska legislatívneho procesu má Európa určite všetky dostupné informácie. Pre nás Európanov je to povzbudivá správa, nesmieme však poľaviť. Viacero týchto právnych a regulačných otázok je takisto vylepšených revíziou balíčka reforiem telekomunikácií.
<P>
V tejto súvislosti by som rád požiadal o nástup novej etapy cielenej politickej a na budúcnosť zameranej činnosti, predovšetkým o usporiadanie európskeho fóra o riadení internetu (IGF) za účasti národných parlamentov a miestnych orgánov: uskutočnenie európskeho fóra do roku 2009 a pravdepodobne, vďaka žiadosti Litvy, svetového fóra v roku 2010.
<P>
Z postu vedúcej delegácie by som sa rada poďakovala všetkým poslancom, kolegom a úradníkom za ich prácu a ochotu. Uznesenie, o ktorom budeme hlasovať, predstavuje plán uplatňovania. Teší ma, že má podporu všetkých parlamentných skupín. Uvítame zapojenie viacerých parlamentných výborov do tejto činnosti. Rada by som poďakovala aj Komisii a požiadala jej členov o podporu pani Reding. Nakoniec by som chcela požiadať Radu, aby do svojho programu zahrnula aj vzťahy s Indiou a prípravy na najbližšie fórum v Naî Dillî a rovnako by som rada naliehavo poţiadala členské đtáty o účasť na rozšírenej spolupráci.
<SPEAKER ID="047" NAME="Toomas Savi">
za skupinu ALDE. - Pani predsedníčka, na samite v Riu de Janeiro 13. novembra 2007 sa okrem iného hovorilo aj o význame internetu ako verejnej služby. V dnešnej dobe je najcennejším kapitálom občanov Európy čas, a preto by členské štáty mali zaviesť poskytovanie verejných služieb na internete.
<P>
Moja rodná krajina, Estónsko, v tejto oblasti urobila veľký pokrok: elektronické voľby, elektronické podávanie daňových priznaní, elektronická verejná správa a elektronické matriky sú len niekoľkými príkladmi úspešných "elektronických" projektov, ktoré by mali byť zavedené v celej Európe.
<P>
Uvedomujem si, že je oveľa jednoduchšie reformovať malú krajinu, kde takmer 66 % obyvateľstva používa internet. Avšak presun verejných služieb na internet stojí za vynaložené úsilie.
<P>
Jedným zo základných predpokladov fungovania demokracie je účasť občanov. Elektronické riešenia ju zabezpečujú s minimálnym úsilím: občania nemusia čakať v radoch a úradníci si nemôžu uplatňovať právo rozhodovať podľa vlastného uváženia. Internet dáva občanom viac nezávislosti a zabezpečuje nestrannú správu ich vecí.
<P>
Je však dôležité začať vzdelávanie v tejto oblasti od prvého stupňa na školách. Počítačová gramotnosť uspela tam, kde zlyhalo esperanto, počítače sa stali najuniverzálnejším jazykom, a preto by sme mali zároveň vyvíjať úsilie, aby sme preklenuli digitálnu priepasť na regionálnej a globálnej úrovni a medzi rôznymi vekovými a sociálnymi skupinami.
<P>
V neposlednom rade sa niekedy môže zdať, že Európsky parlament sa zaoberá vyrábaním objemných zväzkov dokumentov. Nemali by sme zlepšiť svoje nástroje demokracie a zaviesť administratívu bez papiera?
<SPEAKER ID="048" NAME="Ryszard Czarnecki">
v mene skupiny UEN. - (PL) Vážená pani predsedajúca, internet je takmer ako nôž. Možno ho každodenne používať pri práci, ale môže aj škodiť. Nie je jednoduché predstaviť si súčasný svet ani naše pracovné životy bez internetu, ale na druhej strane, internet sa aj zneužíva, napríklad pedofilmi.
<P>
Európska únia preto konala rozumne, keď za prioritu posledného fóra o riadení internetu, ktoré sa konalo v Brazílii pred dvoma mesiacmi, stanovila ochranu dieťaťa na internete Mali by sme sa usilovať o zlúčenie otvorenosti a čo najlepšieho prístupu k internetu s bezpečnosťou nielen čo sa týka detí, ale všetkých, ktorí by mohli byť ohrození zneužitím internetu.
<P>
Dôležitá je skutočnosť, že najbližšie fórum o riadení internetu sa uskutoční v Dillí, hlavnom meste Indie. India je krajinou, ktorá aj napriek svojej pomernej chudobe zaujala vedúce postavenie v oblasti informatiky. Poskytuje svoje služby nadnárodným spoločnostiam a umožňuje tak zlepšiť svoju životnú úroveň státisícom ľudí.
<P>
Podporu si zaslúžia dva návrhy: prvý sa týka toho, aby sa najbližšie fórum o riadení internetu, ktoré sa má uskutočniť o dva roky, zorganizovalo v jednom z členských štátov, napríklad v Poľsku, prípadne v Litve, a druhý sa týka zváženia cieľa vytvoriť vlastné fórum o riadení internetu. Myslím tým naše vlastné, európske, nie svetové fórum. V tejto súvislosti zohráva Európsky parlament zásadnú úlohu. Je zrejmé, že prístup k internetu sa jednotlivých členských štátoch značne odlišuje. V mojej krajine, v Poľsku, nie je príliš rozsiahly najmä z finančných dôvodov. Európska únia by mala vyvíjať aktivity s cieľom zaručiť porovnateľný prístup, obzvlášť pokiaľ ide o vidiecke oblasti.
<SPEAKER ID="049" NAME="Malcolm Harbour" AFFILIATION="PPE-DE">
Pani predsedníčka, rád by som sa pripojil k pani Trautmannovej, a myslím, že v mene všetkých svojich kolegov, a spolu s ňou vyjadril vďačnosť predsedníctvu parlamentu za to, že nám umožnilo zúčastniť sa fóra ako oficiálnej delegácii.
<P>
Túto skutočnosť ocenili mnohí účastníci fóra. Boli sme najaktívnejšou politickou delegáciou a najpočetnejším parlamentným zastúpením. Dnes sa však ukazuje, že aj ďalšie parlamenty začínajú chápať dôležitosť účasti na práci Fóra pre riadenie internetu, pretože sa zaoberá významnými oblasťami politík, na ktorých sa musia podieľať.
<P>
Moji predrečníci sa venovali niekoľkým problémom. Rád by som pridal niekoľko širších postrehov o vývoji procesu, najmä preto, že som jediným členom Parlamentu, ktorý sa zúčastnil oboch svetových samitov o informačnej spoločnosti a takisto som sa na všetkom od začiatku zúčastňoval. Zdá sa, že fórum v Riu prinieslo oveľa praktickejšie názory a ľudia si začínajú uvedomovať hodnotu celosvetovej výmeny informácií a osvedčených postupov.
<P>
Tento postoj vychádza z presvedčenia, že to nemusia byť práve oficiálne, medzinárodné, právne štruktúry, ktoré nám poskytnú mnohé z očakávaných výhod. V skutočnosti sa mnohými týmito otázkami budeme musieť zaoberať prostredníctvom medzivládnej spolupráce a v mnohých prípadoch tiež prostredníctvom spolupráce s dobrovoľnými združeniami alebo mimovládnymi organizáciami.
<P>
Napríklad v prípade ochrany detí, o ktorej hovoril môj predrečník, priniesli najúspešnejšie riešenia dobrovoľné združenia, ako napríklad v mojej krajine Nadácia pre dohľad nad internetom (Internet Watch Foundation). Je veľmi dôležité informovať o takýchto organizáciách.
<P>
Svoj príspevok uzavriem príkladom, ktorý v širších súvislostiach dokazuje dôležitosť takejto výmeny informácií. Zúčastnil som sa seminára o oznamovaní porušenia ochrany údajov spotrebiteľov, čo je problematika, o ktorej bude Parlament rokovať v rámci európskych právnych predpisov. Mám celý súbor dokumentov o tom, čo sa v tejto oblasti urobilo v iných krajinách, a rád by som Komisii povedal, že jej súčasný návrh je veľmi slabý a určite by mu prospelo naštudovanie uvedených informácií. Toto je praktický prínos, ktorý z takýchto fór získavame, a som si istý, že Parlament bude môcť prispieť k programu ďalšieho fóra, a tak ešte viac zvýšiť jeho efektivitu.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Vážená pani predsedajúca, mám pocit, že pani komisárka a všetci, ktorí dnes vystúpili, súhlasia s dôležitosťou a spoločenským a politickým vplyvom týchto fór zaznamenávajúcich stále viac účastníkov.
<P>
Preto si myslím, že by sme si mali zablahoželať k záväzku, ktorý sa v Európe snažíme plniť. Tiež si myslím, že v súčasnom období by sme mali využiť politickú príležitosť a vyjadriť sa k novému balíčku reforiem telekomunikácií. V tomto zmysle je podľa môjho názoru potrebné, aby Komisia a Parlament vyvinuli všetko úsilie nielen s cieľom poskytnúť Európanom prístup k tým najlepším elektronickým službám, ale aj s cieľom viesť k rozšíreniu informačnej spoločnosti ako komodity v krajinách, ktoré potrebujú spoluprácu a vedenie Európy.
<P>
Domnievam sa, že z hľadiska uvedených skutočností je všetko, čo tu odznelo, mimoriadne dôležité: musíme riešiť spoločné problémy ako citlivosť, slobodu vyjadrovania na internete a ochranu, ktoré osobne považujem za prvoradé.
<P>
Myslím, že v súčasnosti je nevyhnutné, a týmto vyjadrením aj skončím svoje vystúpenie, pani predsedajúca, zlučovať celosvetové problémy s miestnymi. Verím vo veľký význam uvedených otázok, a preto považujem postoj uvedený vo vyhlásení, ktoré dnes budeme prijímať, za dôležitý: Predpokladám, že pre Komisiu bude dostatočným impulzom k tomu, aby pokračovala v začlenení uvedených priorít do svojho politického programu.
<SPEAKER ID="051" NAME="Lambert van Nistelrooij" AFFILIATION="PPE-DE">
Vážená pani predsedajúca, nebol som v Riu, ale zúčastnil som sa prvej konferencie v Aténach, kde som si uvedomil dôležitosť modelu fóra. Účastníci na ňom majú možnosť spoločne preskúmať obmedzenia, ktoré sú veľmi dôležité, a ktoré sa budú pravdepodobne v neskoršom období uplatňovať v rámci globálnych vzťahov a budú prevedené aj do predpisov EÚ.
<P>
Obsahom spomenutého dialógu sú aj niektoré veľmi dôležité otázky. Mám na mysli názvy domén, ikonu a vplyv Spojených štátov na tieto otázky. Je nesmierne dôležité udržať skutočne globálny, jednoznačný prístup k otázkam internetovej siete. Preto je dôležité uvedomiť si, že poznatky z tejto rozpravy sa znova objavujú v novom prístupe k otázke ikony a že sú predložené názory partnerov.
<P>
Vážená pani predsedajúca, rád by som dnes objasnil jedno konkrétne hľadisko. Ja osobne veľmi podporujem európske fórum, európsku podobu fóra o budúcom riadení internetu, ktoré by sa mohlo uskutočniť v najlepšom prípade pred voľbami v roku 2009. Musíme sa však uistiť, že do rozpráv zapájame aj naše národné parlamenty. Z iniciatív niektorých krajín, ako napríklad Spojeného kráľovstva, je zrejmé, že ide o aktuálne otázky, ktoré sú dôležité pre budúcnosť, pre zamestnanosť a blahobyt, ako aj pre slobodný prístup k informáciám a slobodnú účasť. Preto je nevyhnutné zapojiť do európskeho prístupu národné parlamenty a ďalšie zúčastnené strany.
<P>
Žiadam Komisiu o toto: v dokumentoch čítam, že nemá dostatok nástrojov alebo finančných prostriedkov na podporu tej či inej záležitosti, aby si vybrala iný prístup. Máme veľké množstvo finančných prostriedkov. Zvážte i2010, programy v oblasti výskumu, a iné. Bol by som skutočne rád, keby sa v súvislosti s dosiahnutím jasnejšieho európskeho postoja k týmto problémom prijalo veľkorysé stanovisko ešte pred voľbami v roku 2009.
<SPEAKER ID="052" NAME="Zita Pleštinská" AFFILIATION="PPE-DE">
Ďakujem, pani predsedníčka, že ste mi dali možnosť vystúpiť k tejto zaujímavej debate.
<P>
Oceňujem myšlienky na zvolávanie fór o regulovaní internetu a účasť poslancov Európskeho parlamentu na nich. Internet je v dnešnej dobe nevyhnutnou súčasťou života európskych občanov každého veku. Práve v znevýhodnených regiónoch je možnosť získať rýchle internetové pripojenie priam nemožné. Veľmi často so závisťou sledujem reklamy v našich slovenských verejnoprávnych a súkromných médiách o štvornásobnej rýchlosti internetu a o jeho výhodách. V mojom bydlisku nemáme takúto výhodu a naše skutočné možnosti sú obmedzené iba na lokálne zdroje s nedostačujúcou rýchlosťou.
<P>
Pani komisárka Kuneva, čo môže Komisia urobiť, aby sa nezabudlo aj na znevýhodnené regióny a na ľudí, ktorí v nich žijú, aby aj títo ľudia mali rovnaké príležitosti zapojiť sa do digitálneho sveta?
<SPEAKER ID="053" NAME="Gunnar Hökmark" AFFILIATION="PPE-DE">
Pani predsedníčka, chcem podotknúť len jedno. Rád by som poďakoval pani Trautmannovej, ktorá vynikajúcim spôsobom viedla delegáciu v Riu. Nespomenul som to vo svojom prvom príspevku, ale myslím si, že je dôležité to povedať. Všetci sme ju vnímali ako veľmi dobrú vedúcu. Bol by som rád, aby to bolo zaznamenané.
<SPEAKER ID="054" NAME="Meglena Kuneva">
členka Komisie. - Pani predsedníčka, dovoľte mi začať tým, že predstavím najbližšie konkrétne kroky v tomto smere. V súvislosti so stretnutím v Riu prebehnú na budúci mesiac v Ženeve konzultácie s cieľom zozbierať názory na výsledky tohto fóra a pripraviť sa na ďalšie stretnutie v Novom Dillí. Komisia je členom poradnej skupiny, ktorá pomáha generálnemu tajomníkovi OSN pri príprave IGF. Podobne, ako bolo našim zvykom od svetového samitu o informačnej spoločnosti, budeme určite poslancov o výsledkoch tohto stretnutia informovať. Teraz by som rada zodpovedala niekoľko konkrétnych otázok poslancov. Začnem s pani Trautmannovou.
<P>
Vítame to, že v úvodnej časti zasadania pani Trautmannová prehovorila o téme "internet vecí" a možnosti jej otvorenia na budúcoročnom fóre IGF. Čo sa týka druhej časti jej príspevku, na viacerých miestach vznikli regionálne fóra IGF, čo sa zdá byť užitočným spôsobom riešenia špecifických otázok riadenia internetu, ktoré sú pre daný región dôležité. Komisia tento vývoj dôrazne podporuje.
<P>
Čo sa týka vystúpenia pána Saviho, úplne súhlasím s jeho vyjadrením. Z týchto dôvodov sa Komisia venuje vývoju elektronickej aplikácie vo všeobecných programoch a právnych predpisoch.
<P>
K pánovi Czarneckemu, Komisia podporuje všetky iniciatívy v oblasti ochrany detí. Tieto otázky sme prezentovali aj v rámci diskusií IGF. Zároveň pripravujeme nový program ochrany detí na internete.
<SPEAKER ID="055" NAME="Predsedajúca">
Končím túto rozpravu na základe návrhu uznesenia, podpísanú šiestimi politickými skupinami podľa článku 103 ods. 2 rokovacieho poriadku.
<P>
Rozprava je ukončená.
<P>
Hlasovanie sa uskutoční dnes o 12.00 hod.
<P>
(Rokovanie bolo prerušené o 11.40 hod. a pokračovalo o 10.30 hod. )
