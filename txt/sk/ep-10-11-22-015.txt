<CHAPTER ID="015">
Okamžitá pomoc pre Haiti (rozprava) 
<SPEAKER ID="089" NAME="Predsedajúci">
Ďalším bodom programu je vyhlásenie Komisie o okamžitej pomoci pre Haiti.
<SPEAKER ID="090" NAME="Maria Damanaki">
členka Komisie. - Vážený pán predsedajúci, Komisiu veľmi znepokojuje zhoršenie situácie v súvislosti s cholerou na Haiti.
<P>
Počet úmrtí hospitalizovaných pacientov každým dňom prudko narastá. Počet ľudí prijatých do nemocníc stúpol na vyše 20 000. Koncom minulého týždňa už prišlo o život viac ako 1 100 ľudí. Existuje však obava, že tieto údaje sú značne podhodnotené. Miera úmrtnosti je veľmi vysoká a poukazuje na to, že ľudia prichádzajú do zdravotníckych stredísk príliš neskoro.
<P>
Liečba cholery je jednoduchá, ale kľúčovým faktorom zníženia úmrtnosti je skorý prístup k liečbe. Liečba pacientov s cholerou si tiež vyžaduje značné ľudské zdroje. Verejný zdravotnícky systém na Haiti je teraz veľmi preťažený, a to aj napriek výraznej podpore medzinárodného spoločenstva.
<P>
Organizácia Lekári bez hraníc, ako jeden z hlavných zdravotníckych aktérov, vyzýva všetky skupiny a agentúry prítomné na Haiti, aby zvýšili rozsah a rýchlosť svojho úsilia.
<P>
Teraz je postihnutá celá krajina. V hlavnom meste Port-au-Prince sa epidémia šíri alarmujúcou rýchlosťou. V slumoch, ako je napríklad Cité Soleil, je zvlášť vysoké riziko nákazy z dôvodu veľmi zlých hygienických podmienok a nedostatočného prístupu k čistej vode.
<P>
Zameriavame sa na záchranu životov prostredníctvom okamžitej liečby nakazených osôb, na zlepšovanie prístupu k čistej vode, na podporu lepšieho dodržiavania hygieny a epidemiologického dohľadu s cieľom zistiť, kde a ako sa epidémia šíri.
<P>
Komisia posilnila svoju humanitárnu prítomnosť príslušnými odborníkmi z oblasti medicíny a zmobilizovala finančné prostriedky vo výške 12 miliónov EUR na podporu partnerov na Haiti.
<P>
Prostredníctvom monitorovacieho a informačného centra Európskej komisie bol tiež aktivovaný európsky mechanizmus civilnej ochrany, ktorý už spolufinancoval prepravu materiálnej pomoci, ktorú poskytlo Francúzsko.
<P>
Práve sa začala pripravovať ďalšia pomoc z Rakúska. Začiatkom tohto týždňa má EÚ vyslať skupinu odborníkov z členských štátov v oblasti civilnej ochrany a technickej podpory. Generálne riaditeľstvo pre zdravie a ochranu spotrebiteľov vyslalo odborníkov z Európskeho centra pre prevenciu a kontrolu chorôb, aby stanovili najvhodnejší spôsob posilnenia epidemiologického dohľadu na Haiti, a uvažuje sa o ďalšej spolupráci.
<P>
Po nedávnych incidentoch v súvislosti s občianskymi nepokojmi v mestách Cap Haitien a Port-au-Prince pozorne sledujeme bezpečnostnú situáciu spolu s našimi partnermi a príslušnými agentúrami OSN, najmä vzhľadom na blížiace sa prezidentské voľby, ktoré sa majú konať 28. novembra.
<P>
Komisia bola v kontakte so zástupkyňou generálneho tajomníka OSN pre humanitárne záležitosti a koordináciu núdzovej pomoci barónkou Amosovou. Plne ju podporujeme a takisto zdôrazňujeme, že je dôležité umožniť domácim a medzinárodným humanitárnym pracovníkom nerušene pokračovať v aktivitách na záchranu ľudských životov.
<P>
Vzhľadom na podstatné a rýchle zhoršovanie sa situácie v súvislosti s cholerou sú naliehavo potrebné ďalšie príspevky, aby sa doplnil nedostatok v oblasti zdravotníctva, vody, sanitácie, hygieny a logistiky. Priority zahŕňajú zdravotníckych pracovníkov a ďalších odborníkov so špecializáciou na vodu, sanitáciu a hygienu, ako aj zdravotnícky materiál, lôžka, zariadenia a tabletky na čistenie vody. Komisia je preto v kontakte s belgickým predsedníctvom a členskými štátmi, pričom nabáda na ďalšiu podporu EÚ na pomoc Haiti v tomto veľmi kritickom a ťažkom období. Podpora EÚ môže prebiehať prostredníctvom mechanizmu civilnej ochrany EÚ.
<P>
Neprestávajúce úsilie haitských a medzinárodných humanitárnych pracovníkov pri vyrovnávaní sa s aktuálnymi problémami v teréne je chvályhodné, ale je zrejmé, že obrovský rozsah krízy si vyžaduje ešte viac prostriedkov a zdrojov. Preto teraz s našimi partnermi usilovne pracujeme na zintenzívnení núdzovej pomoci, ale určite nás čaká ťažké obdobie, pretože situácia sa rýchlo mení.
<P>
Pokračujúca solidarita medzinárodného spoločenstva s haitským ľudom je aj naďalej absolútne nevyhnutná. Preto vás všetkých vyzývam, aby ste urobili všetko, čo je vo vašich silách, na zvýšenie podpory členských štátov s cieľom predísť obrovskej humanitárnej katastrofe.
<SPEAKER ID="091" NAME="Michèle Striffler" LANGUAGE="FR">
Vážený pán predsedajúci, pani Damanakiová, dámy a páni, epidémia cholery si už vyžiadala viac ako 1 200 životov a vyše 52 000 ľudí je infikovaných. Takže aj napriek intenzívnej práci medzinárodných organizácií na Haiti sa situácia každým dňom zhoršuje a cholerou by sa mohlo v nasledujúcich niekoľkých mesiacoch nakaziť až 400 000 ľudí.
<P>
Som, samozrejme, veľmi rada, že Európska komisia uvoľnila 12 miliónov EUR, a podporujem výzvu pani Georgievovej členským štátom, aby poskytli materiálnu pomoc na čistenie vody a ďalšie vybavenie. Zabezpečenie pitnej vody a sociálnych zariadení je jediných spôsobom, ako znížiť počet infikovaných ľudí.
<P>
Jedným z prvoradých krokov je upokojiť obyvateľstvo vystrašené touto chorobou, ktorá je v tejto krajine neznáma. Komunikácia s obyvateľmi je nevyhnutná, aby sme poskytli informácie o tejto chorobe a mohli jej zabrániť, ale aj predísť šíreniu vnútroštátnych nepokojov, najmä vzhľadom na to, že krajina sa nachádza uprostred prebiehajúcich volieb.
<P>
Táto nová kríza znova poukázala na neschopnosť haitských orgánov a zdravotníckeho systému poradiť si s touto krízou. Krajina celé roky trpela v dôsledku viacerých katastrof. Zemetrasenie na Haiti odhalilo takmer úplnú nekompetentnosť miestnych orgánov. Po zemetrasení bola skutočná politická vôľa obnoviť Haiti iným spôsobom a mnohí prisľúbili poskytnutie darov. Takmer o rok neskôr vidíme, že obnova sa sotva začala, a tí, ktorí sa podieľajú na rozvoji, sú pesimistickí. Európska komisia musí byť hybnou silou v procese obnovy, aby sa Haiti konečne vymanilo z tohto chaosu.
<SPEAKER ID="092" NAME="Corina Creţu" LANGUAGE="RO">
Vážený pán predsedajúci, znovu vítam rýchlosť humanitárneho zásahu Európskej únie. Zároveň som však presvedčená, že naše úsilie v tejto krajine sa musí zamerať na vybudovanie minimálnej fungujúcej štátnej štruktúry v čase, keď je haitský štát iba fikciou. Neplní si svoje základné povinnosti, ako je organizovanie utečeneckých táborov, udržiavanie poriadku a zabezpečovanie hygienických podmienok a pitnej vody. Táto zraniteľnosť umožnila rýchle šírenie choroby a smrť viac ako 1 200 ľudí.
<P>
Haiti potrebuje štát, ktorý dokáže urobiť niečo pre svojich chudobných občanov. Traja zo štyroch Haiťanov musia vyžiť z menej ako 2 USD na deň. Vyše 1,5 milióna obyvateľov žije v utečeneckých táboroch, čo predstavuje vážne riziko pre verejné zdravie a bezpečnosť.
<P>
Som presvedčená, že hlavným rizikovým faktorom je teraz slabosť haitského štátu. Jeho nedostatočná autorita znamená, že nespokojnosť obyvateľstva sa obracia proti jednotkám OSN. Dokonca hrozí, že mimovládne organizácie už nebudú môcť uskutočňovať svoju misiu. Preto sú voľby, ktoré sa majú konať 28. novembra, nesmierne dôležité a nesmú sa posunúť na neskorší termín napriek výzvam z niektorých strán.
<SPEAKER ID="093" NAME="Charles Goerens" LANGUAGE="FR">
Vážený pán predsedajúci, existujú, samozrejme, spolupôsobiace faktory, ktoré bezpochyby napomohli šírenie cholery na Haiti. To určite nie je odpoveď, ale je to vysvetlenie. Odpoveď na toto spustošenie musí byť dvojaká.
<P>
Zatiaľ humanitárni pracovníci v teréne potvrdzujú, že je potrebné mydlo, látky na úpravu pitnej vody a náležité vzdelávanie v oblasti hygieny. V súčasnej situácii sa však pripravujú aj opatrenia, ktoré budú pôsobiť v dlhodobom horizonte. V krajine, kde ešte všetko treba urobiť alebo prerobiť, je po zemetrasení potrebná obnova a prioritu musí mať budovanie infraštruktúry, ktorá pomôže zlepšiť hygienické podmienky tak jednotlivcov, ako aj kolektívnych zariadení.
<P>
Dúfam, že osem mesiacov po konferencii v New Yorku o obnove Haiti už nebude možné uvádzať nedostatok finančných prostriedkov ako výhovorku, prečo sa k dnešnému dňu dosiahol iba malý pokrok, vzhľadom na to, že všetci rečníci súhlasili s tým, že humanitárna fáza musí pokračovať ešte niekoľko mesiacov. Bude tiež potrebné bez veľkých okolkov pomenovať tých, ktorí sú zodpovední za pomalý pokrok.
<SPEAKER ID="094" NAME="Franziska Keller">
v mene skupiny Verts/ALE. - Vážený pán predsedajúci, na Haiti prebieha jedna z najväčších operácií humanitárnej pomoci, aká kedy bola poskytnutá. Musíme zabezpečiť, aby sme neprehrali boj s touto katastrofou a aby sa nám podarilo dosiahnuť výsledky a pomôcť Haiťanom budovať ich budúcnosť.
<P>
Okrem toho, že by zlyhanie bolo katastrofou pre milióny jednotlivcov, bolo by tiež zlou vizitkou pre medzinárodné spoločenstvo a jeho snahu a schopnosť vyvíjať spoločné úsilie pri poskytovaní humanitárnej pomoci. Som presvedčená, že musíme dať dokopy všetky naše skúsenosti a musíme sa poučiť zo všetkých chýb, ktoré sme urobili na Haiti a inde, a tiež musíme zozbierať dostatok peňazí. Preto veľmi vítam oznámenie Komisie, že vyčlení ďalších 12 miliónov EUR na boj proti cholere.
<P>
Musíme zabezpečiť, aby sa táto podpora okamžite dostala na Haiti, aby sa tam dostala celá a nielen jej časť a aby sme podporili správne iniciatívy, ktoré umožnia jej efektívne využitie. Musíme takisto zabezpečiť, aby sme nezanedbali úsilie o obnovu po zemetrasení, pretože bez nej bude boj proti chorobe nemožný.
<P>
Mám pre Komisiu dve otázky. Po prvé by som chcela vedieť, či sa prisľúbené peniaze - peniaze, ktoré ste sa zaviazali poskytnúť - dostali na miesto určenia a či boli vyplatené a prevzaté. Po druhé by som chcela vedieť, čo si myslíte o odklade volieb, pretože sa o tom znova hovorí.
<P>
Haitská revolúcia sa nikdy nedostala do učebníc dejepisu. Dúfajme, že súčasné zložité obdobie na Haiti sa dostane do učebníc dejepisu ako začiatok príprav lepšej budúcnosti pre všetkých Haiťanov. Dúfam, že sa tiež bude môcť spomenúť, že EÚ v tom zohrala veľmi pozitívnu úlohu.
<SPEAKER ID="095" NAME="James Nicholson">
v mene skupiny ECR. - Vážený pán predsedajúci, pred dvoma mesiacmi som spolupredsedal delegácii pre krajiny AKT na Haiti a bola to pravdepodobne jedna z najúžasnejších a najdojímavejších skúseností v mojom živote. Po prvé, pracujú tam neuveriteľne oddaní ľudia, ktorí sa snažia pomôcť Haiťanom, a po druhé, Haiťania sú veľmi hrdým národom a to by sme si mali uvedomiť hneď na začiatku tejto rozpravy.
<P>
Prezident a premiér nám však povedali, aké šťastie majú Haiťania, pretože majú zabezpečené dobré hygienické podmienky a nevyskytujú sa tam žiadne choroby - a je smutné, že teraz ich choroba zasiahla. Nie je to choroba, ktorá sa veľmi ťažko lieči. Ale musíte tam byť, aby ste videli, za akých podmienok humanitárni pracovníci pracujú, a keď hovoríte o zdravotníckych službách, je mi ľúto, pán predsedajúci, ale Haiti nemá zdravotnícke služby ako my a vy to viete: sú závislé od organizácie Lekári bez hraníc, britského Červeného kríža a mnohých ďalších organizácií z celého sveta.
<P>
Čo sa týka volieb, je pravda, že Haiti nepotrebuje voľby práve teraz. Pokiaľ však nebudú mať prezidenta a premiéra, ktorí ich budú viesť, nebudú sa môcť pohnúť dopredu. Chcem pochváliť úžasných mužov a ženy z úradu Európskej komisie, ktorí pracujú za hrozných podmienok a snažia sa zachovať prítomnosť Európy v Port-au-Prince - pretože keď som tam bol, videl som to na vlastné oči. Robia skvelú prácu.
<SPEAKER ID="096" NAME="Marie-Christine Vergiat">
v mene skupiny GUE/NGL. - (FR) Vážený pán predsedajúci, predovšetkým by som sa chcela poďakovať kolegom poslancom a najmä Konferencii predsedov za to, že súhlasili s uskutočnením tejto rozpravy o Haiti, ktorú navrhla naša skupina. Bolo to naliehavé.
<P>
Po zemetrasení v januári sa medzinárodné spoločenstvo zjednotilo v podpore pre Haiti. Zdá sa však, že bol rozdiel, možno až priepastný rozdiel, medzi sľubmi, ktoré boli dané, a pomocou, ktorú v skutočnosti krajina dostala. V marci sa barónka Ashtonová v mene Európskej únie zaviazala, že poskytne pomoc vo výške 1,235 miliardy EUR, aby pomohla ľuďom na Haiti vybudovať si lepšiu budúcnosť.
<P>
Vážená pani komisárka, od júla tohto roku mimovládne organizácie, najmä organizácia Lekári bez hraníc, bili na poplach a upozorňovali na patogénne životné podmienky, v ktorých žijú státisíce ľudí. Situácia sa odvtedy sotva zmenila, a predsa sú ľudia prekvapení, že sa epidémia cholery veľmi rýchlo šíri, a medzinárodné spoločenstvo opäť začína pociťovať ľútosť. Zomrelo už viac ako tisíc ľudí a počet infikovaných stále narastá, hoci odborníci tvrdia, že opatrenia potrebné na to, aby táto choroba nespôsobila smrť, sú relatívne jednoduché. Zdravotnícki pracovníci však majú málo vedomostí o tejto chorobe a je tiež problém dopraviť základné zdravotnícke produkty tam, kde sú potrebné.
<P>
Za týchto okolností nie je ťažké pochopiť, prečo dochádza k nepokojom. Obyvatelia Haiti sa cítia celkom bezmocní. Je pre nich ťažké naďalej sa spoliehať na medzinárodné spoločenstvo. Moje otázky preto budú jednoduché, pani komisárka.
<P>
Kde presne skončila všetka pomoc, ktorú Európska únia sľúbila poskytnúť Haiti, a to nielen humanitárna pomoc?
<P>
Keby sa bola poskytla skôr, nemyslíte si, že by sa bolo dalo predísť tejto ďalšej tragédii?
<P>
Ako je možné, že výsledkom medzinárodných konferencií boli zas iba nesplnené sľuby?
<P>
Prečo sa úsilie prezidenta Prévala zmeniť stabilizačnú misiu OSN na Haiti (MINUSTAH) na podporu obnovy nestretlo so žiadnym ohlasom?
<P>
A napokon, obyvatelia Haiti chcú, aby sa voľby uskutočnili, ale za akých podmienok sa uskutočnia a akú podporu poskytne Európska únia?
<SPEAKER ID="098" NAME="Licia Ronzulli" AFFILIATION="PPE">
(IT) Vážený pán predsedajúci, dámy a páni, napriek všetkým varovaniam, aby sme nezanedbávali budúcnosť Haiti po januárovom zemetrasení, sa zdá, že správy z posledných dní ukazujú, že medzinárodné spoločenstvo tento ostrov opustilo v najkritickejšej chvíli, v čase jeho obnovy.
<P>
Cholera, ktorú na Haiti pozná len málo ľudí a ktorej potom pripisujú mystický, náboženský význam, sa teraz skutočne šíri. Príslušníci mierových síl OSN boli obvinení, že šíria túto nákazu. Stačilo, že sa na ostrove nakazil jeden nepálsky vojak, a stovky ľudí, žien a detí obkľúčili hlavné veliteľstvo mierových síl. Humanitárni pracovníci sa tiež cítia ohrození a mnohí z krajiny odchádzajú.
<P>
Napätie je veľmi veľké a mnoho trosiek, ktoré spôsobilo veľmi silné zemetrasenie z 12. januára, je stále na uliciach a na námestiach. Počuli sme, že je nedostatok vody a ľudia sa teda nemajú ako umyť a chrániť sa tak pred nákazou.
<P>
Bacil cholery sa rýchlo šíri a počet mŕtvych exponenciálne narastá. Už tu boli spomenuté čísla, ale chcem ich zopakovať: do dnešného dňa je to 1 130 obetí a počet hospitalizovaných pacientov vzrástol za mesiac na viac ako 18 000. Každý deň však tisícky ďalších hlásia symptómy nákazy.
<P>
Medzinárodné spoločenstvo už nemôže dlhšie čakať. Musíme okamžite nájsť riešenie, inak budeme mať navždy na svedomí všetkých ďalších nakazených.
<SPEAKER ID="099" NAME="Michael Cashman" AFFILIATION="S&amp;D">
Vážený pán predsedajúci, na začiatok by som chcel zablahoželať pani komisárke Georgievovej k jej účinnej koordinačnej práci, ktorú vykonáva, a určite aj k rokovaniam, ktoré vedie s barónkou Amosovou v OSN.
<P>
Najjednoduchšou a najúbohejšou vecou, ktorú tento Parlament teraz môže urobiť, je kritizovať. Chcel by som, aby sme boli pozitívni a vytvárali tlak tam, kde je to potrebné. To hovorím všetkým poslancom tohto Parlamentu. Musíme vyvíjať tlak na naše vlastné členské štáty, aby poskytli viac pomoci a viac materiálnej pomoci. Ak sa pozriete na zoznam krajín, zistíte, že krajiny ako Španielsko, Írsko, Taliansko, Francúzsko, Rakúsko, Maďarsko, ktoré v súčasnosti čelia vážnym hospodárskym ťažkostiam, načreli hlboko do vrecka. Preto vyzývam každého jedného z nás, aby sme sa obrátili na naše vlády a požiadali ich o záväzný prísľub. Pokiaľ ide o otázky, či sa pomoc dostáva tam, kde má, alebo nie, vybudujme kapacity na prepravu pomoci.
<P>
Na záver by som chcel poďakovať pani komisárke a zablahoželať jej k záväzku poskytnúť ďalších 12 miliónov EUR. Zemetrasenie je veľkou tragédiou. Ešte väčšou tragédiou je teraz epidémia cholery.
<SPEAKER ID="100" NAME="Niccolò Rinaldi" AFFILIATION="ALDE">
(IT) Vážený pán predsedajúci, dámy a páni, najskôr epicentrum strašného zemetrasenia v tej najchudobnejšej a najhoršie spravovanej oblasti na americkej pologuli a teraz cholera v krajine, ktorá je jedným z najväčších prijímateľov medzinárodnej pomoci na obyvateľa. Aké protirečenie! Nie je to len hrozná kombinácia nešťastia: na Haiti, na uliciach preplnených deťmi a stanmi natlačenými medzi ruinami nikto nevie, kde začať.
<P>
Miestna politická vrstva je často nenásytná a zameriava sa skôr na mocenské hry než na prevzatie kontroly nad úsilím o obnovu a byrokratická mašinéria zničená zemetrasením má slabú administratívnu kultúru a v niektorých prípadoch dokonca obmedzuje rozdeľovanie pomoci. Je tu veľa medzinárodných organizácií, ktoré sú často zle riadené, a v skutočnosti sa im nedarí chrániť obyvateľstvo.
<P>
Pri návšteve krajiny s delegáciou Európskeho parlamentu v júni množstvo opustených polí, trosky, ktoré neboli odstránené, a odpadky už vtedy jasne naznačovali, k akej zlej situácii môže dôjsť. Teraz je tu cholera.
<P>
Komisia a generálne riaditeľstvo pre humanitárnu pomoc a civilnú ochranu (ECHO) doteraz urobili, čo sa od nich žiadalo, ale teraz musia zdvojnásobiť svoje úsilie. Mám pocit, že teraz Haiti potrebuje okrem ráznych opatrení na obnovu väčšiu ochranu na medzinárodnej politickej úrovni.
<SPEAKER ID="101" NAME="Nirj Deva" AFFILIATION="ECR">
Vážený pán predsedajúci, toto je tragédia, o ktorej sa ťažko hovorí. Keď sa minulý rok v januári odohralo toto nešťastie, medzinárodné spoločenstvo sa s veľkými fanfárami dostavilo na Haiti. Prišli vojenské helikoptéry a dvíhali ťažké kusy popadaných múrov. Teraz sú všetci preč. Zrazu odišli. Tieto kusy múrov blokujú cesty a znemožňujú prechod. Cestná sieť je zničená. Pani komisárka Georgievová sa veľmi snažila koordinovať činnosti.
<P>
Prečo sa to stalo? Prečo všetci títo ľudia - vrátane ministerky zahraničných vecí pani Clintonovej, ktorá sa tam náhle objavila v januári - zrazu zmizli? Prečo sa teraz žiada od OSN, aby odišla? Kedy požiadajú EÚ, aby odišla? To je smiešne. Potrebujeme, aby tam medzinárodné spoločenstvo pôsobilo na rovnakej úrovni ako predtým, a mali by sme umožniť bežným Haiťanom odpolitizovať sa od týchto nezmyslov, ktoré sa dejú v hlavnom meste.
<SPEAKER ID="102" NAME="Anna Záborská" AFFILIATION="PPE">
(SK) Pani komisárka, ďakujem za správu, ktorú ste nám predniesli o aktuálnej situácii na Haiti. To, že na Haiti vypukne ďalšia epidémia, sa dalo očakávať. Od začiatku roku, od zemetrasenia, sme pracovali veľa, ale práce nenapredovali tak rýchlo, ako by sme si želali. Často sme sa vyhovárali na situáciu, ktorá bola na Haiti pred zemetrasením.
<P>
Určite by nám pomohlo, keby na Haiti bol fungujúci štát, ale nie je a kým bude, prejde ešte veľa času. Je to beh na dlhé trate. Teraz treba urgentne konať, lebo riskujeme ďalšie a ďalšie epidémie aj násilie.
<P>
Pani komisárka, skutočne treba do Bruselu sústrediť tých najlepších zdravotníckych odborníkov, aby pripravili strategický plán pomoci pre Haiti. Situáciu treba riešiť v otázke bezpečnostnej, finančnej, ale hlavne zdravotníckej.
<SPEAKER ID="103" NAME="Kriton Arsenis" AFFILIATION="S&amp;D">
(EL) Vážená pani komisárka, aj ja by som chcel začať blahoželaním k vašej vynikajúcej práci v prípade Haiti a k všetkému, čo ste urobili v Pakistane. Vieme, že budete prítomná pri každej krízovej situácii.
<P>
Táto katastrofa bola skutočne obrovská. Hovoríme o vyše 1 000 mŕtvych a 15 000 chorých a tieto čísla stúpajú. Potreby sú obrovské a vidíme, že peniaze, ktoré máte k dispozícii, nestačia. Je stále viac zrejmé, že naozaj potrebujeme nové finančné nástroje; možno - a, samozrejme, predovšetkým - daň z finančných transakcií. Potrebujeme ďalšie finančné mechanizmy, ktoré podporia naše úsilie pri riešení narastajúcich humanitárnych potrieb.
<P>
Mali by sme takisto uvažovať o tom, čo môžeme urobiť, aby sme zabránili ďalšiemu prenosu chorôb od ľudí pracujúcich pre OSN.
<SPEAKER ID="104" NAME="Bastiaan Belder" AFFILIATION="EFD">
(NL) Vážený pán predsedajúci, dnes popoludní som dostal najnovšie informácie od holandskej humanitárnej agentúry, ktorá mnohé roky pôsobí na Haiti, a tieto informácie v podstate potvrdzujú pochmúrny, ale realistický obraz, ktorý tu načrtla Komisia. Zároveň som sa od tejto holandskej humanitárnej agentúry dozvedel, že sa spoliehajú na Európu, najmä ako na najväčšieho darcu. Čo teda vlastne od nás očakávajú, že urobíme? Nuž, hoci na medzinárodnej konferencii darcov bolo prisľúbené obrovské množstvo peňazí, iba nepatrná časť z nich bola skutočne zaslaná. Teraz Organizácia Spojených národov žiada ďalšie financie, ale veľká časť peňazí, ktoré boli prisľúbené, ešte nebola zaslaná. Dúfam teda, že Európska únia pôjde príkladom a zaistí, aby sa peniaze skutočne dostali na miesto určenia, pretože situácia na Haiti je zúfalá. Prioritami sú, samozrejme, prevencia a čistá pitná voda. Dúfam, že Európska únia sa chopí iniciatívy a zabezpečí na Haiti dostatočné dodávky vody. Odborníci, vŕtanie studní, čistá pitná voda a tiež zdravotnícka starostlivosť sú mimoriadne potrebné. Tohto všetkého je nedostatok. Vyzývam Holandsko, ale aj európske inštitúcie, aby naozaj okamžite prišli na pomoc Haiti v tejto akútnej krízovej situácii.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, pani komisárka Damanakiová, predovšetkým by som chcel zablahoželať Komisii k jej úsiliu vynaloženému na Haiti.
<P>
Situácia si však vyžaduje okamžitú a oveľa silnejšiu reakciu. Potrebujeme viac zdrojov a väčšiu angažovanosť medzinárodného spoločenstva napriek ťažkostiam pri mobilizovaní prostriedkov v súčasnej hospodárskej situácii. Nie je možné, aby financie boli dostupné na riešenie niektorých problémov, ale nie na riešenie tejto humanitárnej situácie.
<P>
Máme veľa zdravotníckych a humanitárnych priorít: informovať obyvateľstvo o konkrétnej chorobe, zadovážiť stany, zlepšiť hygienické podmienky vo všetkých oblastiach a zabezpečiť prístup k čistej vode. Všetky tieto úlohy sú naliehavé a my očakávame veľké úsilie zo strany Komisie a všetkých členských štátov.
<SPEAKER ID="106" NAME="Hannu Takkula" AFFILIATION="ALDE">
(FI) Vážený pán predsedajúci, chcem poďakovať pani komisárke Georgievovej za prácu, ktorú Komisia vykonala. Je veľmi dôležité, aby Európska únia zohrávala na Haiti veľmi silnú a viditeľnú úlohu. Ide tu však o našich blížnych, o ľudské bytosti, ako sme my. Aj my máme za nich zodpovednosť, pretože sa stali obeťami nebývalej katastrofy: najskôr zemetrasenia a teraz epidémie cholery.
<P>
Je dôležité, aby sa pomoc a peniaze, ktoré tam posielame, dostali na miesto určenia rýchlo. Mnohé kresťanské humanitárne organizácie tam vykonávajú dobrú prácu a zdá sa, že majú tiež účinné kanály na rýchle doručovanie pomoci tým, ktorí ju potrebujú. V tomto ohľade dúfam, že aj Komisia bude môcť využiť uznávané humanitárne a kresťanské organizácie, ktoré tam vykonávajú takú dobrú prácu. Takto bude možné dopraviť pomoc na miesto určenia a dosiahnuť najlepší možný výsledok.
<SPEAKER ID="107" NAME="Kristalina Georgieva">
členka Komisie. - Vážený pán predsedajúci, ďakujem všetkým za vašu účasť v diskusii na tému, ktorá tu, žiaľ, bude ešte nejaký čas rezonovať. Na túto krízu nemáme jednoduché riešenie.
<P>
Máme určité odhady o možnom rozsahu problému v nasledujúcich mesiacoch - aj od našich vlastných odborníkov - a ja úplne súhlasím s tými, ktorí povedali, že potrebujeme na Haiti vyslať odborníkov z európskeho centra pre kontrolu katastrof. Odhaduje sa, že sa v tejto vlne epidémie nakazí približne pol milióna až 720 000 ľudí.
<P>
Odhad panamerickej zdravotníckej organizácie je 400 000, čo je trochu menej, ale je to rovnako závažný rozsah. Preto sa budeme musieť zmobilizovať. Súhlasím s každým jedným z vás, ktorí ste hovorili o okamžitej mobilizácii a potrebe pomôcť hneď teraz.
<P>
Dovoľte mi uviesť štyri poznámky. Prvá je, ako môžeme najlepšie pomôcť. Teraz je čas, aby sme zaangažovali skutočné partnerské organizácie a okamžite im poskytli zdroje na činnosť. Musíme tiež vyzvať členské štáty, aby poskytli materiálnu pomoc. Od štvrtka, keď som sa obrátila na členské štáty, začala prichádzať podpora, ale potrebujeme viac zdravotníckeho personálu, tabletiek na čistenie vody a podpory pre informačnú kampaň, pretože - ako už mnohí spomenuli - množstvo ľudí nevie, aká je táto choroba a ako je možné ju liečiť. V dôsledku toho ľudia umierajú zbytočne, pretože sa boja ísť do zdravotníckych stredísk: boja sa, že tam sa chorobou nakazia, namiesto toho, aby sa z nej vyliečili.
<P>
Po druhé, veľa rečníkov hovorilo o sľúbených peniazoch a o tom, ako pokračuje obnova Haiti. Komisia dodržala svoj sľub. Komisia sa zaviazala poskytnúť 460 miliónov EUR a plní svoj sľub v súlade s oznámeným časovým plánom a vysoká predstaviteľka a podpredsedníčka pani Cathy Ashtonová a komisár Piebalgs sa chystajú s členskými štátmi zhodnotiť, ako na tom sme s peniazmi, ktoré sme sľúbili poskytnúť. Uisťujem vás, že to budeme brať veľmi vážne, pretože v tomto zložitom období je v stávke dobré meno medzinárodného spoločenstva.
<P>
Schopnosť prijímať pomoc na Haiti je však obmedzená - myslím, že s niektorými z vás som o tom hovorila - a toto je moja tretia poznámka, ktorá je veľmi dôležitá. Keď som prvýkrát prišla na Haiti, uvedomila som si, že napriek tomu, aká hrozná je táto katastrofa, nie je to ten najväčší problém Haiti. Jeho najväčší problém je celé desaťročia nedostatok rozvoja a nefungujúci štát, čo okrem iného znamená nefungujúce zdravotnícke služby.
<P>
Videla som, ako sa ľudia v táboroch stavajú do radu pred doktorom nie preto, že by boli chorí, ale preto, že nikdy v živote nenavštívili doktora a chceli využiť možnosť, že sa v táboroch poskytujú zdravotnícke služby.
<P>
Tento úplný nedostatok schopností a kapacít fungujúceho štátu spôsobuje problémy, ktoré túto epidémiu zhoršujú. Stále bojujeme s tým, aby štát určil miesto na likvidáciu tiel mŕtvych - bez ktorého sa epidémia môže, samozrejme, šíriť ďalej - a aby sa odstránili latríny, čím by sa zlepšili hygienické podmienky. Musím teda veľmi silne zdôrazniť, aké dôležité je, aby sme pochopili, že problémy na Haiti nie je jednoduché riešiť, pretože podstata problému spočíva v týchto desaťročiach nedostatočného rozvoja a v nefungujúcom štáte.
<P>
Bola položená otázka, či sa majú napriek všetkému konať voľby. Haitské orgány by radšej chceli dodržať harmonogram. Pre mňa je ťažké odpovedať. Zatiaľ som nebola na Haiti, ale mám pocit, že zrušenie alebo odklad volieb by mohli skôr destabilizovať túto veľmi zložitú situáciu. To, že sa voľby uskutočnia, môže byť prospešné, ale ako som povedala, môj názor je založený na tom, čo som počula, nie na tom, čo som videla.
<P>
Moja štvrtá poznámka sa týka angažovanosti. Vyzvali ste Komisiu, aby sa veľmi priamo angažovala. To robíme a naďalej to budeme robiť. Barónka Ashtonová bude pravdepodobne zajtra na Haiti a ja sama tam plánujem ísť, pretože v tejto chvíli sú mobilizácia, dobrá koordinácia a, pravdupovediac, aj poskytnutie nádeje tamojším obyvateľom a našim zamestnancom dôležité. Naši ľudia bojujú s veľmi zložitou situáciou: sú na miestach, kde sa haitskí zdravotnícki pracovníci boja epidémie a jednoducho odchádzajú a potom musia zvládať obrovský nárast prípadov.
<P>
Teraz musíme zachovať pokoj a pokúsiť sa ukázať ľuďom smer a dať im tak nádej. Jeden poslanec hovoril o tom, že obyvatelia Haiti sú veľmi húževnatí. Áno, sú a zaslúžia si všetku našu pomoc v týchto ťažkých časoch.
<SPEAKER ID="108" NAME="Predsedajúci">
Rozprava sa skončila.
