<CHAPTER ID="017">
Výberové konanie na nového výkonného riaditeľa MMF a vonkajšie zastúpenie eurozóny (rozprava) 
<SPEAKER ID="063" NAME="Predsedajúca">
Ďalším bodom programu je vyhlásenie Komisie o výberovom konaní na nového výkonného riaditeľa MMF a vonkajšom zastúpení eurozóny.
<SPEAKER ID="064" NAME="Olli Rehn">
člen Komisie. Vážené poslankyne a vážení poslanci, veľmi vám ďakujem za vaše veľmi výstižné otázky. - Komisia víta rozhodnutie výkonnej rady Medzinárodného menového fondu (MMF) z 20. mája tohto roka, ktoré objasňuje výberové konanie na nového výkonného riaditeľa MMF.
<P>
Komisia súhlasí, že výberové konanie musí byť otvorené, transparentné a založené na zásluhách. Umožní to kandidátom zo všetkých členských štátov MMF súťažiť na základe zásluh, pričom sa vezmú do úvahy všetky dôležité aspekty.
<P>
Členské štáty EÚ sa dohodli, že podporia kandidáta s najlepšou kvalifikáciou, ktorý dokáže splniť prísne normy nevyhnutné na plnenie povinností, ktoré sú spojené s touto veľmi dôležitou pozíciou. Tento kandidát by predovšetkým musel v minulosti preukázať presvedčivé schopnosti, záväzok k viacstrannej koordinácii a výbornú znalosť medzinárodných hospodárskych, finančných a menových záležitostí. Komisia podporuje túto dohodu.
<P>
Komisia plne podporuje kandidatúru Christine Lagardovej. Je to kvalifikovaná a skúsená kandidátka, ktorá si získala rešpekt našich partnerov v medzinárodnom spoločenstve. Nielenže má veľmi dobré znalosti o európskom hospodárstve a rozhodovacom procese EÚ, čo sa v tomto období cení, ale má aj veľmi presvedčivé skúsenosti v oblasti globálneho hospodárskeho riadenia, napríklad prostredníctvom svojho úspešného riadenia predsedníctva G20.
<P>
Chcel by som tiež povedať, že minulý rok sa dosiahla na samite G20 v kórejskom Soule dohoda znižovať pomerné zastúpenie Európy vo výkonnej rade MMF o dve miesta s cieľom zvýšiť vplyv a zastúpenie krajín s rýchlo sa rozvíjajúcim hospodárstvom.
<P>
Aj keď otázka vonkajšieho zastúpenia eurozóny súvisí s celkovou reformou Medzinárodného menového fondu, nesúvisí priamo s výberovým konaním na nového výkonného riaditeľa MMF. Komisia zastáva názor, že je v spoločnom záujme Európy, Únie a jej členských štátov, aby sa postupne znížil počet miest pre Európsku úniu alebo aspoň eurozónu vo výkonnej rade MMF na jedno miesto. Postupne a progresívne.
<P>
Ako viete, som plne zaviazaný reformovať a posilniť hospodárske riadenie EÚ, a to vnútorne aj navonok. Rád na to využívam overený postup Jeana Monneta: Európa sa posúva vpred prostredníctvom konkrétneho pokroku v skutočnom živote, krok za krokom, pričom sa robia väčšie a menšie kroky.
<P>
Dokončime preto najprv reformu nášho vnútorného riadenia, ktorá je naliehavo potrebná a ktorá, keď sa bude uplatňovať, bude predstavovať obrovský krok vpred. Potom riešme úlohu vonkajšieho zastúpenia, ktoré po dohode a začiatku uplatňovania bude predstavovať ďalší významný krok vpred. Veľké kroky treba robiť jeden po druhom.
<SPEAKER ID="065" NAME="Corien Wortmann-Kool" LANGUAGE="NL">
Keď do úradu nastupoval predchádzajúci výkonný riaditeľ Medzinárodného menového fondu (MMF), o význame a účinnosti MMF panovali vážne pochybnosti. Dnes sme múdrejší po tom, čo sme počas krízy tvrdým spôsobom zistili, ako veľmi sme medzinárodne prepojení. Presne v takýchto obdobiach krízy sa naučíte jeden druhého lepšie vyhľadať. Pocítili sme, aké nevyhnutné sú úloha a skúsenosti MMF, dokonca aj pre nás v Európe. Preto je tiež dôležité, aby MMF v nasledujúcich rokoch zohrával kľúčovú úlohu v oblasti globálneho riadenia a lepšej finančnej a menovej stability vo svete.
<P>
Poučili sme sa, bohužiaľ, zo skúsenosti počas krízy v eurozóne veľmi bolestivým spôsobom. Chápete, kam týmto mierim. Hovoríme dnes o novom kandidátovi na budúcu pozíciu výkonného riaditeľa MMF. Správne ste poznamenali, že to musí byť otvorený proces. No nemusíme skrývať skutočnosť, že my v Európe máme vynikajúcu kandidátku. Som rada, že aj my v Parlamente môžeme prostredníctvom tejto rozpravy vyjadriť tejto kandidátke našu jasnú podporu.
<P>
V období krízy je dôležité mať v tejto vysokej funkcii výnimočne kvalifikovanú ženu, keďže v kríze by ženské vlastnosti mohli poskytnúť skutočnú pridanú hodnotu doplnenú kvalitou. Pani Lagardová má okrem toho skúsenosti na oboch stranách Atlantiku a v oblasti viacstranného riadenia. Aj z tohto hľadiska je vynikajúcou kandidátkou. Dúfam, že s touto podporou vám dokážeme poskytnúť trochu dodatočného tlaku, aby ste podporili kandidatúru pani Lagardovej na pozíciu novej výkonnej riaditeľky MMF.
<SPEAKER ID="066" NAME="Pervenche Berès" LANGUAGE="FR">
V podstate rozmýšľam, pán komisár, prečo ste chceli urobiť toto vyhlásenie. Svoj prejav ste predsa zakončili tým, že: v podstate všetok náš čas v súčasnosti venujeme reforme hospodárskeho riadenia a že o otázke vonkajšieho zastúpenia sa bude diskutovať neskôr.
<P>
Dovoľte mi nesúhlasiť s vaším prístupom, pretože v súčasnosti je jedným z hlavných problémov Európskej únie otázka vonkajšieho zastúpenia eurozóny. Dnes je jasné, ako ľahko by menová vojna mohla zničiť všetko úsilie, ktoré musia občania v eurozóne vyvíjať v mene úsporných opatrení a v mene zlepšenia úrovne štátnych dlhov. Európania preto nesmú vyžadovať tak veľa smerom dovnútra a zároveň nepreukazovať žiaden záujem o to, ako sa darí ich mene, s ktorou to na medzinárodných trhoch hádže, smerom navonok. Bez vnútornej ochrany nemôže existovať vonkajšia ochrana.
<P>
Odpusťte mi teda, prosím, že nesúhlasím s vaším prístupom k tejto otázke. Viem, že táto úloha je náročná, ale Európsky parlament už niekoľko rokov podporuje myšlienku priblížiť sa k vytvoreniu vonkajšieho zastúpenia eurozóny, a to najmä v rámci Medzinárodného menového fondu (MMF).
<P>
Musíme pripustiť, že v čase, keď bol za výkonného riaditeľa MMF vymenovaný Dominique Strauss-Kahn, situácia bola veľmi odlišná. Hovorilo sa o tom, aby sa ľudia pri riadení organizácie striedali. Pán Strauss-Kahn sám povedal, že možno bude posledným Európanom na čele MMF. Odvtedy sa však situácia podstatne zmenila. Región, v ktorom je v súčasnosti zásah MMF rozhodujúci, je Európa. Je nám jasné, že pri zásahu MMF zohráva významnú úlohu zásah veľkých amerických investičných bánk. Je nám tiež jasné, že skôr či neskôr by sa MMF mohol zaoberať otázkou hospodárskej situácie USA a oprávnene o nej diskutovať.
<P>
To všetko poukazuje na to, že otázka je oveľa zložitejšia, než len rozhodnúť, či by v budúcnosti MMF mala riadiť jedna alebo druhá osoba. Európania by, samozrejme, mali mať svoje zastúpenie - oprávnene by mali zohrávať úlohu v jednej z hlavných inštitúcií. Predovšetkým by som však chcela od vás vedieť, akú politiku chceme presadzovať na medzinárodnom poli. Aký mandát by mal Európan vykonávať na medzinárodnom poli vzhľadom na snahy, ktoré vyvíjame smerom dovnútra, vplyv trhov mimo Európskej únie a vplyv, aký majú trhy na investície, špekulácie a zamestnanosť v Európe?
<P>
Okrem toho si myslíme, že ktokoľvek bude v budúcnosti riadiť MMF, bude stáť pred veľkou úlohou: nesmie zničiť pokrok, ktorý dosiahol Dominique Strauss-Kahn, keď trochu posunul hranice Washingtonského konsenzu. V súčasnosti už vidíme sprísňovanie postojov v rámci inštitúcie, čo považujeme za nesprávny prístup.
<P>
Na záver chcem povedať, že bude nutné zaoberať sa aj otázkou postavenia MMF v rámci systému Organizácie Spojených národov. Ak Európania podporia určitého kandidáta, musia sa presvedčiť, že mandát, ktorý tejto osobe dajú, je navrhnutý tak, aby jemu alebo jej umožnil presadzovať takú podobu globálneho riadenia, ktorá umožní riešiť úlohy po kríze, pred ktorými stojíme.
<SPEAKER ID="067" NAME="Olle Schmidt">
v mene skupiny ALDE. - (SV) Ďakujem za odpoveď, pán Rehn. Očakávame, že do konca júna bude vymenovaný nový výkonný riaditeľ Medzinárodného menového fondu (MMF), ktorý nahradí Dominiqua Straussa-Kahna. Ten bol, ako všetci vieme, obvinený z veľmi závažného zločinu, čo, bohužiaľ, možno poškodilo aj povesť MMF. V súčasnosti v tomto nepokojnom období je nutné vymenovať nového kvalifikovaného výkonného riaditeľa pre dôležitú globálnu inštitúciu, ako je táto, a tento proces musí byť otvorený.
<P>
Rovnako ako naši kolegovia poslanci vítam kandidatúru francúzskej ministerky financií Christine Lagardovej. Myslím, že všetci ju považujeme za veľmi kvalifikovanú. Okrem toho má podporu viacerých členských štátov a Európskej komisie. Prečo sme sa však nedokázali dohodnúť na spoločnom postupe návrhu kandidatúry? Zvýšilo by to vplyv Európy. Ten nám chýba. Ak by sme uplatnili spoločný postup a ak by Komisia prevzala celkovú zodpovednosť, posilnilo by to aj povesť EÚ, eura a Európy.
<P>
V článku 138 Lisabonskej zmluvy sa uvádza, že postavenie eura v medzinárodnom menovom systéme sa musí posilniť. Prečo sa teda nevyužila táto príležitosť? Pán komisár hovoril o tom, že treba robiť krok za krokom, no niekedy možno musíme urobiť malý skok dopredu, aby sme posilnili naše postavenie, hlavne v nepokojnom období. Okrem toho považujem za dôležité poznamenať, že MMF potrebuje rozsiahlu reformu, čo vysvetľuje aj pani Berèsová vo svojej správe. Práca na tejto reforme sa už začala. Je však tiež potrebné diskutovať o zastúpení EÚ v MMF a posilniť ho.
<P>
Potrebujeme silnejší MMF, ktorý funguje ako globálny veriteľ. Zhrniem to: potrebujeme silnejší MMF s väčším zastúpením v našom novom globálnom svete a potrebujeme silnejšiu EÚ s jasnejším hlasom. Na záver, pán Rehn, niekedy musíme urobiť skok dopredu.
<SPEAKER ID="068" NAME="Kay Swinburne">
v mene skupiny ECR. - V súčasnej neistej hospodárskej atmosfére je dôležitejšie než kedykoľvek predtým, aby sa globálne inštitúcie zriadené s cieľom zabezpečiť finančnú a hospodársku stabilitu, od ktorých sú viaceré krajiny sveta závislé, nepoužívali na symbolické politické vyhlásenia.
<P>
Medzinárodný menový fond (MMF) nie je symbolom, ale fungujúcou inštitúciou, ktorá potrebuje na čele niekoho s výbornou znalosťou finančných trhov, potrebnými zručnosťami získanými pri riadení veľkého hospodárstva a schopnosťou sprostredkovať ťažké rozhodnutia širokej verejnosti. Sila kandidatúry Christine Lagardovej nespočíva v tom, že je Európankou, ale v tom, že je to veľmi kvalifikovaná osoba, ktorá preukázala pozoruhodné vodcovské schopnosti počas finančnej krízy. Keďže hlavnou úlohou MMF je pracovať na balíčkoch podmienených štrukturálnymi reformami, ktoré sprevádzajú rozdeľovanie finančných prostriedkov členským štátom v zúfalom stave, myslím si, že pani Lagardová preukázala, že dokáže dobre dohovoriť podmienky zložitých dohôd o kontroverzných otázkach, pričom úspešne spája rôzne strany, aby dosiahli prospešné riešenie.
<P>
Nesmieme sa zaoberať len hľadiskom súčasnej krízy eurozóny, ale musíme sa pozrieť aj na to, akým problémom môže MMF čeliť v budúcnosti. Myslím si, že pani Lagardová má potrebné zručnosti a úspešnosť, aby viedla MMF počas tohto nepokojného hospodárskeho obdobia a nasmerovala MMF na cestu k reforme s cieľom zabezpečiť, že bude naďalej významný aj pre ďalšie generácie.
<P>
Čo sa týka otázky zastúpenia eurozóny v medzinárodných orgánoch, keďže finančné trhy nerešpektujú vnútroštátne hranice, je mimoriadne dôležité, aby globálne inštitúcie efektívne koordinovali vnútroštátne politiky. Hoci som za väčšiu koordináciu, účinnosť a prepájanie politík, aby sa vyhlo regulačným rozdielom, myslím si, že EÚ nesmie stratiť svoj rôznorodý súbor hlasov v medzinárodných inštitúciách. Kríza ukázala obrovské rozdiely medzi hospodárstvami EÚ, ktoré sú dokonca v rámci eurozóny, nehovoriac o rozdieloch medzi krajinami mimo eurozóny. Všetky naše krajiny postihla súčasná kríza rôzne a máme rozdielne skúsenosti. Jeden hlas nie je taký silný ako množstvo hlasov, ktoré spolu harmonicky znejú.
<SPEAKER ID="069" NAME="Philippe Lamberts" LANGUAGE="FR">
Chcel by som uviesť štyri poznámky. Najprv by som sa chcel vrátiť k prejavu pána Schmidta a opäť diskutovať o procese. Keďže ide o takú dôležitú funkciu, akou je výkonný riaditeľ Medzinárodného menového fondu, myslím si, že v porovnaní s energiou, aká sa niekedy vkladá do najímania treťoradých manažérov v spoločnostiach, spôsob, akým sa pristupuje k tomuto procesu, poukazuje na nedostatok profesionálnosti.
<P>
Čo máme namiesto relatívne otvoreného, transparentného procesu založeného na kritériách? Sériu porád, na ktorých sa stretávajú vedúci predstavitelia štátov alebo vlád, ktorí si navzájom hovoria: "rozhodne by som podporil kandidatúru tej a tej osoby". To vôbec nepomáha posilniť dôveryhodnosť Európskej únie. V skutočnosti si Európa po epizóde Dominiqua Straussa-Kahna nemôže dovoliť ísť tou najjednoduchšou cestou pri rozhodovaní o tom, kto bude jej kandidátom.
<P>
Podľa mňa je to nevyužitá príležitosť. Nemyslím si, že ste za to zodpovedný, vy nie ste ten, čo o tejto otázke rozhoduje. Celkom isto by nám však prospelo prijatie oveľa lepšie organizovaného, lepšie koordinovaného a profesionálnejšieho prístupu.
<P>
Po druhé, chcel by som reagovať na pani Swinburnovú. Je načase úprimne odpovedať tým, ktorí ako vy, pani Swinburnová, a vy, pán Farage, naďalej šíria pomýlenú myšlienku, že my Európania budeme schopní ovplyvniť svetové dianie, ktoré sa týka aj nás, prostredníctvom nejednotného vystupovania.
<P>
Pani Swinburnová, je úplne v poriadku hovoriť o súzvuku hlasov, ale veľmi dobre viete, že to tak nefunguje. Ak sa v určitom bode ocitneme v situácii, ktorá nezodpovedá demokratickej federácii, hlasy nebudú harmonicky znieť, pretože každý sa bude starať o záujmy svojich voličov. Takto to funguje.
<P>
Okrem toho, ak si myslíte, pán Farage a pani Swinburnová, že budete brániť takzvanú suverenitu Spojeného kráľovstva - a to sa týka všetkých členských štátov, či už malých, ako je ten môj, alebo veľkých, akými sú Nemecko, Francúzsko a Spojené kráľovstvo -, ak si myslíte, že sami stále dokážete nejako ovplyvňovať dianie vo svete, potom sa podľa mňa veľmi mýlite.
<P>
Moja tretia poznámka sa týka postoja MMF počas krízy v porovnaní s Európskou úniou. Za túto otázku ste, pán komisár, podľa mňa zodpovedný. Nakoniec, spomíname si, že pri všetkých diskusiách vedených trojicou inštitúcií na cestách po rôznych členských štátoch, ktorým sa snažíme pomôcť, nakoniec práve MMF - a takmer nerád to hovorím po všetkom, čo sme my zelení povedali o MMF v 80. a 90. rokoch 20. storočia - je v súčasnosti najrozumnejší. Komisia a centrálna banka pritom stanovujú najťažšie podmienky.
<P>
Tento stav vecí nemôžeme ako Európania dovoliť. Nedokážem pochopiť, prečo sa snažíte hrať na väčšieho katolíka, než je pápež. Nie som si istý, či to môžem povedať Fínovi, ale aj tak som to už povedal.
<SPEAKER ID="070" NAME="Jürgen Klute" LANGUAGE="DE">
Nie je to ani tak záležitosť jednotlivcov, ale predovšetkým záležitosť výberového konania. Ktokoľvek na internete hľadá informácie o výberovom konaní na výkonného riaditeľa Medzinárodného menového fondu (MMF), prekvapujúco zistí predovšetkým len to, že Spojené štáty a Európa si delia dve hlavné pozície. To znamená, že hospodársky najsilnejšie štáty si v podstate ako menšina medzi sebou delia dohľad nad globálnym hospodárstvom.
<P>
To je feudalizmus, čo nemá nič spoločné s demokraciou, a preto to nemôžeme prijať. To, že Dominique Strauss-Kahn odstúpil, predstavuje podľa nášho názoru významnú príležitosť uskutočniť teraz zásadné zmeny v oblasti navrhovania kandidátov a výberového konania, umožniť otvorené, transparentné výberové konanie, založené predovšetkým na zásluhách a kvalifikácii, na čo nedávno vyzývali niektoré mimovládne organizácie.
<P>
To by tiež malo zahŕňať kombináciu hlasovania väčšiny členov MMF a väčšinového podielu hlasovacích práv v MMF. Doteraz sa v MMF bral do úvahy iba podiel hlasovacích práv, čo zabezpečuje štrukturálnu väčšinu hospodársky silným krajinám. Tento druh reformy a zmeny výberového konania by predstavoval reformu MMF, ktorá by tiež zodpovedala zmenám globálnych hospodárskych vzťahov a dala by šancu rozvojovým krajinám poskytnúť vlastnú skúsenosť s MMF s cieľom priniesť ďalší rozvoj MMF.
<P>
Na záver by som len chcel povedať, že je nutné MMF uložiť povinnosť pracovať v záujme znižovania globálnych nerovnováh a chudoby.
<SPEAKER ID="071" NAME="Nigel Farage">
v mene skupiny EFD. - Chcel by som pánovi komisárovi Rehnovi povedať, že som si čítal chartu Medzinárodného menového fondu (MMF). Nič vás tu neprekvapí. Cieľom MMF je podporovať rovnováhu, rast, stabilitu výmenného kurzu, znižovať nerovnováhu a pomáhať krajinám, ktoré sa ocitnú v problémoch. Obvyklým postupom je poskytnúť podporu v oblasti financií a uskutočniť konkurencieschopnú devalváciu.
<P>
Nikde sa tu nepíše o tom, že cieľom MMF je podporovať politické experimenty. A presne to mnohými spôsobmi robil Dominique Strauss-Kahn. Použil MMF, aby pomohol požičať peniaze na zlyhávajúci projekt eura, a ako taký bol veľmi zlým kandidátom. Teraz to chcete znásobiť podporou Christine Lagardovej - ďalšej členky európskej politickej elity, ďalšej fanatičky eura, ďalšej osoby, ktorá dôveruje podpore tohto projektu eura. Navyše mám dojem, že keďže má na tom osobný záujem, v skutočnosti je veľmi nevhodnou kandidátkou.
<P>
Vyzerá to, akoby EÚ uniesla MMF, aby teraz slúžil ako súčasť podporného mechanizmu pre euro. Nie sú to teda len daňoví poplatníci v členských štátoch eurozóny a mimo eurozóny, ale celý svet, čo teraz musí pomáhať podporovať euro. Problém Grécka sa pritom každým dňom znásobuje.
<P>
No myslím si, že určitým spôsobom môžete pani Lagardovú dosť potrebovať, pretože nielenže Grécko bankrotuje, nielenže sa chystáme na štvrtú pôžičku, ale ako som už predtým v tomto Parlamente varoval, vo veľmi krátkom čase sa začne pochybovať aj o odôvodnenosti existencie Európskej centrálnej banky (ECB). Varoval som vás, že sa nedá stále skupovať vlastný nedobytný dlh. Teraz sme však dospeli do štádia, keď do niekoľkých týždňov môžeme ľahko zistiť, že samotná ECB nedokáže splácať dlhy. Takže možno vaša priateľka pani Lagardová môže pomôcť dať pôžičku aj jej.
<P>
Zdá sa mi, že je to veľmi zlý výber. Medzinárodné spoločenstvo vám raz povie, kde máte vystúpiť, aj keď možno nie hneď teraz.
<SPEAKER ID="072" NAME="Jean-Paul Gauzès" AFFILIATION="PPE">
(FR) Vystupujem aj v mene pani Lullingovej a pána Langena. Mali vlastný rečnícky čas, ale uisťujem vás, že ho nevyužijem celý.
<P>
Chcel by som len zdôrazniť, ako to tu urobil každý z vás, že proces výberu nového výkonného riaditeľa MMF sa začal.
<P>
Je dôležité, aby Európska únia vyjadrila jednomyseľnú a silnú pozíciu, ktorú sprostredkujú nielen jednotlivé členské štáty, ale aj Komisia a vy ste sa k tomu, pán komisár, zaviazali.
<P>
Mnohí z nás v tomto Parlamente s výnimkou pána Faragea by boli veľmi radi, keby sa rovnováha medzi Spojenými štátmi a Európou pri nominovaní výkonného riaditeľa MMF a prezidenta Svetovej banky, ktorá bola doteraz populárna, zachovala.
<P>
Plne rozumieme, že rozvíjajúce sa krajiny, predovšetkým tie najväčšie, by chceli mať väčšie slovo v rozhodovacom procese v MMF. Je preto dôležité pokračovať v prebiehajúcich reformách v oblasti riadenia tejto medzinárodnej inštitúcie a hlavne v tých reformách, ktoré ste tiež spomenuli, pán komisár. Je však rozhodne priskoro na akékoľvek radikálne zmeny rovnováhy, ktorá je založená na finančných príspevkoch príslušných členských štátov do Medzinárodného menového fondu.
<P>
Iba jeden európsky kandidát začal skutočnú kampaň prostredníctvom kontaktovania rôznych členských štátov. Ten kandidát - a inak, je to žena - má požadované schopnosti. Jej schopnosti, politické skúsenosti, morálna autorita a perfektná znalosť angličtiny spojené so skúsenosťami s prácou po celom svete z nej robia ideálnu kandidátku na pozíciu výkonnej riaditeľky MMF.
<P>
Výkonný riaditeľ, ako už bolo povedané, sa musí usilovať dosiahnuť konsenzus a byť efektívny v období, keď táto inštitúcia zohráva rozhodujúcu úlohu pri pomoci upraviť hospodársku a finančnú rovnováhu s veľkou cieľavedomosťou. Naša Únia preto musí urobiť všetko potrebné, aby zabezpečila vymenovanie Christine Lagardovej.
<SPEAKER ID="073" NAME="Pervenche Berès" AFFILIATION="S&amp;D">
- (FR) Myslím si, že v tejto rozprave je predsa len obrovský paradox. V podstate je zásadné, aby sa medzi Svetovou bankou a Medzinárodným menovým fondom (MMF) nič nezmenilo. My Európania sme tí, čo by mali mať prospech z fungujúcej mnohostrannosti, ale mnohostrannosť nebude fungovať, ak sa rozvíjajúce sa krajiny zapájajú len v obmedzenej miere v skupine G20 alebo inde. K tejto otázke musíme naozaj pristupovať dynamicky a musíme sa na ňu pozerať v širšom kontexte. Okrem toho považujem za dosť paradoxné, že teraz, keď začíname naliehavú kampaň za to, aby bola na čele MMF Európanka, nejdeme ako Európania príkladom tým, že by sme povedali, pán komisár, že toto je krok smerom k vonkajšiemu zastúpeniu eurozóny.
<P>
Čo vysvetľuje vašu veľkú netrpezlivosť a odhodlanosť, aby bola vymenovaná Európanka, ak nie vaša túžba urobiť tento krok, o ktorom nám tvrdíte, že nie je naliehavý a môže počkať? Ak chceme pomôcť mnohostrannosti, musíme sami ísť príkladom, byť dôslední a ukázať, ako dobre to môže v budúcnosti fungovať. MMF totiž zohráva absolútne rozhodujúcu úlohu v oblasti globálneho riadenia, úlohu, ktorá presahuje otázku európskeho dlhu a stavu štátnych dlhov európskych krajín, ktoré majú problémy. Je to kľúčová úloha, ale úloha MMF je okrem stabilizovania trhov aj pomoc pri náprave globálnych nerovnováh, ktoré spôsobili túto krízu.
<P>
V súčasnosti je jasné, že túto absolútne rozhodujúcu otázku riadenia neberiete do úvahy pri spôsobe, akým podporujete alebo nepodporujete určitého kandidáta. No práve to zaujíma nás socialistov. Chceme, aby MMF zohrával úlohu v globálnom riadení s cieľom napraviť nerovnováhy, ktoré spôsobili túto krízu.
<SPEAKER ID="074" NAME="Patrick Le Hyaric" AFFILIATION="GUE/NGL">
(FR) Tak ako všetkým ostatným v tomto Parlamente mi nie je ľahostajná použitá metóda výberu budúceho výkonného riaditeľa Medzinárodného menového fondu, no ľudí najviac zaujíma informácia, akú novú úlohu má táto medzinárodná inštitúcia v úmysle uskutočniť s cieľom pomôcť ukončiť súčasnú vážnu hospodársku, finančnú, rozpočtovú a menovú krízu.
<P>
Medzinárodný menový fond sa potrebuje stať oveľa demokratickejším a zamerať sa na ľudský rozvoj, vzdelávanie a zamestnanosť. Blokovacia menšina Spojených štátov by sa mala podľa mňa zrušiť. Hlasovacie práva rozvíjajúcich sa krajín by sa mali značne zvýšiť.
<P>
MMF by mal byť nástrojom proti špekulácii, ktorá v súčasnosti dusí ľudí, účinným nástrojom stabilizácie poľnohospodárskych a komoditných trhov s cieľom bojovať proti daňovým rajom, o ktorých ľudia často rozprávajú. Namiesto menovej vojny by MMF malo spustiť významný nový projekt, projekt spoločnej svetovej meny pre spoluprácu namiesto hospodárskej vojny a hospodárskej súťaže.
<P>
Predovšetkým by sme sa mali zaoberať touto otázkou, aby sa ľuďom zlepšila životná úroveň a bankári sa prestali obohacovať prostredníctvom plienenia krajín.
<SPEAKER ID="075" NAME="Róża Gräfin von Thun und Hohenstein" AFFILIATION="PPE">
(PL) Je poľutovaniahodné, že o MMF sa v poslednom čase diskutovalo len v súvislosti s aférou týkajúcou sa jeho bývalého šéfa Dominiqua Straussa-Kahna. Neutrpela tým len táto dôležitá funkcia a celá inštitúcia, ale aj prestíž európskeho politika, ktorý zastával túto dôležitú funkciu. Myslím si, že ak v dôsledku toho konečne prestaneme tolerovať správanie, o ktorom každý vedel a ktoré bolo príliš všeobecne akceptované, bol by to jeden pozitívny výsledok tejto celej hroznej aféry. Teraz sa však musíme snažiť napraviť povesť tejto funkcie a inštitúcie MMF. Na to, aby sa to podarilo, musíme na túto pozíciu navrhnúť kvalifikovanú osobu, ktorá dokáže udržať pokoj na trhoch, v médiách a vo verejnej mienke v tejto v súčasnosti veľmi zložitej situácii. Je dôležité, aby tento kandidát bol dôveryhodný. Christine Lagardovú uznal v roku 2009 denník Financial Times za najlepšiu ministerku financií v eurozóne. Pán komisár už spomenul, ako úspešne viedla predsedníctvo G20. Je to osoba, o ktorej dôveryhodnosti sa nedá pochybovať. Nemôžeme podceňovať úlohu MMF, predovšetkým teraz, keď finančná a hospodárska kríza zasiahla mnohé krajiny v Európe. V tejto inštitúcii by preto malo byť prítomné európske myslenie. Potrebujeme v tejto funkcii niekoho, kto chápe význam súčasnej krízy. Viem, že keď sa bude Christine Lagardová v MMF zaoberať globálnymi financiami a používať schopnosti a medzinárodné skúsenosti, ktoré nadobudla v Európskej únii, neprestane sledovať európske záujmy. Sama povedala, že ak by bola vybraná na túto pozíciu, priniesla by do MMF všetky svoje skúsenosti ako právnička, výkonná riaditeľka, ministerka a žena. Venujme, prosím, mimoriadnu pozornosť poslednému prvku, ktorý je v tejto situácii veľmi dôležitý.
<SPEAKER ID="076" NAME="João Ferreira" AFFILIATION="GUE/NGL">
(PT) Proces výmeny výkonného riaditeľa Medzinárodného menového fondu (MMF) je neoddeliteľný od ťažkostí a rozporov, ktorým je v súčasnosti vystavený kapitalistický systém vzhľadom na vlastnú zhoršujúcu sa krízu. Prebiehajúca zmena jednej z inštitúcií na vrchole systému je neoddeliteľne prepojená s nezhodami medzi rôznymi frakciami veľkého kapitálu, kde sa objavujú konflikty medzi hlavnými mocnosťami. Okrem toho je neoddeliteľná od nevyriešenej otázky reformy menového systému a spolu s ňou menovej vojny pre hegemóniu dolára na globálnej úrovni. Je to vojna, ktorej dôsledky sa hádžu na chrbty pracujúcich a ľudí žijúcich na periférii spoločnosti, ako môžeme vidieť v Európskej únii.
<P>
Bez akéhokoľvek zakrývania skutočnosti, do akej obrovskej miery sú politici ľavého stredu svojimi pretrvávajúcimi vzťahmi s neoliberalizmom zodpovední za tento proces, je táto zmena tiež neoddeliteľná od konfliktu medzi tými, ktorí súhlasia s potrebou reštrukturalizovať dlhy v rámci eurozóny, a tými, ktorí naliehajú, aby sme sa ďalej slepo naháňali za novým spôsobom inštitucionalizovaného a otvorene koloniálneho zásahu.
<P>
V každom prípade sa zdá, že obe skupiny sú odhodlané posunúť vykorisťovanie a potláčanie pracujúcich a ľudí na nové úrovne.
<SPEAKER ID="077" NAME="Niki Tzavela" AFFILIATION="EFD">
(EL) Zdalo by sa, že 21. storočie sa zapíše do dejín vojnou medzi politickou mocou a mocou finančných inštitúcií. Vo svete existujú krajiny, ktoré sú doslovne riadené anonymnými finančnými inštitúciami a ktorých občanov vodia z jednej strany na druhú. Ich osud určuje to, čo robia trhy.
<P>
Myslím si, že pani Lagardová bude dôstojnou a schopnou zástupkyňou Európskej únie. Má dobrú kvalifikáciu pre túto prácu vďaka skúsenostiam, ktoré nadobudla počas tohto nepokojného obdobia hospodárskej krízy, a myslím si, že bude dôstojnou zástupkyňou európskeho hospodárstva v rámci globálneho hospodárskeho riadenia.
<SPEAKER ID="078" NAME="Paul Rübig" AFFILIATION="PPE">
(DE) Myslím si, že je dôležité, aby bola pani Lagardová vymenovaná do tejto vedúcej funkcie. Vo Francúzsku preukázala, že rozumie hospodárstvu, že okrem toho podporuje predovšetkým malé a stredné podniky a že berie ohľad na tých, ktorí skutočne pracujú a nejakým spôsobom prispievajú. Zlepšovanie životnej úrovne ľudí je určite aj zásadou Medzinárodného menového fondu. Prerozdelenie je možné len vtedy, ak sa v skutočnosti vyrába niečo, čo sa dá prerozdeliť.
<P>
Reforma Medzinárodného menového fondu a Svetovej banky je preto absolútnou prioritou. Musíme sa uistiť, že tie krajiny, ktoré majú finančné problémy, si z toho vezmú nevyhnutné ponaučenie, a že sa náležité znalosti, čo sa týka spôsobu, akým sa intenzívne snažíme riešiť tieto problémy v Európskej únii, posunú ďalej.
<SPEAKER ID="079" NAME="Ilda Figueiredo" AFFILIATION="GUE/NGL">
(PT) Rozprava, ktorú tu vedieme, sa vyhýba tým najdôležitejším otázkam. Inými slovami, nezaoberáme sa v nej vážnym problémom, ktorý predstavuje medzinárodný kapitalizmus. Je to problém finančných trhov, ktoré kontrolujú naše hospodárstva, ktoré sa snažia samotným krajinám vnútiť svoje pravidlá, ktoré naďalej zhoršujú nerovnosť, diskrimináciu a útoky na práva pracujúcich a základné verejné služby a ktoré prispievajú k zvyšovaniu chudoby a sociálneho vylúčenia, nielen medzinárodne, v menej rozvinutých krajinách, ale aj tu v Európskej únii a v mnohých našich členských štátoch.
<P>
Preto bolo potrebné, aby Komisia prijala dôraznú pozíciu s cieľom zmeniť situáciu, zbaviť sa daňových rajov, dohliadať na finančné trhy a zabrániť zhoršovaniu nerovnosti a vykorisťovania.
<SPEAKER ID="080" NAME="Olli Rehn">
člen Komisie. - Vážené poslankyne, vážení poslanci, v prvom rade sa vám chcem poďakovať za veľmi zmysluplnú rozpravu. Myslím si, že v tomto Parlamente vládne široká zhoda, nie úplná, ale široká zhoda, o výberovom konaní na nového výkonného riaditeľa MMF. Musí byť otvorené, transparentné a založené na zásluhách.
<P>
Mám okrem toho pocit, že je tu široká podpora, možno nie úplná, ale široká podpora, pani Lagardovej, ktorú už podporili členské štáty EÚ a Komisia ako svoju kandidátku na výkonnú riaditeľku MMF.
<P>
Chcel by som uviesť tri poznámky, aby som odpovedal na niektoré názory vyjadrené počas rozpravy. Po prvé, MMF zohrával v spolupráci s Európskou úniou kľúčovú úlohu pri prekonaní krízy štátneho dlhu v Európe, k čomu významnou mierou prispel Dominique Strauss-Kahn ako výkonný riaditeľ Medzinárodného menového fondu.
<P>
Hoci stále čelíme značnému nepokoju v niektorých oblastiach trhov so štátnym dlhom niektorých krajín, dokázali sme zabrániť kríze štátneho dlhu a ochrániť prebiehajúcu hospodársku obnovu v Európe. Práca musí, samozrejme, pokračovať a stále máme pred sebou zložité rozhodnutia, v neposlednom rade v nasledujúcich týždňoch v júni. Pripomeňme si však, že na európskej pôde sa neodohrala žiadna katastrofa typu Lehman Brothers, a musíme sa uistiť, aby sa neodohrala ani v budúcnosti. Poškodilo by to hospodársky rast a zlepšujúcu sa zamestnanosť v Európe.
<P>
Po druhé, máme veľmi dobrú spoluprácu medzi Komisiou, Európskou centrálnou bankou (ECB) a MMF, čo sa týka tlmenia finančného nepokoja. Nebolo to samozrejmé, keď sme pred rokom a pol začínali. Každá z týchto troch inštitúcií má vlastné pravidlá, vlastnú filozofiu a vlastnú nezávislosť a nebolo samozrejmé, že dokážu spolupracovať s cieľom prekonať tieto problémy. Dovolím si však povedať, že prevládol pragmatický zmysel pre povedomie o kríze a pomohol nám spolupracovať s cieľom zabrániť kríze štátneho dlhu a ochrániť hospodársku obnovu.
<P>
Po tretie, súhlasím, že musíme reformovať naše vonkajšie zastúpenie. Ako som povedal na úvod, máme teraz pred sebou obrovskú úlohu, predovšetkým dokončiť reformu vnútorného hospodárskeho riadenia. Práve na tom pracujeme a počítam s vami, že nám prácu umožníte dokončiť v priebehu júna, pred letnou prestávkou. Je to mimoriadne dôležité pre dôveryhodnosť Európskej únie v tomto období krízy. Urobme teda všetci to najlepšie, čo dokážeme, aby sme zabezpečili, že dokončíme túto nevyhnutnú reformu hospodárskeho riadenia EÚ.
<P>
Z dlhodobého hľadiska je naším cieľom jedno kreslo, aspoň pre eurozónu. Z krátkodobého hľadiska potrebujeme lepšiu praktickú a pragmatickú politickú spoluprácu medzi členskými štátmi EÚ, ktoré sú zastúpené v G20, G7 alebo v MMF. Musím povedať, že som v tejto súvislosti videl mnoho konkrétnych zlepšení. Členské štáty EÚ, ktoré sú zastúpené v G20, MMF alebo G7 väčšinou majú spoločné ciele a väčšinou spolupracujú ako jednotný orchester a nie s rôznymi hlasmi.
<P>
Áno, máme veľký priestor na zlepšenie a musíme o tom dôkladne diskutovať. Ako som však povedal, dokončime najprv reformu vnútorného riadenia a potom sa môžeme vrátiť k otázke, ako zlepšiť naše vonkajšie zastúpenie. Práva krajín s rýchlo sa rozvíjajúcim hospodárstvom znamenajú, že je v hlavnom záujme Európskej únie, jej občanov a členských štátov, aby sme boli jednotnejší, a teda efektívnejší pri presadzovaní našich záležitostí a záujmov na globálnej scéne.
<SPEAKER ID="081" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="082" NAME="Edward Scicluna" AFFILIATION="S&amp;D">
písomne. - Ktokoľvek sa stane novým výkonným riaditeľom MMF, bude mať pred sebou obrovskú úlohu. Nasledujúce roky budú pravdepodobne ovplyvnené veľkými medzinárodnými reformami v oblasti financií a hospodárskeho riadenia. Sú mnohí vynikajúci kandidáti a dúfam, že výber je založený na zásluhách a nie na politike. V skutočnosti EÚ nevyužíva svoj potenciál na globálnej úrovni, či už je to v G20, MMF alebo Svetovej obchodnej organizácii (WTO). Nevystupuje jednotne a súdržne, ale s množstvom hlasov. Je to závažný nedostatok, ktorý zvlášť zasahuje menšie členské štáty, ktorým chýba diplomatická sila väčších krajín. Ak by boli politické pozície prijímané transparentne a demokraticky, mali by sme prospech z toho, že by EÚ zohrávala aktívnejšiu úlohu pri pretváraní medzinárodného menového a finančného systému. Výbor pre hospodárske a menové veci v súčasnosti pripravuje správu o globálnom hospodárskom riadení, ktorá, dúfam, bude viesť k návrhom Komisie na zlepšenia vonkajšieho zastúpenia EÚ v tejto oblasti. EÚ je hospodárskym zoskupením, ktoré zastupuje vyše 450 miliónov ľudí, s menou, ktorá je vo svete druhou medzinárodnou rezervnou menou. Ak sa však sami nebudeme brať vážne, nebude nás brať vážne ani zvyšok sveta.
