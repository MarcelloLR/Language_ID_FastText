<CHAPTER ID="018">
Vytvorenie databázy odtlačkov prstov Rómov v Taliansku (rozprava) 
<SPEAKER ID="122" NAME="Predsedajúci">
Ďalším bodom je rozprava o:
<P>
otázke na ústne zodpovedanie o vytvorení databázy odtlačkov prstov Rómov v Taliansku, ktorú predložila Monica Frassoni v mene skupiny Verts/ALE Komisii - B6-0170/2008);
<P>
otázke na ústne zodpovedanie o vytvorení databázy odtlačkov prstov Rómov v Taliansku, ktorú predložil Giusto Catania v mene skupiny GUE/NGL Komisii - B6-0451/2008);
<P>
otázke na ústne zodpovedanie o vytvorení databázy odtlačkov prstov Rómov v Taliansku, ktorú predložili Jan Marinus Wiersma, Claudio Fava, Kristian Vigenin, Gianni Pittella, Adrian Severin a Katalin Lévai v mene skupiny PSE Komisii - B6-0452/2008);
<P>
otázke na ústne zodpovedanie o vytvorení databázy odtlačkov prstov Rómov v Taliansku, ktorú predložili Viktória Mohácsi, Marco Cappato, Alexander Alvaro, Sophia in 't Veld, Sarah Ludford, Jeanine Hennis-Plasschaert, Ignasi Guardans Cambó, Adina-Ioana Vălean, Renate Weber a Gérard Deprez v mene skupiny ALDE Komisii - B6-0453/2008).
<SPEAKER ID="123" NAME="Monica Frassoni" LANGUAGE="IT">
Vážený pán predsedajúci, vážené dámy a vážení páni, pán minister Maroni túto diskusiu opísal ako grotesku, dnešnou realitou však je, že sa prestal správať ako kovboj a svojich európskych kolegov sa snaží presvedčiť, že je to všetko chybou tlače a ľavice, a že jeho jediným cieľom je urobiť dobrú vec pre chudobných Rómov, ktorí sú zavretí v hrozných táboroch, a že pomocou etnického profilovania sa umožní všetkým rómskym deťom navštevovať školu, a že nie je potrebné - ani si to neželá - kriminalizovať všetkých, ktorí vycestovali. Takže táto diskusia je groteskou.
<P>
Ja však nesúhlasím. Som presvedčená, že táto diskusia a pozornosť, ktorú sme dokázali upútať spolu s mnohými mimovládnymi organizáciami a mnohými kolegami poslancami rôznych národností - pretože to nie je iba talianskou záležitosťou - a mnohými ľuďmi, ktorí sa jednoducho zaujímajú o situáciu v oblasti práv, je dôležitá, a je dôležitá práve preto, že sa koná v Európe, a preto, že hovoríme o otázke práv občanov a dnes by teda mala byť aj malým príspevkom k tomu, čo sa považuje za krízu myslenia v Európe.
<P>
Európa má cieľ: jej cieľom je kontrolovať kovbojské postoje a politiky, ktoré sú nemilosrdné a predovšetkým neefektívne; jej cieľom je bojovať proti rasizmu a diskriminácii, používajúc právne predpisy a existujúce dohody, ktoré sa zrodili z krvavej histórie. Cieľom tejto diskusie je potvrdiť, že v Európe neexistuje priestor na etnické profilovanie: teraz sa zdá, že vláda robí v tejto záležitosti obrat, a veľmi by sme privítali, keby to tak bolo. Cieľom tejto diskusie je takisto verejne a legitímne spochybniť potrebu, v modernej krajine s 58 miliónmi obyvateľov, kde mafia kontroluje 120 miliárd EUR a veľký obrat a celé oblasti územia, kde odmietanie ničí jednu z najbohatších provincií v histórii Európy, na 12 mesiacov vyhlásiť núdzový stav, ktorý je podobný tsunami alebo zemetraseniu, z dôvodu prítomnosti 160 000 "pricestovaných", z ktorých je polovica talianskych občanov.
<P>
Sme presvedčení, že táto diskusia je potrebná, pretože s hrozbou etnického profilovania a nepretržitej kriminalizácie Rómov a Sintiov už nebudeme v bezpečí. Snaha tých, ktorí pracujú s komunitami Rómov a Sintiov, dostať ich z okrajovej situácie chudoby a násilia na ženách a deťoch - ktorá je existujúcim cieľom, ktorý ani ja, ani nikto z nás nepopiera - sa nachádza v bezvýchodiskovej situácii, z ktorej jednoducho neexistuje cesta von, ak sa súčasná situácia nezmení.
<P>
Vážený pán predsedajúci, dnes o týchto veciach diskutujeme po tretíkrát v rámci niekoľkých mesiacov. Som presvedčená, že pozitívny, priateľský a konštruktívny tlak, ktorý je prítomný aj v tejto diskusii, presvedčí tých mojich krajanov a iných európskych občanov, ktorí sa pokúšajú každého zavrhnúť prostredníctvom násilného, zjednodušujúceho a rasistického prístupu k riešeniu problému, ktorý je naozaj problémom vylúčenia, problémom ekonomickým, ako aj problémom kultúry našej krajiny a nášho kontinentu, že to nie je správna cesta.
<P>
Vážený pán komisár, vyzývam vás preto, aby ste považovali za prioritu prácu Komisie, prácu, ktorú vykonávame v Parlamente, a takisto prostriedky, ktoré sa majú poskytnúť na pozitívne politiky tohto druhu, ktoré sú dnes málo známe, keďže sa skrývajú a odmietajú na základe predsudku, ktorý je zakorenený nielen v Taliansku, ale aj v Európe.
<SPEAKER ID="124" NAME="Jan Marinus Wiersma">
autor. - (NL) Takisto sme zdesení najnovšími opatreniami, ktoré oznámila talianska vláda s cieľom riešiť "rómsky problém" v Taliansku. Myslím si, že viesť tu dnes takúto diskusiu je veľmi potupné. Bol som spravodajcom pre pristúpenie Slovenska pred niekoľkými rokmi a s otázkou Rómov som mal veľa práce. Vždy som tvrdil: diskriminácia je neprípustná, je vlastne úplne zakázaná: tak hovoria pravidlá a dohody v Európskej únii. Registrácia Rómov veľmi zaváňa diskrimináciou a toto sa v prípade Slovenska nestalo. Je škoda, že teraz musím v tejto diskusii vystupovať vďaka akciám vlády existujúceho členského štátu.
<P>
Najnovší súbor opatrení predložený talianskym ministrom vnútra, pánom Robertom Maronim, zameraný na riešenie "rómskej krízy", ako to teraz talianska vláda nazýva, zanecháva v ústach pachuť. Vytvorenie databázy odtlačkov prstov rómskych detí je v rozpore so základnými princípmi EÚ v oblasti nediskriminácie, rovnosti pred zákonom a ochrany menšín.
<P>
Toto opatrenie sa ohlásilo napriek tomu, že Európska komisia ešte neukončila preskúmanie skoršieho súboru talianskych opatrení. V máji tohto roku dostali prefektovia veľkých miest mimoriadne právomoci na prijatie opatrení zameraných proti ilegálnym migrantom a Rómom, právomoci, ktoré boli šokujúce dokonca aj pre nás. Rád by som preto vyzval taliansku vládu, aby sa toho do veľkej miery zdržala s cieľom vyhnúť sa prekročeniu hraníc prípustnosti v Európe. Rád by som ju vyzval, aby sa tohto opatrenia vzdala: v Európe pre takéto opatrenia nie je miesto.
<P>
Európska komisia sa teraz podľa môjho názoru ocitla v takej situácii, v akej ešte nikdy nebola, a preto by sme ju radi vyzvali, aby tieto opatrenia podrobne preskúmala. Komisia musí zaujať objektívne stanovisko, pozrieť sa na znenie zmluvy a nenechať sa opantať politickými úvahami. Týmto prístupom a prístupom Talianska sa zotierajú hranice zmluvy a Komisia musí veľmi jasne stanoviť, kde sa tieto hranice nachádzajú.
<P>
Je potrebné objasniť, že táto záležitosť sa, žiaľ, netýka iba Talianska. Táto najnovšia epizóda je ďalším príkladom potreby oveľa aktívnejšej politiky s cieľom ukončiť sociálnu a ekonomickú izoláciu Rómov a bojovať proti diskriminácii voči nim.
<P>
Minulú stredu Komisia predstavila prehľad súčasných možností v rámci európskych nástrojov, za čo by som jej chcel poďakovať. Ako Komisia uvádza, existuje priestor na to, aby členské štáty do väčšej miery a lepším spôsobom využívali existujúce nástroje s cieľom presadzovať integráciu Rómov. Takisto očakávam, že Komisia predloží osobitné plány, ktoré, žiaľ, minulý týždeň ešte stále neexistovali. Parlament na to takisto vyzval v rôznych uzneseniach, naposledy v uznesení z januára tohto roku.
<P>
Je jasné, že už nemôžeme ďalej čakať, a že Rómov a ich postavenie v Európe musíme začať brať vážne. Rómovia sú veľmi špecifickou menšinou, ktorú nemožno považovať za tradičnú menšinu. Táto záležitosť sa týka celej Európy, najmä po posledných kolách rozšírenia, v dôsledku ktorých sa mnoho Rómov stalo občanmi EÚ. Najdôležitejšie je, že represívnou politikou sa nevyriešia problémy Rómov, ani problémy a napätia, ktoré v našej spoločnosti vďaka nim niekedy vznikajú. Dôležitý je integrovaný prístup a podľa môjho názoru je prístup talianskej vlády k tomuto problému neprijateľný.
<SPEAKER ID="125" NAME="Viktória Mohácsi">
autorka. - (HU) Vážený pán predsedajúci, vážený pán komisár Špidla, vážené dámy a vážení páni, koncom júna som spolu s naším predsedom, pánom Grahamom Watsonom, poslala Komisii spoločný list, v ktorom sme ju vyzvali na prešetrenie vážnej situácie v Taliansku a na prijatie vhodných opatrení s cieľom odsúdiť ju, ak sa ňou porušujú princípy alebo záväzky Európskej únie.
<P>
V súvislosti s udalosťami v Taliansku nás niekoľko mojich kolegov poslancov upozorní na bezprávie, ktoré nedávno nastalo vrátanie zhromažďovania odtlačkov prstov. Oveľa radšej by som presadila alternatívy, ktoré predstavujú riešenia, ako uviedol aj môj kolega poslanec, pán Wiersma.
<P>
Veľmi ma teší oznámenie, ktoré Komisia nedávno vydala, a ešte viac ma teší, že považuje problém Rómov a problém európskej integrácie Rómov ako menšiny za vážny, dokonca ho považuje za urgentný.
<P>
Nedokážem vyjadriť radosť v súvislosti s vypracovaním novej horizontálnej smernice. Podľa môjho názoru sa v horizontálnej smernici musia spojiť prvky, ktorými možno upraviť súčasnú legislatívu.
<P>
V mojich vystúpeniach nedokážem dostatočne zdôrazniť, ako dôležité je v právnych predpisoch deklarovať segregáciu v školách za diskrimináciu, ako sa uvádza v smernici o rasách 2000/43. Aj keď sa v tejto smernici uvádza iba, že diskriminácia v školách voči skupinám detí, ktoré patria k odlišnej rasovej alebo etnickej skupine, je zakázaná.
<P>
V tejto smernici sa neuvádza, že segregácia a segregácia vo vzdelávaní je diskrimináciou. Máme o tom mnoho dôkazov: potvrdili to nielen organizácie občianskej spoločnosti, nielen Európska komisia a nielen rôzne názory Európskeho parlamentu, ale aj maďarský zákonodarný zbor potvrdil, že to je diskriminácia. Pri vytváraní novej horizontálnej smernice ako vývoja európskej stratégie pre rómsku populáciu bude veľmi dôležité zvážiť tento významný aspekt a odporúčania takzvanej "Dekády začleňovania rómskej populácie", ktoré sa týkajú piatich členských štátov, a bolo by to účinné z pohľadu integrácie európskych Rómov. Ďakujem.
<SPEAKER ID="126" NAME="Vladimír Špidla" LANGUAGE="CS">
Vážený pán predsedajúci, vážené dámy a vážení páni, ďakujem pani Mohácsiovej a pani Frassoniovej, pánovi Wiersmovi, pánovi Cataniovi a všetkým poslancom za položené otázky. Po štvrtýkrát máme v tomto Parlamente možnosť hovoriť o situácii Rómov v Taliansku. Som presvedčený, že všetci v tomto Parlamente, v rámci celého politického spektra, sa zhodneme na tom, že situáciu Rómov je potrebné riešiť prostredníctvom okamžitých a zodpovedajúcich opatrení zameraných na prekonanie sociálnej, ekonomickej a humanitárnej krízy. Komisia so značným znepokojením prijala informáciu v tlače, že talianske orgány snímajú odtlačky prstov osobám, ktoré žijú v "táboroch pre kočovníkov", z ktorých sa má vytvoriť databáza.
<P>
Talianske orgány medzitým poskytli Komisii informácie o všeobecnom právnom základe. Vyplýva z nich, že v rámci výnimočného stavu vyhláseného dňa 23. mája umožňuje nariadenie z 30. mája starostom Ríma, Neapolu a Milána implementovať určité opatrenia. Opatrenia zahŕňajú "identifikáciu a spočítanie osôb vrátane neplnoletých, ktoré sa nachádzajú v táboroch pre kočovníkov". Takisto sa uvádza, že opatrenia implementované starostami musia byť v "súlade so všeobecnými zásadami právnych predpisov a smerníc Spoločenstva". Talianske orgány uvádzajú, že tieto opatrenia boli prijaté v záujme osôb žijúcich v týchto táboroch, najmä preto, aby mohli žiť v dôstojných podmienkach.
<P>
Komisia oceňuje ochotu talianskych orgánov spolupracovať. Tieto informácie sú užitočné, stále však zostáva neistota týkajúca sa charakteru a reálneho vplyvu opatrení, ktoré starostovia implementujú. Odtlačky prstov možno snímať a ukladať ich do databázy jedine na základe právneho rámca za prísneho dodržiavania nariadení a základných práv Spoločenstva. V tomto kontexte požiadala Komisia o objasnenie účelu týchto aktivít, pričom zdôraznila, že ich implementácia musí byť v súlade s zásadami zákonnosti a primeranosti. Pri posudzovaní toho, či sa tieto zásady dodržiavajú, bude kľúčovým faktorom skutočný spôsob implementácie talianskych opatrení.
<P>
Aby Komisia získala presnejší obraz o právnom rámci, na základe ktorého sa tieto opatrenia vykonávajú, rozhodla sa napísať talianskym orgánom s cieľom vyžiadať si ďalšie informácie o tejto záležitosti. Talianske orgány poslali 7. júla Komisii ďalšie informácie, ktoré sa budú podrobne skúmať.
<P>
Komisia si uvedomuje existenciu sociálneho napätia v Taliansku. V tomto Parlamente sme o situácii Rómov v Taliansku hovorili v máji. Komisia vtedy zdôraznila, že nemožno ignorovať reálne problémy chudoby a sociálneho vylúčenia, s ktorými sa Rómovia stretávajú v Taliansku a iných krajinách. Takisto zdôraznila, že táto situácia vedie k ľudskému utrpeniu a sociálnemu napätiu.
<P>
V rámci reakcie na túto situáciu musíme bojovať proti kriminalite a hľadať reálne riešenia problémov, s ktorými sa Rómovia stretávajú, najmä rómske deti, ktoré sú prvými obeťami chudoby a sociálneho vylúčenia. Rómom musíme pomáhať, a nie ich stigmatizovať. Komisia preto vo svojej správe prijatej minulý týždeň zdôraznila, že Európska únia, členské štáty a občianska spoločnosť musia spojiť svoje sily, aby dosiahli efektívnu koordináciu svojho úsilia.
<P>
Na záver, Komisia, najmä podpredseda Jacques Barrot, zostáva v pravidelnom kontakte s talianskymi orgánmi, ktoré sa zaviazali do konca júla predložiť úplnú správu na túto tému. Komisia takisto pokračuje v hodnotení spôsobu, akým členské štáty transponovali smernicu 2004/38/ES z 29. apríla 2004 do svojich vnútroštátnych právnych predpisov a spôsobu, akým ju uplatňujú v praxi.
<P>
Som pevne presvedčený, že talianska vláda má vôľu realizovať politiku zameranú na sociálne začlenenie a zároveň plne dodržiavať základné práva a právne predpisy Spoločenstva.
<SPEAKER ID="127" NAME="Edit Bauer">
v mene skupiny PPE-DE. - (HU) Ďakujem veľmi pekne, vážený pán predsedajúci. Vážený pán komisár, vážené dámy a vážení páni, v mene skupiny Európskej ľudovej strany a mojej kolegyne, pani Járókovej, ktorá, žiaľ, nemôže byť prítomná, by som chcela povedať nasledovné. Organizácie občianskej slobody a sociológovia sa už desaťročia pokúšajú upriamiť pozornosť na veľmi ťažké životné podmienky Rómov žijúcich v Európskej únii, ktorých počet a pomer sa po rozšírení v roku 2007 zvýšil.
<P>
Na riešenie tejto situácie nie je potrebná imigračná politika, ale programy presadzujúce sociálne začlenenie. Je dôležité, aby sme do agendy začlenili diskrimináciu a sociálne vylúčenie, s ktorými sa Rómovia stretávajú, a je samozrejme neprijateľné, aby sa utláčanie európskych Rómov v dôsledku niekoľkých storočí vylúčenia, marginalizácie a odmietania politickou elitou všetkých čias opäť stalo nástrojom zápasu politických strán.
<P>
Je to v rozpore so záujmami Rómov, je to v rozpore so záujmami ostatných občanov a so záujmami Európy a veľmi to oslabuje autoritu Európskeho parlamentu, keď prijíma svoje stanoviská na základe neoverených informácií a predpokladov.
<P>
Situácia v Taliansku je už mnoho mesiacov zlá a zúčastnené strany namiesto podporovania reálnej akcie naozaj vytvárajú hystériu a Rómsku otázku využívajú na svoje krátkodobé záujmy, ktoré slúžia iba im, a robí sa im to ľahko, pretože rómske organizácie občianskej spoločnosti sú príliš slabé na to, aby proti tomu protestovali alebo oponovali. Keď minister vnútra Prodiho vlády, pán Giuliano Amato, výslovne hovoril o rómskej kríze, moji vážení socialistickí a liberálni kolegovia, žiaľ, neprotestovali.
<P>
Rada by som uviedla, že to, čo sa v súčasnosti deje v Taliansku, nie je etnickým problémom, a že proti bezpráviu musíme bojovať bez ohľadu na jeho príčiny. Ďakujem veľmi pekne za vašu pozornosť.
<SPEAKER ID="128" NAME="Predsedajúci">
Predtým, ako dám priestor pánovi Pittellovi, musím vyzvať poslancov, ktorí ukazujú tričká - a musím zdôrazniť, že nemám na mysli nosenie tričiek, ale ukazovanie tričiek ako vlajok alebo transparentov - aby ich odstránili, pretože rokovací poriadok je veľmi jasný: V prílohe 16 k článku 146 sa jasne uvádza, že takýmto spôsobom ich nemožno tolerovať. Vyzývam ich, aby ich odstránili, pretože v opačnom prípade budem nútený požiadať usporiadateľov, aby ich odstránili alebo ešte horšie, prerušiť rokovanie. Vyzývam preto poslancov, aby okamžite odstránili tričká, ktoré ukazujú, akoby to boli transparenty. Platí to aj pre pána Ferrariho.
<SPEAKER ID="129" NAME="Gianni Pittella">
v mene skupiny PSE. - (IT) Vážený pán predsedajúci, vážený pán komisár, vážené dámy a vážení páni, minister vnútra európskej krajiny nesmie označiť diskusiu v Európskom parlamente za grotesku. Týmto vyhlásením sa znižuje dôstojnosť Európskeho parlamentu. Nie sme nadšení opatrením talianskej vlády, ktoré sa tu posudzuje. Európa nie je obetným baránkom pre všetky vnútroštátne problémy, nie je ani policajtom, ktorý má dohliadať nad predsedom vlády Talianska.
<P>
Sme presvedčení, aj keď sme v opozícii vo vlastnej krajine, že Taliansko má právo prijímať a obhajovať v medzinárodných kruhoch svoje riadne rozhodnutia. Talianska vláda a minister vnútra by však mali nájsť iné prostriedky, ktoré sú plne v súlade s európskymi normami, a informovať Európsku komisiu radšej skôr ako neskôr.
<P>
Rómsku otázku sa snažíme riešiť už roky: zneužívanie neplnoletých, žobranie, vydieranie, krádeže a iné patologické fenomény. Riešením však nie je etnické profilovanie, ale skôr špecifická politika, ktorá spája tri piliere občianstva, mravnosti a bezpečnosti. Identifikácia rómskych detí, a nielen ich, je pre zainteresovaných garanciou, a je kľúčová na boj proti vydieraniu a obchodovaniu s neplnoletými, nemala by sa však uskutočňovať na etnickom základe používajúc invazívne metódy, akou je napríklad snímanie odtlačkov prstov.
<P>
Ďakujeme pánovi komisárovi Špidlovi za jeho záväzok poskytnúť európsku odpoveď na významný európsky problém a vyzývame ho, aby jasne hovoril o opatreniach, ktoré prijala talianska vláda, a aby Európskemu parlamentu poskytoval informácie. Je prekvapujúce, že tretie tisícročie, ktoré by malo ohlásiť príchod novej éry práv občanov, v skutočnosti pokleslo do hĺbky sociálnej regresie. Samotné európske inštitúcie sa musia postaviť proti rastúcemu konformizmu v rámci obrany hodnôt mravnosti, ktorú Európa vo svete predstavuje.
<SPEAKER ID="130" NAME="Marco Cappato">
v mene skupiny ALDE. - (IT) Vážený pán predsedajúci, vážené dámy a vážení páni, vážený pán komisár, ako ste uviedli, talianska vláda nám pošle úplné podrobnosti týkajúce sa tohto opatrenia do konca mesiaca. Predtým však existuje ešte jeden bod na zváženie, konkrétne výnimočný stav: európske inštitúcie sa musia týmto bodom zaoberať. Po prvé, ak sa v takýchto prípadoch vyhlasuje výnimočný stav, najprv treba informovať Radu Európy. Zdá sa, že sa tak nestalo. Radi by sme sa vás opýtali, či ste boli informovaní, a či sa tak stalo.
<P>
Výnimočný stav je oprávnený v prípadoch prírodných katastrof alebo podobných udalostí. Je však možné definovať - pani Bauerová predtým povedala "opatrenia predtým navrhnuté ministrom Amatom" - a to je naozaj pravda, buďme jasní: zlý manažment rómskej otázky nie je pre Berlusconiho vládu typický; je to dedičstvo mnohých rokov, desaťročí zlého manažmentu tejto záležitosti. Z tohto prostého dôvodu je nemysliteľné, neprípustné, aby sa dnes vyhlásil výnimočný stav, keď nejde o takúto vec. Ak chcete, výnimočný stav, ktorý tu dnes máme, predstavuje absenciu legálnosti a demokracie v krajine, akou je Taliansko, ktoré je krajinou najviac súdenou pred Európskym súdom pre ľudské práva. To je stav núdze: nemožno vyhlásiť "rómsku krízu", keď takýto stav núdze neexistuje.
<P>
Tento problém je potrebné riešiť. Mal by sa riešiť akceptovaním, integráciou, investovaním zdrojov, a nie ich plytvaním, ako je tomu v prípade nevyužívania európskych fondov, nie spoliehaním sa na ilúziu biometrických technológií s cieľom utajiť neschopnosť vlády riešiť takýto problém.
<SPEAKER ID="131" NAME="Elly de Groen-Kouwenhoven">
v mene skupiny Verts/ALE. - Vážený pán predsedajúci, digitálne odtlačky prstov sú modernou verziou nacistických metód na odlíšenie Rómov od ostatných občanov. Databáza digitálnych odtlačkov prstov je najbrutálnejším návratom rasizmu od rokov 1940 až 1945 - pretože odtlačky prstov sú prvým krokom, ktorý povolil štát, na zjednodušenie masového vysťahovania etnickej skupiny. Väčšina Rómov, ktorí legálne prekračujú hranice čoraz viac bezhraničnej Európy, je chudobná a nedostatočne vzdelaná. Potrebujú hlavne miesto na život. Chudoba by sa mala riešiť na mieste, nie vysťahovaním, a musíme mať na mysli, že Rómovia sú najväčšou menšinou v Európe - nie menej ako fakt, že populácia 19 členských štátov je menšia, ako európska rómska komunita.
<P>
Počas komunizmu mali Rómovia prácu a slobodný prístup ku zdravotnej starostlivosti a vzdelávaniu; po komunizme sa ich životný štandard znížil. Chudoba však bola živnou pôdou pre zvyšovanie financovania. Vytvoril sa rómsky priemysel; mimovládne organizácie ako napríklad Oxfam a CARE zarobili veľké peniaze realizáciou projektov. Rómovia z toho však ťažili veľmi málo a presťahovali sa na západ hneď, ako sa im to umožnilo. Pod tlakom Rady ministrov preskúmať politiky zamerané na začlenenie Rómov Komisia v dokumente z 2. júla pripustila dôležitosť tejto záležitosti. Odvoláva sa na uznesenie Európskeho parlamentu o európskej rámcovej stratégii a konečne uznala jeho úlohu ako koordinátora. V tomto dokumente pod názvom "Získané skúsenosti" čítam "Pre efektívne začlenenie Rómov je faktorom úspechu úplné zainteresovanie občianskej spoločnosti a najmä rómskych mimovládnych organizácií". Rómovia sa stali partnermi! Dúfam, že čoskoro uvidíme, akým spôsobom sa to bude dať uskutočniť v rámci štruktúry samotnej Komisie.
<P>
Medzitým Komisii dôrazne radím, aby si preštudovala akčný plán OBSE. Načo opäť vynaliezať koleso? Na záver vyzývam Komisiu, aby talianskej vláde vysvetlila, že fašistické pravidlá sú v rozpore s právnymi predpismi EÚ, a že rómske obete, ktoré stratili svoj majetok, by mali byť odškodnené. Taliansko kedysi vyvážalo módu; dnes vyváža rasizmus.
<SPEAKER ID="132" NAME="Roberta Angelilli">
v mene skupiny UEN. - (IT) Vážený pán predsedajúci, vážené dámy a vážení páni, táto diskusia mi poskytuje príležitosť položiť niekoľko otázok ľavici, ktorá mala múdru myšlienku využiť Európsky parlament už po niekoľký raz na prijatie rozhodnutia úplne nevhodným, zdanlivým a predčasným spôsobom o uplatňovaní talianskeho zákona, ktorý je ešte vo fáze prípravy.
<P>
Prvá otázka teda znie: kde bola ľavica, ktorá v Taliansku vládla desiatky rokov, keď sa tieto ilegálne tábory vytvárali a šírili za podmienok úplne nevyhovujúcich väčšine základných zdravotných a bezpečnostných noriem? Takisto by som sa rada opýtala, či vás vaše mlčanie počas týchto rokov neťaží ako olovená guľa, plné ľahostajnosti a pokrytectva a politického nezáujmu, keď ste odvracali zrak pred tým, že desiatky detí zomierali na zimu alebo teplotu každý deň vďaka nedostatku ochrany v týchto chudobných štvrtiach.
<P>
Možno nemáte ani záujem vedieť, že v Ríme, kde žije približne 7 000 neplnoletých, sa na školské vzdelávanie vyčleňujú milióny eur: zbytočné školské vzdelávanie, pretože minulý rok pravidelne navštevovalo školu iba 25 % z týchto detí. Kto vie, či viete alebo predstierate, že neviete, že týmto školským vyučovaním bolo poverených, takmer ako monopol, niekoľko združení, ktoré neboli až tak motivované najlepším záujmom neplnoletých, ako boli motivované dostupnosťou verejných finančných prostriedkov.
<P>
Podporujem právo rómskych občanov na sčítanie, ktoré sa pravidelne koná aj v prípade všetkých občanov Talianska, pretože toto sčítanie garantuje právo na zdravie, sociálne začlenenie a integráciu do školského systému. Takisto podporujem právo rómskej komunity na kontroly totožnosti. Bežne neexistujú plány na žiadne rozšírené opatrenia: každý, kto má v poriadku papiere, sa nebude kontrolovať. Dieťa, ktorého narodenie nie je zaregistrované alebo ktoré nemá rozpoznateľnú totožnosť, sa však stáva neviditeľným dieťaťom, ľahkou korisťou pre akýkoľvek spôsob zneužívania: obchodovania s orgánmi, nelegálnej adopcie, sexuálneho zneužívania a nútenej práce neplnoletých. Platí to pre všetkých neplnoletých žijúcich v Taliansku: Talianov a takisto aj občanov EÚ a osoby, ktoré nie sú občanmi EÚ.
<P>
Na záver niekoľko slov o názvoch vašich otázok na ústne zodpovedanie. Nielen, že v tomto zákone sa vôbec neuvádzajú etnické skupiny, neexistujú ani žiadne plány na vytvorenie špecifickej databázy, a už vôbec nie databázy odtlačkov prstov Rómov. Lepšie návrhy sú samozrejme vždy vítané: sme otvorení konštruktívnym návrhom. Nebudeme však poslúchať niekoho, kto rok po roku nepohol ani prstom s cieľom vyriešiť vážny sociálny problém.
<SPEAKER ID="133" NAME="Vittorio Agnoletto">
v mene skupiny GUE/NGL. - (IT) Vážený pán predsedajúci, vážené dámy a vážení páni, presne pred sedemdesiatimi rokmi, dňa 14. júla 1938, fašistický režim v Taliansku schválil zákon o rase, ktorý bol v súlade s nemeckými právnymi predpismi týkajúcimi sa rás. Poznáme svoju históriu: v koncentračných táboroch zahynulo viac ako 500 000 Rómov. Vtedy to takisto všetko začalo sčítaním.
<P>
V Taliansku sme svedkami plne rozvinutého profilovania všetkých Rómov, ktorým sa odoberajú odtlačky prstov vrátane občanov Spoločenstva a dokonca občanov Talianska napriek tomu, že ich údaje už sú zaregistrované. Vážená pani Angelilli, dotazník, ktorý sa používa v Neapole, obsahuje otázky o náboženstve a etnickom pôvode a veľmi sa podobá na dotazník, ktorý za nacistickej okupácie používala republika riadená z Vichy. V Miláne sa zriadil spis starého Róma, občana Talianska, ktorý prežil deportáciu do nacistických táborov smrti. Aké bude využitie týchto údajov?
<P>
Dnes je v talianskom parlamente na vedúcej pozícii výboru pre deti - v rámci úplnej ľahostajnosti a mlčania - Alessandra Mussolini, vnučka vojvodu; je to náhoda, ktorá posilňuje symbolické prepojenie medzi súčasnosťou a minulosťou, o ktorej sme si mysleli, že je definitívne mŕtva a pochovaná v Taliansku aj v Európe, a táto minulosť dnes opäť dvíha svoju ohavnú hlavu.
<P>
Keďže samotná história sa neopakuje, niet pochýb, že talianska vláda dala do pohybu rasistické postupy, ktoré sú jasne v rozpore so smernicami 2000/43/ES a 2004/38/ES. Vyzývam parlament, aby schválil toto uznesenie, v ktorom sa odsudzuje talianska vláda, a Komisiu, aby voči Taliansku urýchlene začala konanie o porušovaní.
<SPEAKER ID="134" NAME="Stefano Zappalà" AFFILIATION="PPE-DE">
(IT) Vážený pán predsedajúci, vážené dámy a vážení páni, niet pochýb: je jasné, že v skutočnosti tento Parlament teraz riadi talianska silná ľavica. V dôsledku zlého postupu, ktorý sa teraz zaviedol, poslanci silnej ľavice a Zelení naďalej využívajú túto rokovaciu sálu v Štrasburgu ako nástroj napádania talianskej vlády.
<P>
Po odmietnutí národnou politickou scénou v rámci posledného verejného hlasovania v apríli nachádzajú socialistické a liberálne strany priestor na vyjadrenie svojich národných lží. Spoločne útočia na legitímnu vládu veľkého a silne proeurópskeho členského štátu, ktorú si zvolilo, a ktorú podporilo 60 % Talianov. Potom sme prekvapení výsledkom z Írska!
<P>
Vážený pán predsedajúci, vážený pán komisár Špidla, všetky tieto záležitosti patria do vnútroštátnej sféry a nie do právomoci EÚ. Talianska vláda doteraz vždy poskytla Komisii všetky vysvetlenia, ktoré dostala. Vážený pán komisár, vyzývam vás, aby ste venovali trochu menej pozornosti novinám a viac pozornosti dokumentom, ktoré talianska vláda oficiálne predkladá.
<P>
Tento akt sa netýka Rómov, ani snímania odtlačkov prstov; týka sa osôb, ktoré nie sú občanmi EÚ, a cestujúcich, z ktorých sa niektorí z času na čas uvádzajú v talianskych správach o trestných činoch. Musíme poznať totožnosť ľudí, aby mohli mať prístup k školám, sociálnemu zabezpečeniu, zdravotnej starostlivosti a bývaniu. V aktoch nie je žiadny odkaz na etnický pôvod, nie sú to akty na dobu neurčitú, netýkajú sa celého vnútroštátneho územia, týkajú sa iba troch špecifických oblastí.
<P>
Vážny problém nedostatku identifikačných dokumentov nastolil dokonca aj komisár pre ľudské práva Rady Európy v dňoch 19. až 20. júna. Cieľom je vykonať identifikačné prieskumy, ktoré sú povolené a žiaduce v mnohých štátoch a v rámci Európy pre cestovné dokumenty a povolenia na pobyt, a týkajú sa opisných, fotografických, antropometrických systémov a systémov odtlačkov prstov. Majú podporu talianskeho súdnictva, najmä časť týkajúca sa neplnoletých; a majú sa vykonávať v spolupráci s Červeným krížom atď.
<P>
Mohol by som pokračovať, mojej kolegyni poslankyni by som však rád povedal, že by ma nikdy ani vo sne nenapadlo hovoriť o rasizme v súvislosti s jej krajinou. Rád by som jej pripomenul, že Taliansko exportuje svoju kultúru už 3 000 rokov a pokračuje v tom, a že v čase, keď sa v Taliansku vytvorila pokročilá civilizácia, akú vidíme dnes, mnoho iných krajín žilo ešte stále v primitívnych podmienkach.
<SPEAKER ID="135" NAME="Adrian Severin" AFFILIATION="PSE">
Vážený pán predsedajúci, počas niekoľkých posledných mesiacov hovoríme o tej istej záležitosti už po štvrtýkrát. Výsledky sú slabé, ako je slabá aj dnešná účasť v rokovacej sále. Samo osebe je to možno šokujúce a znepokojujúce.
<P>
Rómovia sú paneurópskou etnokultúrnou komunitou, ktorá nemá národný štát. Rómovia sa v Európe už nachádzali, keď sa vytvárali európske národné štáty. Tieto štáty ich udržiavali v biede, ak nie v otroctve, alebo ich posielali do koncentračných táborov.
<P>
Rozšírenie Európskej únie bolo posledným aktom oslobodenia Rómov. Rómovia sú dnes európskymi občanmi. V absolútnych podmienkach sú možno najskutočnejšími európskymi občanmi, pretože sú iba Európanmi. Ich kultúrna, sociálna a ekonomická integrácia je európskou výzvou.
<P>
Rómska politika sa preto musí stať spoločnou politikou. Stratégia, ktorá štátom poskytuje iba odporúčania, a ponecháva im konečnú voľbu a konečnú zodpovednosť, jednoducho nefunguje.
<P>
Na druhej strane, dnes vidíme v Taliansku najhoršiu tvár nebezpečného fenoménu, ktorým je opätovná nacionalizácia Európy. Je to národným populistickým vyjadrením tohto fenoménu. Taliani samozrejme majú právo nebáť sa, pre každého talianskeho občana je však súčasná rasistická politika jeho vlády veľmi desivá.
<P>
Dnes odtlačky prstov; zajtra nútené práce; pozajtra koncentračné tábory - a potom nielen pre Rómov, ale aj pre akékoľvek iné spoločenstvo.
<P>
Vyzvali sme Komisiu, aby preskúmala súlad talianskej legislatívy s normami Európskej únie. Nič sa neurobilo. Preskúmanie sa posunulo s cieľom počkať, kým sa táto legislatíva prijme. Situácia je teraz ešte horšia. Musíme prijímať kroky a využívať nástroje stanovené v zmluvách, aby sme zastavili tento nebezpečný rasový vývoj v Taliansku, a takýmto spôsobom odradili od podobných prístupov všade inde.
<P>
Nemôžeme čakať na ďalší holokaust predtým, ako zorganizujeme nové referendá na podporu európskej integrácie.
<SPEAKER ID="136" NAME="Adina-Ioana Vălean" AFFILIATION="ALDE">
Vážený pán predsedajúci, dnes máme v Parlamente ďalšiu diskusiu o tom, akým spôsobom zaobchádza Taliansko s rómskym obyvateľstvom. Udalosťou mesiaca, ktorú navrhla talianska vláda, nie je nič iné, ako vyhlásiť výnimočný stav, uskutočniť sčítanie rómskeho obyvateľstva a odobrať im odtlačky prstov pred ich vysídlením.
<P>
Dnes opäť vyzývam Komisiu a Radu, aby konali. Dosť bolo sľubov: teraz chceme, aby Rada a Komisia prijali konkrétne opatrenia, aby donútili Taliansko dodržiavať právne predpisy a hodnoty EÚ. Potrebujeme preskúmanie implementácie antidiskriminačnej smernice EÚ, ako sa deje v prípade smernice o voľnom pohybe. Musíme posilniť integrovaný prístup a urýchliť realizáciu rómskej stratégie EÚ.
<P>
Všetky nástroje máme k dispozícii, zdá sa však, že ak príde na obhajovanie občianskych slobôd verzus bezpečnosť, pri ich uplatňovaní existuje určitá nesmelosť.
<P>
Dnes je to už rok, odkedy začalo Taliansko navrhovať neprimerané a šokujúce bezpečnostné opatrenia poškvrnené hnedým populizmom. Dnes sa zdá, že z hnedej sa stáva čierna.
<P>
Naozaj sa chystajú pochytať Rómov v talianskych uliciach? Bude sa Európa naďalej pozerať ako tichý spoluvinník?
<SPEAKER ID="137" NAME="Mario Borghezio" AFFILIATION="UEN">
(IT) Vážený pán predsedajúci, vážené dámy a vážení páni, závažným faktom je, že z dôvodov, ktoré sa týkajú výlučne talianskych politikov, nemôžeme pokojne preskúmať vyžadované opatrenia. Bolo uvedené, že sa nevyhlásil žiadny výnimočný stav. Myslím si, že Prodiho vláda v skutočnosti prostredníctvom opatrení, ktoré pripravil minister Amato, deklarovala krízu a potrebu prijať opatrenia v súvislosti s rómskou populáciou. Súčasná talianska vláda to neurobila, a ani úplne nevykonáva sčítanie. Uvádza sa to v listoch, ktoré sa predložili Európskej komisii, a ktoré Európska komisia preskúmala, a tým možno jedine potvrdiť, že je to pravda, pretože politická špekulácia je jedna vec a pravda je druhá vec. To je ešte podstatnejšie.
<P>
Tieto opatrenia sa týkajú každého. Možno, že niekto tu predstiera, že o tom nevie, je však pravdou, že v táboroch pre osoby, ktoré pricestovali, sú neplnoletí, ktorí sú fantómami: nemajú žiadnu identitu - nie je to ľudským právom, mať identitu? Nemajú žiadne očkovania, nemôžu chodiť do školy, aj keby chceli, pretože sa im v tom bráni a ako veľmi dobre vieme, obchoduje sa s nimi.
<P>
Nezriadila sa žiadna databáza. Existujú veľmi jasné a špecifické pravidlá, ktoré stanovujú, že žiadna databáza sa nemôže používať, pokiaľ nie je v súlade s pravidlami týkajúcimi sa súkromia. Toto nie je záznam, ku ktorému bude mať prístup každý: údaje sa zhromažďujú iba v prípade potreby. Keď sudcovia zhromažďovali údaje na súdoch s neplnoletými, považovalo sa to za štandardný postup.
<P>
Na záver, vláda sa múdro rozhodla, že tento akt bude implementovať Červený kríž. Do táborov nevstupuje SS, ale taliansky Červený kríž, ktorý je vo svete známy svojou spôsobilosťou a citlivosťou v rámci pomáhania marginalizovaným a prenasledovaným osobám na celom svete.
<SPEAKER ID="138" NAME="Umberto Guidoni" AFFILIATION="GUE/NGL">
(IT) Vážený pán predsedajúci, vážený pán komisár, vážené dámy a vážení páni, etnické profilovanie populácie: návrh na odoberanie odtlačkov prstov Rómom vrátane maloletých, je v podstate o tom.
<P>
Táto iniciatíva talianskej vlády pripomína temné časy a tragické politiky, ktoré Európa videla v minulosti, a ktoré by sme najradšej videli navždy schované v knihách o histórii. Je to odporný akt, ktorým sa porušujú ľudské práva a základné slobody zakotvené v Európskom dohovore o ľudských právach. Minister vnútra dokázal, že nepozná ani európske smernice, keď v rámci požiadavky odobrať odtlačky prstov všetkým obyvateľom, ktorí nie sú občanmi EÚ, tvrdil, že tento akt je v súlade s nariadením (ES) č. 380/2008. Avšak Rómovia, ktorí žijú v Taliansku, najmä neplnoletí, sú skoro všetci Talianmi alebo minimálne občanmi EÚ.
<P>
Ak sú problémom, ktorý chceme vyriešiť, nehumánne podmienky v táboroch, kde musia deti žiť s potkanmi, ako uviedol minister, mal by nám vysvetliť, akým spôsobom môže tento problém vyriešiť snímanie odtlačkov prstov, keď aj rómsky prefekt povedal, že to nie je nevyhnutné. Ak sa naozaj zaujíma o životné podmienky neplnoletých, talianska vláda by mala prijať opatrenia zamerané na zabezpečenie zdravotných podmienok v táboroch, podporu sociálneho začlenenia a integrácie a presadzovanie školského vzdelávania a vstupu do pracovného života. Rasové profilovanie etnickej menšiny je naopak náchylné ohrozovať budúcnosť neplnoletých a oslabovať každú perspektívu integrácie a paradoxne kriminalizovať obete.
<P>
Silná ľavica nehovorí to, čo hovorím ja: Skončím citovaním Famiglia Cristiana: "Policajný štát dnes pomocou digitálnych odtlačkov prstov ukázal rómskym deťom, ktoré sú predovšetkým talianskymi občanmi, svoju najkrutejšiu tvár". Noviny sa pýtajú: "Prečo neexistuje rovnaké odhodlanie bojovať proti reálnemu zločinu vo väčšine oblastí tejto krajiny? Možno preto, že sa z toho dá vytĺcť menej politického kapitálu?".
<SPEAKER ID="139" NAME="Marian-Jean Marinescu" AFFILIATION="PPE-DE">
(RO) Situácia menšinových skupín v Rumunsku bola jednou z intenzívne prerokovávaných záležitostí počas prístupových rokovaní.
<P>
Pokiaľ ide o Rómov, rumunské orgány pripravili integračnú stratégiu, ktorú schválila a monitorovala Európska komisia. Táto stratégia zahŕňa súbor akcií, najmä v oblasti vzdelávania a prístupu na trh práce, pričom je úplne v súlade s európskymi normami.
<P>
Od roku 2004 vycestovala časť rómskej populácie do iných krajín Európskej únie, na základe princípu slobodného pohybu. Nepopieram, že niektorí z nich porušili právne predpisy krajín, do ktorých pricestovali. Za svoje činy sa musia zodpovedať pred súdmi.
<P>
Napriek tomu som presvedčený, že to, čo sa vyžadovalo od Rumunska, by sa malo odteraz vyžadovať od všetkých ostatných členských štátov: súdržné integračné programy založené na európskych princípoch. Na základe týchto programov by sa malo úplne zabrániť diskriminačným akciám, akými sú napríklad nedávne rozhodnutie snímať odtlačky prstov, ktoré prijala talianska vláda, alebo násilné akcie, ktoré by sa mohli dotknúť čestných občanov.
<P>
Tento druh postojov môže vytvárať - a som presvedčený, že sa to už stalo - negatívny, nezaslúžený obraz o ostatných občanoch Európskeho spoločenstva, ktorí žijú a pracujú v Taliansku, a ktorých si vážia komunity, v ktorých žijú.
<P>
Žiadam francúzske predsedníctvo, aby zohľadnilo všetky tieto aspekty, a aby do svojho polročného programu zahrnulo reálnu európsku politiku zameranú na integráciu rómskych občanov. Žiadam Komisiu, aby systematicky predkladala informácie týkajúce sa situácie Rómov, uvádzajúc konkrétne prijaté kroky zamerané na integráciu a sociálne začlenenie takým spôsobom, akým sa využívajú európske fondy a dosahujú výsledky.
<P>
Pri tejto príležitosti by som sa takisto rád obrátil na mimovládne organizácie, ktoré zastupujú rómske obyvateľstvo, a žiadam ich, aby informovali a podporovali občanov, ktorých záujmy obhajujú, aby čo najefektívnejším spôsobom využívali nástroje, ktoré doteraz Európska únia a členské štáty poskytujú.
<SPEAKER ID="140" NAME="Kristian Vigenin" AFFILIATION="PSE">
(BG) Vážený pán predsedajúci, vážený pán komisár, spoločná akcia rôznych politických skupín v záujme ochrany ľudských práv a dôstojnosti je príkladom vyspelosti nášho Parlamentu. Vyjadrujem poľutovanie, že skupina PPE sa nepripojila k spoločnému návrhu uznesenia, má však možnosť podporiť ho hlasovaním. Nemôžeme sa jednoducho prizerať, ako sa prekračujú hranice, ktoré sa po druhej svetovej vojne považovali za neprekonateľné.
<P>
Plán talianskej vlády na vytvorenie databázy s biometrickými údajmi Rómov je ďalším provokatívnym opatrením po návrate Berlusconiho k moci. Rád by som len pripomenul jeho vyhlásenie, že imigranti sú armádou zla, ako aj rozhodnutie kriminalizovať nelegálnu imigráciu. Dokazuje to úplné nepochopenie problému a presmerovanie úsilia do úplne mylného smeru. Tento plán ohrozuje Rómov takým spôsobom, že namiesto podporovania integrácie v skutočnosti ničí príležitosti na integráciu a prakticky hľadá riešenie v izolácii a segregácii, vytvára protirómske postoje a zvyšuje obavy verejnosti. A všetci sme už videli, k čomu to vedie. Spomeňme si na posledné udalosti v Ríme a Neapole. Založiť požiar pomocou benzínu znamená, že niekto chce zámerne väčší požiar, alebo že niekto nevie, čo robí.
<P>
Rómovia sú v Európe najväčšou menšinou a pravdepodobne aj najviac diskriminovanou menšinou. Rómovia vo väčšine prípadov nemajú prístup k adekvátnej zdravotnej starostlivosti, verejným službám, školám, práci. Riešenie týchto problémov je celoeurópskou výzvou a žiadna samotná krajina dodnes neuspela. Taliansko tiež neuspeje. Z tohto dôvodu by sa riešenie malo hľadať v spolupráci medzi miestnymi a vnútroštátnymi orgánmi, v rámci koordinácie a podpory na európskej úrovni. Je preto potrebné, aby Európska komisia vytvorila jasnejšiu a finančne podporovanú politiku týkajúcu sa Rómov. Týmto plánom sa ničia základné princípy Európskej únie a tento plán je v rozpore s článkom 12 a článkom 13 Zmluvy o založení Európskeho spoločenstva. Európska komisia by mala ako strážkyňa zmlúv v prípade porušovania akýmkoľvek členským štátom konať nekompromisne.
<P>
Na záver by som len rád zdôraznil, že politika integrácie Rómov bola jednou z kľúčových záležitostí, na základe ktorých sa hodnotila pripravenosť mojej krajiny na vstup do Európskej únie. Pán komisár, dovoľte, aby som sa vás opýtal, ako by ste reagovali, keby Bulharsko uplatňovalo taliansky plán v súvislosti so svojimi Rómami? A ak dnes vyhlasujete, že talianska politika je prijateľná, čo si myslíte, aký vplyv bude mať vaše stanovisko v súvislosti s imigračnou politikou v Bulharsku?
<SPEAKER ID="141" NAME="Gianluca Susta" AFFILIATION="ALDE">
(IT) Vážený pán predsedajúci, vážené dámy a vážení páni, úprimne by som bol radšej, keby sme dnes poobede neboli svedkami tejto diskusie. Oneskorený obrat zo strany ministra Maroniho, ktorý rozdúchava rasizmus v Taliansku a snaží sa ho preniesť aj do Európy, ako amatérsky požiarnik, ktorý čelí nahnevanému komisárovi Barrotovi, je naozaj jedinou grotesknou situáciou, ktorú dnes v Európe vidíme.
<P>
Vážená pani Angelilliová, rómska kríza v Ríme, Neapole a aj Miláne je namierená najmä proti Rómom. Existuje samozrejme široká potreba bezpečnosti, pretože vláda čelí všeobecnej zločinnosti, ako aj v iných európskych krajinách, a nereaguje adekvátnymi prostriedkami, ľudskými zdrojmi alebo politikami na potláčanie a prevenciu spoločenských chorôb, ktoré sú zdrojom sily pre mnoho mafiánov a malých zločincov.
<P>
Nemôžeme tolerovať, aby povolebná potreba uspokojiť nespokojné okrajové vrstvy väčšiny kompromitovala 60 rokov ústavnej slobody. Európa to nemôže a nesmie tolerovať.
<P>
(protesty)
<SPEAKER ID="142" NAME="Predsedajúci">
Prepáčte pán Susta. O čo Vám ide? V tomto Parlamente nie je povolený žiadny druh zastrašovania iných poslancov. Opustite prosím rokovaciu sálu.
<SPEAKER ID="143" NAME="Gianluca Susta" AFFILIATION="ALDE">
(IT) Európa nemôže a nesmie tolerovať diskrimináciu ľudí na základe ich etnického pôvodu. Z tohto dôvodu musíme byť v Európe a v tomto Parlamente, ktorý bol označený za grotesku, ostražití, aby sme zabezpečili garantovanie rovnosti medzi občanmi, možno aj použitím rovnakých prostriedkov pre všetkých v rámci sčítania, ktoré sa už naplánovalo na budúci rok, a aby sme najmä neplnoletým a chudobným, bez ohľadu na ich etnický pôvod, garantovali právo na vzdelávanie, zdravie, dôstojnosť, a by mali práva ako ľudia, neberúc do úvahy občianstvo.
<SPEAKER ID="144" NAME="Reinhard Rack" AFFILIATION="PPE-DE">
(DE) Vážený pán predsedajúci, ľudské práva sú nedeliteľné. Príslušnosť k etnickej skupine, ani farba pleti, pohlavie, náboženstvo, sexuálna orientácia, ani nič iné nemôže byť dôvodom diskriminácie. To je základný úspech nášho spoločného systému európskych právnych predpisov. Súčasťou vlastného obrazu a identity tohto spoločného systému právnych predpisov je fakt, že rovnosť pred zákonmi berieme vážne, a to znamená, že máme všeobecnú legislatívu týkajúcu sa záležitostí sociálnej podpory, vzdelávania, pracovného trhu a boja proti kriminalite, a že ich uplatňujeme - bez diskriminácie. Určenie totožnosti osoby je podmienkou mnohých týchto politík. Komisár Špidla správne uviedol tento právny aspekt skutočnosti, ktorá sa niekedy nazýva "rómskym problémom". Takisto uviedol, že si neželá postupovať podľa požiadaviek tlače, namiesto toho požiadal taliansku vládu o vysvetlenie. To je správna cesta, ako postupovať.
<P>
Ako aj právna stránka týchto záležitostí, existuje ľudské utrpenie. Mnoho Rómov - a preto mnoho detí - žije v najhlbšej chudobe, nie je integrovaných a má malú alebo nemá žiadnu príležitosť preraziť v našej spoločnosti. Tu je potrebné pomáhať. V mojom domácom meste, Štajerskom Hradci, už roky prebieha živá diskusia o žobraní Rómov a diskusia s Rómami o spôsoboch, akými môžu ľudia prekonať túto ťažkú situáciu alebo aspoň ju zlepšiť. Jedným z riešení pre občanov Štajerského Hradca je financovať pracovné miesta na Slovensku, odkiaľ títo Rómovia pochádzajú: týmto spôsobom sa od žobrania a od života na ulici ochráni aspoň mnoho detí. Musíme urobiť viac - urobme viac!
<P>
Je tu ešte jeden záverečný problém týkajúci sa Rómov, ktorý sa týka aj nás. Je to problém politikov. Táto záležitosť, títo ľudia a ich utrpenie sú potenciálnou témou pre politikov, populistických miestnych politikov a - ako ukázala naša diskusia - do veľkej miery aj pre európsky populizmus.
<SPEAKER ID="145" NAME="Ignasi Guardans Cambó" AFFILIATION="ALDE">
(ES) Vážený pán predsedajúci, Rómovia, ktorí sú jednou z najstarších skupín obyvateľstva v Európe, si zaslúžia pozornosť Európskej únie, ktorú doteraz nemali. To, čo sa v súčasnosti uplatňuje v Taliansku, je samozrejme neprijateľné a rázne to odmietame, keďže je to legislatíva založená na rase, ktorá kriminalizuje konkrétnu etnickú skupinu.
<P>
Musíme však objasniť, že túto prax nestačí iba zastaviť, akoby sa ukončením toho, čo teraz vidíme, tento problém vyriešil. Nie! Faktom je, a musíme to odsúdiť, že dôvodom sú vážne sociálne problémy, ktoré niektoré vlády príliš dlho odmietali, a samotná Európska komisia, ktorá mala právomoci na ich riešenie, ich ignorovala.
<P>
Potrebujeme európsku politiku spolu so záväzkami, zdrojmi, iniciatívami a opatreniami, ktoré zodpovedajú tomu, čím sa zaoberáme. Komisia musí byť proaktívna, pokiaľ ide o sociálnu integráciu rómskeho obyvateľstva. V celej Európe existujú pozitívne príklady (v Španielsku napríklad v oblasti vzdelávania). Existujú, stále je však potrebné riešiť problémy.
<P>
Všetci sme strávili veľa času diskutovaním o európskom občianstve, a takisto si treba uvedomiť, že toto občianstvo sa uplatňuje na všetkých bez ohľadu na rasu.
<SPEAKER ID="146" NAME="Vito Bonsignore" AFFILIATION="PPE-DE">
(IT) Vážený pán predsedajúci, vážené dámy a vážení páni, Európsky parlament sa využíva, akoby to bola tretia komora talianskeho národného parlamentu, na diskusiu založenú na nepresných správach v novinách. Komisia túto záležitosť stále sleduje a koncom mesiaca predloží správu o iniciatíve tejto vlády.
<P>
Talianska vláda medzičasom neporušila žiadne ľudské práva, a už vôbec nie práva menšín alebo detí, a minister Maroni už uviedol a mnohokrát nás ubezpečil, že žiadna databáza sa nevytvára, naopak, že všetky údaje sa budú spracúvať v úplnom súlade s pravidlami týkajúcimi sa ochrany osobných údajov. Okrem toho, toto opatrenie bude dočasné a bude sa teda uplatňovať iba počas veľmi obmedzenej doby. Minister Maroni takisto potvrdil, že sčítanie osôb, ktoré pricestovali, a neplnoletých, ktorí žijú v táboroch pre tieto osoby, sa uskutočňuje v úplnom súlade s Dohovorom OSN o právach dieťaťa, a že jeho cieľom je vytvorenie vzdelávacích a integračných programov pre deti a dospievajúcich, ako je už stanovené v zákonoch o civilnej ochrane.
<P>
S veľkým poľutovaním konštatujem, že rôzne ľavicové sily opäť raz vniesli do Európskeho parlamentu spor, ktorý patrí výhradne na taliansku pôdu. Som presvedčený, že mnoho vecí sa malo urobiť už skôr. To je výzvou. Situácia je vážna a potvrdili to mnohí poslanci, ktorí vystúpili, nepotvrdili to však vlády, ktoré predchádzali Berlusconiho administratíve, ani mnohé veľké mestá. Koncom mesiaca teda uvidíme správu Komisie a potom sa dozvieme, aké oportunistické je stanovisko ľavice. Priatelia ľavice, začali ste príliš skoro a v rámci strohých informácií, ktoré ste mali k dispozícii, ste nevykonali dobrú prácu.
<SPEAKER ID="147" NAME="Sarah Ludford" AFFILIATION="ALDE">
Vážený pán predsedajúci, nie som ani Talianka, ani ľavičiarka, takže keď ma pán Zappalà a pani Angelilliová vyzvali, aby som akceptovala, že zámery talianskeho núdzového rozhodnutia sú benígne, len na ubezpečenie, že rómska komunita dostáva zodpovedajúce verejné služby, myslím si, že mám právo spochybniť to, vzhľadom na populistickú a hanebnú rétoriku, ktorá túto záležitosť počas posledných týždňov obklopuje. Samotné snímanie odtlačkov prstov Rómov je diskriminačné a bezpochyby nelegálne - už sme zabudli na históriu nacistického a fašistického rasového prenasledovania?
<P>
Myslím si, že komisár Špidla preukázal rozumný stupeň záväzku sledovať diskriminačné zaobchádzanie, a dúfam, že sa nevzdá: napravil by tak dobré meno Komisie pochádzajúce z prípadu Franca Frattiniho, ktorý nás iba pred niekoľkými týždňami vyzýval, aby sme dodržiavali spravodlivosť a rovnosť, a teraz obhajuje zaujatý názor. Potrebujeme európsku rómsku stratégiu s príslušnými finančnými prostriedkami určenými na zlepšenie postavenia, vzdelávania a integrácie Rómov, a nie ich marginalizovať a stigmatizovať. Ak môžeme mať spoločnú poľnohospodársku politiku, určite môžeme mať aj spoločnú politiku pre Rómov.
<SPEAKER ID="148" NAME="Carlo Casini" AFFILIATION="PPE-DE">
(IT) Vážený pán predsedajúci, vážený pán komisár, vážené dámy a vážení páni, v rámci modernej kultúry ľudských práv sa väčší dôraz kladie na ľudskú existenciu a nie na občianstvo. Tento princíp si vyžaduje, aby sa s cudzincami, osobami bez štátnej príslušnosti a osobami, ktoré vycestovali, zaobchádzalo ako s ľuďmi, ktorí sú rovnocenní občanom, pokiaľ ide o ich základnú ľudskú dôstojnosť, a to si vyžaduje osobitnú solidaritu s najslabšími, konkrétne najmä deťmi.
<P>
Táto senzitivita však nie je platným ospravedlnením na to, aby sa z Európskeho parlamentu stalo miesto pre najabsurdnejšie obvinenia, konkrétne z rasizmu, voči národnej vláde, ktorá vyhlasuje - je to aspoň kontextom dokumentov, o ktorých hovoríme - že sa ujala nielen verejného poriadku, ale aj ochrany detí, pričom odkazuje na niektoré kočovné komunity, ktoré sa nachádzajú v situácii osobitnej núdze.
<P>
Odpoveď na predložené otázky možno nájsť jednoducho prečítaním aktov prijatých talianskou vládou, ktoré sú obmedzené, ako už bolo uvedené, na tri regióny z dvadsiatich. Možno by ste boli prekvapení zistením, že v týchto dokumentoch sa nevyskytuje výraz "Róm" ani výraz "odtlačky prstov". Nie je preto pravdou, že sa v nich výslovne ustanovuje registrácia každého príslušníka rasy; a nie je pravdou ani to, že sa má zaviesť vojenský režim sčítania. Právomoci voľného uváženia udelené policajným komisárom musia zohľadňovať humanitárne a sociálne profily a musia byť zamerané - minimálne toto je deklarovaným zámerom - na podporu ľudí, integrácie, najmä neplnoletých, s osobitnou pozornosťou na školské vyučovanie.
<P>
Takisto by mohol existovať dôvod na obavy, že príslušné opatrenia by sa mohli implementovať vojenskými alebo represívnymi prostriedkami. Je preto správne dúfať, avšak v duchu úzkej spolupráce, že prioritou budú pozitívne akcie a akcie zamerané na podporu, prijímanie, integráciu, najmä v súvislosti s neplnoletými, bez ohľadu na povinnosť každej verejnej inštitúcie, ktorou je presadzovanie právnych predpisov. Je absurdné očakávať viac.
<SPEAKER ID="149" NAME="Fabio Ciani" AFFILIATION="ALDE">
(IT) Vážený pán predsedajúci, vážené dámy a vážení páni, mrzí ma, čo sa stalo predtým, naozaj som však nemal v úmysle zastrašovať moju kolegyňu poslankyňu, a ospravedlňujem sa jej za to. Keďže však tvrdila, že nevieme, o čom hovoríme, chcel som uviesť príklad registračnej karty, z ktorej tu zacitujem.
<P>
Toto je registračná karta, nie nepotvrdená správa: "Policajný komisár pre núdzový stav a usadlosti komunít osôb, ktoré pricestovali, v regióne Kampánia: sčítanie, centrálny úrad pre vykorisťovanie, rodina, priezvisko, meno, dátum narodenia, náboženstvo, etnický pôvod". Slová "náboženstvo a etnický pôvod" znamenajú rasizmus. Je to v rozpore so všetkým v nariadení (ES) č. 2043, a ak sa identifikácia prostredníctvom odtlačkov prstov odôvodňuje odkazom na nariadenie (ES) č. 380/2008, rád by som zdôraznil, že toto nariadenie sa týka iba štátnych príslušníkov tretích krajín. V talianskych rómskych táboroch sú však tri štvrtiny Rómov Rumuni a ostatní sú Rómovia alebo Sintovia, ktorí sú talianskymi občanmi.
<P>
Musíme chrániť životy a budúcnosť Rómov a ich detí, najmä tých, ktorí sú ohrození deviáciou a opustením, nemôžeme však diskreditovať alebo podozrievať celú komunitu a vzbudzovať protirómske nálady. V Taliansku však toto riziko naozaj vážne hrozí.
<SPEAKER ID="150" NAME="Miroslav Mikolášik" AFFILIATION="PPE-DE">
(SK) Chcel by som sa len krátko vyjadriť k situácii Rómov, ktorá je tu prediskutovávaná.
<P>
Pochádzam zo Slovenska, kde sme nedávno postavili rómsky jazyk, kodifikovaný jazyk, na úroveň normálneho menšinového jazyka, kde je plný prístup k zdravotníckej starostlivosti a ku vzdelávaniu. Druhá vec je, či rómske deti plnia školskú dochádzku a či využívajú všetky možnosti.
<P>
Vďaka sociálnym dávkam sa dynamicky rozvíja práve táto menšina a na Slovensku je to jedna z najdynamickejšie sa rozvíjajúcich, pokiaľ ide o počet obyvateľov. Sú známe mnohomiliónové programy na integráciu, na riešenie bytovej otázky. Verím, že talianska vláda je v podobnej situácii a hľadá solidaritu pre chudobných, deti a adolescentov, samozrejme, chce dodržať aj verejný poriadok, ktorý má ochraňovať práve deti a adolescentov. Samozrejme, otázky, ktoré hovoria o braní odtlačkov, to je niečo, čo, ako sa domnievam, presahuje rámec.
<SPEAKER ID="151" NAME="Martin Schulz" AFFILIATION="PSE">
(DE) Vážený pán predsedajúci, vážené dámy a vážení páni, podľa môjho názoru tu odznelo veľa pravdivých a takisto aj veľa nepravdivých slov. Musíme sa držať troch vecí. Po prvé, náhodný výber skupín ľudí s cieľom zhromažďovať osobitné informácie o nich je protizákonný, aj z všeobecného hľadiska aj z hľadiska talianskej ústavy. Po druhé, znamená to, že ochranné opatrenia prijaté v záujme detí, napríklad rómskych detí, sa musia posudzovať v rámci právnych predpisov, ktoré sa uplatňujú v Európskej únii a v Taliansku. Po tretie, taliansky minister zahraničných vecí Franco Frattini mi pred hodinou zavolal, že by rád povedal - aspoň mojej skupine - že minister vnútra, pán Roberto Maroni, sa v Cannes stretol s komisárom Barrotom. Takisto viem, že sa tam uskutočnilo aj stretnutie s pánom Deprezom, predsedom príslušného výboru.
<P>
Prostredníctvom telefonátu pána Frattiniho a vyhlásení pána Maroniho talianska vláda potvrdila, že nechce prijať žiadne legislatívne opatrenia, ktoré by boli akýmkoľvek spôsobom v rozpore s európskymi právnymi normami. Vážený pán komisár Špidla, som preto presvedčený, že sa skontaktujete s komisárom Barrotom, keď sa vráti z Cannes, a rád by som vás poprosil, aby ste Parlamentu bezprostredne potom podali správu, pretože talianska vláda zjavne pochopila, že iniciatívy, ktoré doteraz prijala, nie sú v súlade s európskymi právnymi predpismi. Ak z toho teraz vyvodzuje správne závery, považujem to za veľmi dobrý vývoj.
<P>
(potlesk)
<SPEAKER ID="153" NAME="Gérard Deprez" AFFILIATION="ALDE">
(FR) Vážený pán predsedajúci, vážené dámy a vážení páni, ako predseda Výboru pre občianske slobody, spravodlivosť a vnútorné veci som bol dnes ráno v Cannes, kde sa konalo neformálne zasadnutie Rady pre spravodlivosť a vnútorné veci (SVV). Na uvedenom stretnutí som mal možnosť diskutovať s pánom Maronim. Samozrejme, že sme sa nezhodli, to však nie je dôvodom, prečo som sa prihlásil do rozpravy. Reagujem na vyhlásenia niektorých mojich talianskych kolegov poslancov, ktorí tvrdia, že to je záležitosťou Talianska a nikoho iného, a že taliansku vládu obviňujeme na základe nepodložených informácií. Nie je to pravda.
<P>
Na základe mojej diskusie s pánom Maronim sa veľmi jasne ukázalo, že medzi osoby, ktorých sa týka tento nový nástroj, patria aj štátni príslušníci Spoločenstva, na ktorých by sa mala uplatňovať sloboda pohybu; to je mojim prvým bodom.
<P>
Druhým bodom je, že tento nový nástroj, aj keď je dostatočne silný na pozastavenie uplatňovania určitých talianskych právnych predpisov, nemá výnimku v rámci európskych právnych predpisov a európskych smerníc. Je to výslovne uvedené v talianskych právnych predpisoch, a to je dôvodom, prečo som sa pána Maroniho opýtal: "Pán minister, boli by ste radi, keby delegácia Európskeho parlamentu navštívila Taliansko s cieľom vykonať neformálne zhodnotenie situácie, stretnúť sa so všetkými stranami a podať správu Európskemu parlamentu?". Nemal námietky a súhlasil.
<P>
To znamená, že pokúšať sa veriť rozprávke, že ide iba o taliansku záležitosť... Je mi ľúto, ale toto je priveľa. Ak je všetko v poriadku, čoho sa potom obávate?
<P>
(potlesk)
<SPEAKER ID="154" NAME="Monica Frassoni" AFFILIATION="Verts/ALE">
(IT) Vážený pán predsedajúci, vážené dámy a vážení páni, nepotrebujem veľa času, išlo len o odpoveď pána komisára Špidlu na našu otázku. Ak je to možné, rada by som, pretože dnes sa mi zdal trochu všeobecný, vyhýbavý a do určitej miery možno trochu protichodný vo svojej odpovedi - myslím si, že dostal nejaké nové informácie, čo čiastočne potvrdili poslanci, ktorí vystúpili predo mnou - rada by som vás teda poprosila, pán komisár, ak je tomu tak, aby ste nás informovali o týchto novinkách, aby sme o nich všetci vedeli.
<SPEAKER ID="155" NAME="Roberto Fiore" AFFILIATION="NI">
(IT) Vážený pán predsedajúci, vážené dámy a vážení páni, rád by som vám pripomenul, že verejnosť v Taliansku veľmi dobre vie, čo sa v rómskych táboroch deje. Rómske tábory a rómske komunity sú nelegálne a nemorálne. Kým v rámci civilizovanej kresťanskej európskej spoločnosti sa ženy a deti považujú za osoby, ktoré treba ochraňovať a obraňovať, v rómskych komunitách sú často dobrovoľne predmetom využívania a navádzania na kriminalitu a prostitúciu.
<P>
Talianska vláda má preto povinnosť, dokonca aj za predpokladu vyhostenia týchto ľudí, prijať opatrenia na zabezpečenie spravodlivosti a ochrany žien a detí, a prostredníctvom sčítania predchádzať kriminalite, ktorá sa rozširuje na celú komunitu, a najmä na deti, ktoré sú prenasledované, sú obeťami pedofílie alebo sú navádzané na kriminalitu.
<SPEAKER ID="156" NAME="Renate Weber" AFFILIATION="ALDE">
Vážený pán predsedajúci, myslím si, že je absolútne neprijateľné tolerovať v tomto Parlamente nacistické prejavy!
<SPEAKER ID="157" NAME="Vladimír Špidla" LANGUAGE="CS">
Vážené dámy a vážení páni, pokiaľ ide o snímanie odtlačkov prstov, ktoré je zamerané na jedinú etnickú skupinu, či už priamo alebo nepriamo, tak je úplne jasné, že z hľadiska európskych právnych predpisov je to úplne neprijateľné. V smernici o ochrane údajov sa stanovujú určité veľmi prísne pravidlá a myslím si, že z diskusie, ktorá bola veľmi rozsiahla a komplikovaná, vyplynulo, že situácia sa vyvíja veľmi rýchlo. Preto samozrejme prijímam výzvu niektorých poslancov Parlamentu a po diskusii s mojím kolegom Jacquesom Barrotom mu odporučím, aby čo najrýchlejšie informoval priamo Parlament o najaktuálnejšom vývoji tejto situácie.
<SPEAKER ID="158" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok, 10. júla 2008.
<P>
Písomné vyhlásenia (článok 142)
<SPEAKER ID="160" NAME="Petru Filip  " AFFILIATION="PPE-DE">
písomne. - (RO) Keď diskutujeme o kontrole nad etnickou menšinovou skupinou patriacou do oblasti EÚ, preberáme veľkú, ale potrebnú zodpovednosť na úrovni EÚ.
<P>
Záležitosť týkajúca sa snímania odtlačkov prstov etnickej skupiny patrí do právomoci Európskeho parlamentu a mali by sme naozaj rozhodnúť, že krajiny EÚ sú v tejto oblasti podriadené európskej legislatíve.
<P>
Prečo by nemalo snímanie odtlačkov prstov rómskej etnickej skupiny viesť k rozhodnutiu týkajúcemu sa snímania odtlačkov prstov aj všetkých európskych občanov? Dospeli sme teda k potrebe technického a praktického rozvoja európskeho občianstva zhmotneného pomocou jedinečnej elektronickej európskej totožnosti.
<SPEAKER ID="161" NAME="Monica Maria Iacob-Ridzi  " AFFILIATION="PPE-DE">
písomne. - (RO) Opatrenie týkajúce sa snímania odtlačkov prstov občanov rómskeho pôvodu nie je v súlade ani s európskou legislatívou, ani so žiadnym iným aktom, ktorý garantuje ľudské práva v Európe.
<P>
Na podporu tohto opatrenia sa uvádzala smernica 380 z 28. apríla 2008, v ktorej sa stanovuje možnosť snímať odtlačky prstov občanov tretích krajín. Napriek tomu zdôrazňujem skutočnosť, že tento akt odkazuje iba na krajiny, ktoré nie sú súčasťou oblasti Európskej únie; toto opatrenie preto nemožno týmto spôsobom odôvodniť.
<P>
Smernica 2004/38 v podstate garantuje voľný pohyb všetkých občanov členských štátov EÚ, bez ohľadu na ich etnický pôvod. V dôsledku toho možno začať konanie o porušení voči Taliansku a Európska komisia by mala informovať o nelegálnom charaktere tohto opatrenia, ktoré Taliansko nariadilo v rámci civilnej ochrany.
<P>
Už existujú aj negatívne stanoviská určitých medzinárodných inštitúcií k tomuto opatreniu. Rada Európy túto iniciatívu týkajúcu sa snímania odtlačkov prstov jasne odsúdila. Som presvedčená, že nastal čas, aby Európsky parlament zaujal stanovisko a jasne na túto situáciu zareagoval.
<SPEAKER ID="162" NAME="Mihaela Popa  " AFFILIATION="PPE-DE">
písomne. - (RO) V súvislosti s ďalšou diskusiou v pléne Európskeho parlamentu o situácii Rómov v Taliansku by som rada upozornila na aspekt, ktorý považujem za kľúčový pre činnosti zamerané na integráciu rómskych komunít.
<P>
Mám na mysli vzdelávanie, oblasť, ktorá prekračuje hranice, kľúčový aspekt, ak berieme do úvahy kočovnú povahu Rómov.
<P>
Moja skúsenosť z oblasti vzdelávania dokazuje, že vzdelávanie v útlom veku môže zmeniť mentalitu, správanie a postoje ľudí.
<P>
V Taliansku, ako aj v iných európskych krajinách, kde Rómovia žijú, je potrebné vytvoriť celoživotné vzdelávacie programy a programy vyučovania, v rámci ktorých by sa podporovali špecifické návyky, tradície a zručnosti tejto etnickej skupiny takým spôsobom, aby sa stali hrdými na svoju príslušnosť k tejto skupine.
<P>
Podľa môjho názoru by malo byť vzdelávanie Rómov prioritou Európskej únie, pričom by predstavovalo demokratický spôsob integrácie tejto etnickej skupiny a najmä mladých ľudí.
<SPEAKER ID="163" NAME="Theodor Dumitru Stolojan  " AFFILIATION="PPE-DE">
písomne. - (RO) S obyvateľmi rómskeho pôvodu, bez ohľadu na to, v ktorom členskom štáte sa nachádzajú, sa musí zaobchádzať s rešpektom, ktorý si zaslúžia všetci európski občania.
<P>
Cena za absenciu akcie na európskej a vnútroštátnej úrovni, pokiaľ ide o ekonomickú, sociálnu a kultúrnu integráciu rómskych obyvateľov, je čoraz zreteľnejšia. Nastal čas, aby členské štáty, Európska komisia a Rada prijali a realizovali konkrétne programy zamerané na ich začlenenie.
<P>
Dôrazne odmietam akciu, ktorú prijala talianska vláda, konkrétne snímať odtlačky prstov osobám rómskeho pôvodu. Vyzývam Európsky parlament, Radu a Európsku komisiu, aby prijali rázne kroky na odstránenie tohto opatrenia rasového charakteru, a aby žiadali jeho zrušenie talianskou vládou.
