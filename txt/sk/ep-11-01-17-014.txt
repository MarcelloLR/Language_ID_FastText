<CHAPTER ID="014">
Dohoda medzi EÚ a Kamerunom o práve v lesnom hospodárstve - Dohoda medzi EÚ a Konžskou republikou o práve v lesnom hospodárstve - Dobrovoľné dohody o partnerstve v rámci režimu FLEGT (rozprava) 
<SPEAKER ID="099" NAME="Predsedajúca">
Ďalším bodom programu je spoločná rozprava - Právo v lesnom hospodárstve (Kamerun, Konžská republika)
<P>
Dohoda medzi EÚ a Kamerunom o práve v lesnom hospodárstve
<P>
Odporúčanie Yannicka Jadota v mene Výboru pre medzinárodný obchod
<P>
Odporúčanie k návrhu rozhodnutia Rady o uzavretí dobrovoľnej dohody o partnerstve medzi Európskou úniou a Kamerunskou republikou o vynútiteľnosti práva a správe v lesnom hospodárstve a obchode s drevom a produktmi z dreva, ktoré sa dovážajú do Európskej únie (režim FLEGT)
<P>
[12796/2010 - C7-0339/2010 - 2010/0217(NLE)]
<P>
Dohoda medzi EÚ a Konžskou republikou o práve v lesnom hospodárstve
<P>
Odporúčanie Yannicka Jadota v mene Výboru pre medzinárodný obchod
<P>
Odporúčanie k návrhu rozhodnutia Rady o uzavretí dobrovoľnej dohody o partnerstve medzi Európskou úniou a Konžskou republikou o vynútiteľnosti práva a správe v lesnom hospodárstve a obchode s drevom a produktmi z dreva, ktoré sa dovážajú do Európskej únie (režim FLEGT)
<P>
[10028/2010 - C7-0170/2010 - 2010/0062(NLE)]
<P>
Otázka na ústne zodpovedanie pre Komisiu týkajúca sa dobrovoľných dohôd o partnerstve (DDP) v rámci režimu FLEGT s Kongom a Kamerunom a ďalších plánovaných DDP, ktorú predkladajú Yannick Jadot, Catherine Bearder, David Martin, Joe Higgins, Daniel Caspary - B7-0802/2010) v mene
<P>
Skupiny zelených/Európskej slobodnej aliancie;
<P>
Skupiny Aliancie liberálov a demokratov za Európu;
<P>
Skupiny progresívnej aliancie socialistov a demokratov v Európskom parlamente;
<P>
Konfederatívnej skupiny Európskej zjednotenej ľavice - Nordickej zelenej ľavice;
<P>
Poslaneckého klubu Európskej ľudovej strany (kresťanských demokratov).
<SPEAKER ID="100" NAME="Yannick Jadot" LANGUAGE="FR">
Na úvod by som chcel vyjadriť poďakovanie všetkým kolegom poslancom za prácu, ktorú vykonali v tejto oblasti a ktorá umožnila všetkým politickým skupinám v tomto Parlamente dosiahnuť spoločnú pozíciu, predložiť otázku na ústne zodpovedanie a vypracovať návrh uznesenia, ktoré sprevádza dobrovoľné dohody o partnerstve.
<P>
Ide o dôležitú tému. Ako všetci viete, lesy ustupujú. Každé dve sekundy sa vo svete zničí les s plochou zodpovedajúcou futbalovému ihrisku a za rok sa odlesní oblasť veľkosti Grécka. Situácia je jednoznačne tragická. Je tragická z hľadiska diverzity: niekoľko tisíc druhov rastlín a zvierat je ohrozených a najviac postihnuté lesy - dažďové pralesy - obsahujú polovicu svetovej biodiverzity. Situácia je zjavne tragická aj z hľadiska zmeny klímy: odlesňovanie zodpovedá za 20 % emisií skleníkových plynov. A napokon, odlesňovanie ohrozuje niekoľko sto miliónov osôb - ľudí, ktorí buď žijú v lesoch, alebo ich lesy živia.
<P>
Využívanie lesov a lesné hospodárstvo patria medzi hlavné príčiny odlesňovania najmä v oblasti, na ktorú sa dnes zameriavame: v Konžskej panve. Odhaduje sa, že 20 až 40 % svetovej ťažby dreva a obchodu s ním je nezákonných. Problém, ktorým sa dnes zaoberáme, je preto zjavne mimoriadne dôležitý.
<P>
Tieto dobrovoľné dohody o partnerstve boli schválené v súvislosti so schvaľovacím postupom v rámci Výboru pre medzinárodný obchod. Vďaka Lisabonskej zmluve umožňuje tento postup Európskemu parlamentu vyjadriť svoj názor. Zároveň však môže odpovedať len áno alebo nie. Táto rozprava je preto mimoriadne dôležitá, pretože nám umožňuje zájsť do väčších podrobností a vám, pán komisár, umožňuje ako predstaviteľovi Komisie odpovedať na otázky, ktoré vám Parlament predkladá.
<P>
Tieto dohody sú dôležité, umožňujú nám totiž zabezpečiť vysledovateľnosť dreva. Zavádzajú tiež postupy nezávislého overovania a dopĺňajú politiku a správu v oblasti lesného hospodárstva v dotknutých krajinách. Dnes hovoríme o Konžskej republike a o Kamerune.
<P>
Ale skôr než sa budem venovať týmto dohodám a otázkam predloženým Parlamentom, rád by som predniesol jednu úvodnú poznámku: naozaj musíme rozlišovať medzi zákonným pôvodom dreva a udržateľnou ťažbou dreva. Je jasné, že sa tu zaoberáme zákonnosťou pôvodu dreva, no zákonne získané drevo neznamená automaticky trvalo udržateľné využívanie lesov.
<P>
Preto by som chcel položiť Komisii túto prvú všeobecnú otázku: ako bude Komisia postupovať, aby zabezpečila celkovú konzistentnosť v oblasti lesného hospodárstva - rok 2011 je Medzinárodným rokom lesov - a zároveň aby zohľadnila závery konferencie v Nagoji a rozhodnutia prijaté na konferencii v Kankúne, najmä pokiaľ ide o mechanizmus REDD+, ako aj dojednané obchodné dohody, ktoré sú niekedy v dôsledku liberalizácie obchodu s drevom zodpovedné za odlesňovanie?
<P>
Od Európskej komisie stále čakáme aj odpoveď na otázku biopalív a nepriamych zmien vo využívaní pôdy. Ako viete, Parlament vás požiadal o začlenenie týchto otázok medzi kritériá na hodnotenie udržateľnosti biopalív.
<P>
Čo sa týka konkrétne dobrovoľných dohôd o partnerstve, je tu veľa pozitívnych prvkov: veľmi sme ocenili úsilie vynaložené pri rokovaniach a predovšetkým zapojenie členov občianskej spoločnosti v Kamerune a Konžskej republike. Vieme, že to nie je ľahké, a z toho hľadiska sa zdá, že tieto dobrovoľné dohody o partnerstve boli úspešné.
<P>
Ako som však pred chvíľou uviedol, zostáva množstvo otázok a požiadaviek. Pán komisár, ste pripravený prísť sem napríklad každých šesť mesiacov alebo šesť mesiacov po podpise dohody a poskytnúť nám aktuálne informácie o jej vykonávaní? Pýtam sa na to, pretože je jasné, že kvalita rokovaní o dohode a jej vykonávania môže byť veľmi rozdielna. Chceli by sme preto, aby ste prišli a povedali nám, či sú dotknuté strany, najmä členovia občianskej spoločnosti, aj naďalej zapojení do vykonávania dohody. Boli v krajinách, kde to stále nie je ľahké dosiahnuť najmä z dôvodu korupcie, zabezpečené mechanizmy sťažností - predovšetkým nezávislé -, aby sa títo členovia občianskej spoločnosti mohli sťažovať na nedostatočné vykonávanie a informovať o tom, že ich už nikto nepočúva? Podobne by sme chceli, aby ste pravidelne informovali o dosahoch vykonávania týchto dohôd, aby ste nám mohli povedať, ako sme na tom v tomto smere, čo sa týka celkovej konzistentnosti opatrení Komisie v oblasti lesného hospodárstva, ako aj z hľadiska ich konkrétneho vykonávania v oblasti problematiky zákonnosti pôvodu dreva.
<P>
Nakoniec záverečná poznámka: tvrdíte, že tieto dohody neobsahujú rozpočet. Na podporu tejto politiky však zjavne potrebujeme finančný rozpočet. Mohli by ste teda objasniť otázku rozpočtov v súvislosti s týmito dobrovoľnými dohodami o partnerstve?
<SPEAKER ID="101" NAME="Catherine Bearder">
autorka. - Vážená pani predsedajúca, tropické dažďové pralesy v Kamerune a Kongu sú vzácne. Musíme uvítať túto dobrovoľnú dohodu na riešenie trvalej udržateľnosti ťažby dreva, ktoré sa v nich nachádza.
<P>
Lesy nepatria len obyvateľom týchto krajín, ale sú súčasťou ekosystému planéty. Majú kľúčový význam pre systémy udržiavajúce život a obsahujú miliardy ton uhlíka.
<P>
Zastavenie odlesňovania je jedným zo spôsobov, ktorými by sme mali riešiť zmenu klímy, a vlády na celom svete sa o to usilujú už roky. Týmto dvom krajinám by sme mali zablahoželať k odvahe a predvídavosti pri podpise týchto dobrovoľných dohôd s EÚ.
<P>
Regulácia a presadzovanie týchto dohôd však budú výzvou. Boh vie, že budovanie udržateľného riadenia zdrojov nášho vlastného kontinentu je ťažké viac než dosť. Vôľa tu však je a to by nás malo veľmi tešiť. Dôkladným riadením môžeme obmedziť nezákonný a neudržateľný dovoz dreva.
<P>
V súčasnosti objem dreva, ktoré sa nezákonne vyťaží a dovezie do EÚ, predstavuje takmer pätinu produktov z dreva na našich trhoch napriek tomu, že Parlament a ďalšie inštitúcie sa proti tomu usilujú bojovať. Vynútiteľnosť práva bude jednoduchšia, ak zapojíme miestnych obyvateľov a občiansku spoločnosť v týchto krajinách. Musíme zabezpečiť zachovanie a dodržiavanie ich práva byť vypočutí a zapojiť sa. Oni napokon stratia najviac, ak sa ich lesy vyťažia.
<P>
Rozšírenú ťažbu tropického dreva poháňa nenásytná túžba po výrobkoch na okrášlenie našich domovov. Mali by sme si tento zdroj viac vážiť a viac sa oň starať, lebo nielenže udržiava celú škálu druhov rastlín a živočíchov, ale zároveň rastie pomaly a na dosiahnutie zrelosti potrebuje veľa rokov.
<P>
Musíme dávať pozor, aby sme neničili vlastné úsilie v boji proti odlesňovaniu a zmene klímy tým, že budeme zároveň poskytovať najväčší trh s nezákonnými produktmi z dreva na svete.
<P>
Výsledkom týchto dohôd môže byť to, že cena tropického dreva dosiahne vysokú úroveň, voči čomu by sme nemali namietať. Nie je to len obmedzený zdroj, ale aj jediné, čo môžu miestni ľudia predávať. Poznajú skutočnú hodnotu svojho zdroja a vďaka tejto dohode ju budeme poznať aj my.
<P>
Títo ľudia sú naším zrakom a sluchom v lese a na presadenie týchto dohôd potrebujeme ich pomoc. Oni zas potrebujú, aby sme podporili ich možnosť vyjadrovať obavy. Tieto dohody sú obojstranným procesom a od vás, pán komisár, očakávame, že ich dokážete presadiť.
<P>
Dobrovoľné dohody o partnerstve (DDP) sú dobré pre planétu, pre naše partnerské krajiny i pre EÚ. Musíme zabezpečiť fungovanie týchto dohôd a sledovanie a riešenie akýchkoľvek porušení. Potom sa musíme pozrieť na ďalšie krajiny Afriky, Ázie a Južnej Ameriky, aby sme s nimi čo najskôr podpísali podobné dohody. Teším sa na to, ako budem s vami a s Komisiou spolupracovať na dosiahnutí tohto cieľa.
<SPEAKER ID="102" NAME="David Martin">
autor. - Vážená pani predsedajúca, dovoľte mi začať poďakovaním pánovi Yannickovi Jadotovi za príkladnú spoluprácu s tieňovými spravodajcami. Všetci sme na tejto správe pracovali mimoriadne dobre a mňa teší - ako uviedol -, že sa nám podarilo dosiahnuť široký konsenzus.
<P>
Dohody s Kongom a Kamerunom spolu s Ghanou znamenajú, že dobrovoľné dohody o partnerstve sa teraz vzťahujú na časť najcitlivejších afrických lesov. Ako uviedli dvaja predrečníci, existenciu týchto dohôd je potrebné srdečne uvítať. Poskytujú mechanizmus na riešenie rozsiahleho nezákonného obchodu s drevom. Predstavujú príležitosť na lepšie hospodárenie s dôležitým prírodným zdrojom a dúfam, že prinesú vyššiu transparentnosť a pomôžu nám bojovať proti korupcii v odvetví lesníctva, ktorá je v súčasnosti v Afrike, žiaľ, zakorenená.
<P>
Vítam síce tieto dohody, zároveň však súhlasím s mnohými obavami pána spravodajcu. Dnes večer by som sa chcel vyjadriť len k trom.
<P>
V prvom rade nebezpečenstvo - nie je to zámer, ale je tu isté nebezpečenstvo - prijatia takéhoto rámca spočíva v tom, že sa považuje za poskytnutie rámca na využívanie našich lesov vo veľkom rozsahu, čo povedie k opačnému výsledku, než bol zámer dohody, a to k ďalšiemu poškodzovaniu lesov a odlesňovaniu, čo prispeje k úplnému zničeniu svetového životného prostredia, ktorému sa usilujeme zabrániť. Chceme dohodu, ktorá prispeje k zachovaniu a udržateľnému riadeniu zdrojov našej biodiverzity. Súhlasím s pánom spravodajcom, že to znamená, že Komisia musí neustále sledovať situáciu a pravidelne informovať o pokroku v súvislosti s dohodou.
<P>
Po druhé, domorodé obyvateľstvo, ktoré je často obeťou využívania životného prostredia, by malo mať z tejto dohody úžitok. Prísľub konžskej vlády presadiť zákon, ktorý zabezpečí, že práva domorodého obyvateľstva sa budú presadzovať a dodržiavať, ktorý dala v dobrovoľnej dohode o partnerstve, sa musí dodržať. Opäť naliehavo žiadam Komisiu, aby v styku s vládou neustále naliehala na splnenie tohto sľubu, kým sa v Kongu neobjaví v zbierke zákonov.
<P>
Po tretie, musíme zabezpečiť- a súhlasím s pani Catherine Bearderovou, ktorá to spomenula -, aby boli k dispozícii primerané finančné prostriedky na riadne vykonávanie tejto dohody. Nezáleží na tom, aká je dohoda dobrá na papieri; bez prostriedkov na jej uskutočnenie ide len o bezcenný zdrap papiera. Ako bolo uvedené, k samotnej dohode nie sú pripojené finančné balíky. Je na nás, aby sme zabezpečili fungovanie tejto dohody: Komisia navrhne a Parlament s Radou zahrnú do rozpočtu primerané rozpočtové prostriedky. Znamená to, že potrebujeme peniaze na overovanie zákonnosti pôvodu dreva dovážaného do Európskej únie, potrebujeme peniaze na odbornú prípravu, vybavenie a poskytnutie technických znalostí osobám, ktoré pôsobia v afrických krajinách, s ktorými máme DDP, a rovnako potrebujeme zdroje na uskutočnenie monitorovania, ktoré som už spomenul.
<P>
Musíme teda v najbližších mesiacoch zabezpečiť finančný rámec, vďaka ktorému budú tieto dohody úspešné. Opakujem, že sú to dobré dohody, no ako všetky dohody budú závislé od dobrej vôle a bdelosti jednotlivcov - mimovládnych organizácií, členských štátov, konžskej a kamerunskej vlády -, ktorí musia plniť svoje sľuby, aby sa zabezpečila praktická účinnosť týchto dohôd. Mali by viesť k lepšiemu lesnému hospodárstvu a lepšiemu riadeniu veľmi dôležitých svetových zdrojov, no ak sa s nimi bude zaobchádzať nesprávne, môžu nás viesť opačným smerom. Očakávame, že Komisia bude pozorne sledovať uskutočnený pokrok.
<SPEAKER ID="103" NAME="Joe Higgins">
autor. - Vážená pani predsedajúca, súhlasíme s celkovým prístupom pána Yannicka Jadota k tejto problematike. Vítam každú dohodu, ktorá zaručuje ochranu dažďových pralesov na našej planéte, ak takéto dohody presadzujú aj ochranu domorodého obyvateľstva týchto lesov a zlepšujú život väčšiny ľudí v dotknutých krajinách.
<P>
Na začiatok treba povedať, že v Konžskej republike i v Kamerune je veľmi represívna vláda. Kamerun sa nachádza veľmi vysoko v rebríčku korupcie organizácie Transparency International a v Konžskej republike dochádza k strašnému vykorisťovaniu niektorých častí obyvateľstva, najmä Pygmejov, hoci bol práve prijatý nový zákon a ľudia si počkajú na to, čo prinesie v oblasti ochrany domorodého obyvateľstva.
<P>
Odvetvie ťažby dreva sa v týchto krajinách zúčastňuje na korupcii a na vykorisťovaní pracovníkov a súvisiace odlesňovanie predstavuje obrovskú hrozbu pre živobytie domorodého obyvateľstva. Z tohto dôvodu pôvodné uznesenie Skupiny Európskej zjednotenej ľavice žiada, aby bolo odvetvie ťažby dreva v štátnom vlastníctve a pod demokratickou kontrolou, na ktorej sa budú významným spôsobom zúčastňovať pracovníci odvetvia a domorodé spoločenstvá v lesoch postihnutých výrubom.
<P>
Uznesenie ľavice tiež zdôrazňuje, že nezákonná ťažba dreva súvisí s mierou chudoby v dotknutých krajinách. Môže priniesť príjmy jednotlivcom a ich rodinám, ktorí by inak hladovali, a preto skoncovanie s nezákonnou ťažbou súvisí aj s odstránením chudoby a núdze mnohých spoločenstiev v príslušných krajinách.
<P>
Neuskutočnia to skorumpované miestne elity ani európske nadnárodné spoločnosti, ktorých kľúčovou motiváciou je súkromný zisk, ale samotní pracovníci v lesnom hospodárstve a domorodí obyvatelia, ktorí prevezmú demokratické vlastníctvo svojich zdrojov. V tomto zmysle sa obyvatelia subsaharskej Afriky môžu inšpirovať od svojich bratov a sestier v Tunisku, pokiaľ ide o ich hrdinský boj proti skorumpovanej diktatúre v posledných týždňoch.
<SPEAKER ID="104" NAME="Daniel Caspary" LANGUAGE="DE">
Viaceré krajiny vyvážajúce tropické tvrdé drevo začali v rámci akčného plánu FLEGT (vynútiteľnosť práva, správa a obchod v lesnom hospodárstve) podpisovať dobrovoľné dohody o partnerstve s EÚ. Európska únia poskytne podporu reformám a budovaniu kapacít v správe lesného hospodárstva, najmä pokiaľ ide o zavedenie systémov vysledovateľnosti a overovania zákonnosti pôvodu produktov z dreva.
<P>
Jednu vec považujem za osobitne dôležitú: ak to pomôže zlepšiť transparentnosť a zabrániť poškodzovaniu životného prostredia v súvislosti s činnosťou lesného hospodárstva, bude dobré, aby sa partneri zaviazali k zmene, doplneniu a zlepšeniu súčasných legislatívnych ustanovení. Výslovne vítam aj to, že Európska únia sa zaviazala poskytnúť podporu budovaniu kapacít v krajinách produkujúcich drevo najmä v súvislosti so zavedením systémov vysledovateľnosti a overovania zákonnosti pôvodu dreva a produktov z dreva.
<P>
Chcel by som uviesť ešte dve poznámky. Za dobrovoľnými dohodami o partnerstve je myšlienka skoncovať s obchodom s nezákonne vyťaženým drevom a výrobkami z tohto dreva a prispieť v celosvetovom meradle k zastaveniu odlesňovania, poškodzovania lesov a s tým súvisiacich emisií CO2, ako aj straty biodiverzity.
<P>
Ďalšie rozsiahle využívanie tropických lesov a ďalších lesov mimoriadne bohatých na druhy s vysokou kapacitou skladovania uhlíka je nezodpovedné a môže viesť k ďalšiemu odlesňovaniu a poškodzovaniu lesov s ničivými následkami na životné prostredie na celom svete.
<P>
Tieto dohody sú preto malým, no pozitívnym krokom správnym smerom. Úplne súhlasím s poznámkami predrečníkov. Rád by som poďakoval pánovi spravodajcovi za vynikajúcu spoluprácu. Veľmi by ma potešilo, keby sme pri týchto dohodách mohli dosiahnuť skutočný pokrok s cieľom trošku zlepšiť tento svet.
<SPEAKER ID="105" NAME="Andris Piebalgs">
člen Komisie. - Najprv by som chcel poďakovať pánovi spravodajcovi Jadotovi za podporu dobrovoľných dohôd o partnerstve s Kongom a Kamerunom o vynútiteľnosti práva a správe a obchode v lesnom hospodárstve. Dúfam, že tento Parlament sa bude riadiť odporúčaniami na udelenie súhlasu s uzavretím týchto dvoch dohôd. Povzbudilo by to tiež parlamenty v Kamerune aj Kongu na ukončenie ich posudzovania.
<P>
Je dôležité, aby DDP podporovala Európska únia i naše partnerské krajiny, pretože nezákonná ťažba dreva je problémom všetkých. Viem, že nezákonná ťažba je len viditeľnou špičkou ľadovca. Hovoríme v podstate o tom, že by sme začali spolupracovať na udržateľnom riadení lesných zdrojov. A aby som hneď reagoval na jeden z návrhov pána spravodajcu, mohol by som povedať, že áno, som pripravený prísť sem raz za šesť mesiacov, ako ma Parlament vyzýva, a monitorovať vykonávanie týchto dohôd.
<P>
Je pravda, že ide o záväzok. Existujú isté riziká, no je to podľa mňa jediný spôsob na dosiahnutie skutočne udržateľného riadenia tohto zdroja, pretože ak to neurobíme, nepodarí sa nám dosiahnuť úspech len prostredníctvom vyhlásení.
<P>
Pre naše partnerské krajiny to znamená veľa záväzkov, verím však, že dôležitým faktorom je strata vyplývajúca z nezákonnej ťažby dreva. Každý rok sa na príjmoch stráca 10 až 15 miliárd USD. Nezákonná ťažba dreva má aj mimoriadne negatívny vplyv na domorodé obyvateľstvo, na biodiverzitu a z hľadiska zmeny klímy.
<P>
Zároveň je tiež dôležité zdôrazniť, že EÚ je jedným z najväčších trhov s tropickým drevom. Znamená to, že náš prístup je mimoriadne významný, pokiaľ ide o spôsob riešenia celého problému. Dvadsať percent tropického dreva dovážaného do EÚ pochádza z nezákonných zdrojov, takže sme povinní zabezpečiť, že budeme využívať len drevo, ktoré má zákonný pôvod.
<P>
Problém zmeny klímy je ďalšou obavou pre všetkých a s ochranou lesov treba niekde začať. Je veľmi jednoduché povedať, že za ochranu lesov musíme platiť: je to jednoduché povedať, ale uplatňovanie v praxi si vyžaduje veľa záväzkov oboch strán.
<P>
Chcel by som sa pokúsiť odpovedať na zopár otázok, ktoré ste mi položili. Pokiaľ ide o vynútiteľnosť práva a vykonávanie, DDP zriaďuje spoločný výbor na sledovanie vykonávania dohody. Zriadi aj nezávislý audit, ktorý bude analyzovať systém zabezpečenia zákonnosti, jeho účinnosť a efektívnosť. Existuje aj mechanizmus každoročného podávania správ a výročná správa bude zverejnená a Európsky parlament ju určite bude mať k dispozícii.
<P>
Do prípravy DDP navyše zapájame občiansku spoločnosť a domorodé obyvateľstvo. Doposiaľ boli z procesu úplne vylúčení, preto sme sa v rámci nových dohôd zhodli na vytvorení výborov zložených z viacerých zainteresovaných, ktoré budú monitorovať alebo viesť proces vykonávania, do ktorého sú zapojení domorodí obyvatelia.
<P>
V DDP je okrem toho zahrnutý mechanizmus sťažností a nezávislý audítor bude mať prístup k informáciám zo širokého spektra zdrojov vrátane občianskej spoločnosti a spoločenstiev, o ktoré sa bude opierať.
<P>
Pokiaľ ide o zdroje, náklady sú stanovené. V rokoch 2002 až 2008 prispela EÚ na lesné hospodárstvo v rozvojových krajinách vo všeobecnosti sumou 544 miliónov EUR, z ktorých bola časť nasmerovaná na prácu v rámci režimu FLEGT v jednotlivých krajinách. Komisia doposiaľ minula ďalších 35 miliónov EUR na všeobecnejšiu podporu režimu FLEGT a v rokoch 2011 až 2013 minieme ďalších 35 miliónov EUR. Zdôraznil by som tiež, že členské štáty prispievajú aj daňovými príspevkami.
<P>
Na vykonávanie režimu FLEGT sme poskytli aj ľudské zdroje. Mám sedem úradníkov, ktorí na tom pracujú a tesne spolupracujú s Európskym inštitútom lesného hospodárstva a vnútroštátnymi orgánmi v tejto oblasti.
<P>
Ďalšie úsilie sme vyvinuli v podobe nariadenia o nezákonnej ťažbe dreva prijatého v roku 2010 ako kľúčového prvku akčného plánu režimu FLEGT. Bude to doplnenie prístupu DDP. Odradí od neregulovaného a neudržateľného využívania lesov.
<P>
Nedávna dohoda z Kankúnu o opatreniach na zníženie emisií vyplývajúcich z odlesňovania a poškodzovania lesov (známa ako dohoda o mechanizme REDD) ďalej zjednoduší Komisii poskytovanie podpory rozvojovým krajinám. Našu budúcu prácu v oblasti správy v lesnom hospodárstve prostredníctvom DDP podporí skutočnosť, že systém REDD upravuje správu a dodržiavanie práv domorodého obyvateľstva a členov miestnych spoločenstiev.
<P>
Beriem na vedomie situáciu v súvislosti s ľudskými právami v partnerských krajinách. Súhlasím s návrhom uznesenia, podľa ktorého by sa mala Komisia naďalej sústreďovať na tieto otázky. Môžem vás ubezpečiť, že otázky spojené s ľudskými právami sú naďalej jadrom nášho politického dialógu s partnerskými krajinami, a rovnako vás ubezpečujem, že boj proti korupcii patrí medzi problémy, ktorým sa vo vzťahu s partnerskými krajinami venujeme.
<P>
Rád by som však zdôraznil jeden osobitný bod, ktorý je povzbudením pre celý proces: je to skutočnosť, že partnerské krajiny sa cítia byť do neho zapojené. Bez skutočného zapojenia partnerských krajín nemôžeme lesy účinnejšie chrániť vzhľadom na nedostatky na administratívnej úrovni.
<P>
Viem, že je to začiatok procesu, no je to začiatok pre obe strany. Som pripravený kedykoľvek prísť do Parlamentu a informovať o postupe vykonávania. Vykonávanie režimu FLEGT však v žiadnom prípade nepredstavuje chybný krok. Je to krok správnym smerom: riziko nezvyšujeme. Možno neprinášame úplne dostatočné riešenia, no ide prinajmenšom o korektný krok, na ktorý môžeme byť hrdí.
