<CHAPTER ID="004">
Informačné a propagačné akcie na podporu poľnohospodárskych výrobkov na vnútornom trhu a v tretích krajinách (rozprava) 
<SPEAKER ID="037" NAME="Predsedajúci">
Ďalším bodom programu je správa pána Dumitriua v mene Výboru pre poľnohospodárstvo a rozvoj vidieka o návrhu nariadenia Rady, ktorým sa mení a dopĺňa nariadenie (ES) č. 3/2008 o informačných a propagačných akciách na podporu poľnohospodárskych výrobkov na vnútornom trhu a v tretích krajinách - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Som rád, že máme túto príležitosť rokovať na plenárnom zasadnutí o otázke, ktorá je dôležitá nielen pre odvetvie poľnohospodárstva Spoločenstva, ale aj pre konkurencieschopnosť európskeho hospodárstva ako celku.
<P>
V čase, keď hospodárstva našich krajín trpia v dôsledku celosvetovej krízy a keď je zvýšenie dopytu po poľnohospodárskych výrobkoch imperatívom, zmena a doplnenie nariadenia č. 3/2008 o informačných a propagačných akciách na podporu poľnohospodárskych výrobkov na vnútornom trhu a v tretích krajinách nám ponúka dodatočnú možnosť podporiť poľnohospodárskych výrobcov a v širšej miere hospodárstvo EÚ.
<P>
Nariadenie Európskej Rady č. 3/2008, v ktorom sú zlúčené nariadenia 2702/1999 a 2826/2000, ustanovuje nové politické prístupy Európskej komisie k zjednodušeniu právnych predpisov a zároveň spĺňa cieľ zjednodušenia administratívnych postupov v rámci európskych inštitúcií. Na základe uvedeného nariadenia môže Spoločenstvo uskutočniť informačné akcie v prípade určitého počtu poľnohospodárskych výrobkov na vnútornom trhu a na trhoch tretích krajín a zároveň zachovať osobitný charakter akcií v závislosti od trhu, na ktorom prebiehajú.
<P>
Táto stratégia zodpovedá reálnym potrebám členských štátov propagovať imidž svojich poľnohospodárskych výrobkov, najmä pokiaľ ide o kvalitu, výživovú hodnotu a dodržiavanie noriem bezpečnosti potravín medzi európskymi spotrebiteľmi a spotrebiteľmi v iných krajinách. Okrem toho takáto stratégia pomáha nachádzať nové odbytiská a má viacnásobný účinok na vnútroštátne a súkromné iniciatívy.
<P>
Cieľom pozmeňujúcich a doplňujúcich návrhov Európskej komisie je umožniť členským štátom, ktoré majú záujem, navrhnúť príslušný program, ak organizácie, ktoré vypracovávajú návrhy, nechcú predložiť programy na realizáciu v tretích krajinách. Členské štáty tak budú mať príležitosť rozšíriť oblasť uskutočňovania akcií, na ktoré sú uvedené programy zamerané, a tiež sa usilovať o pomoc medzinárodných organizácií pri vykonávaní týchto akcií. Návrh správy, o ktorej diskutujeme, obsahuje isté doplnenia a úpravy návrhu Komisie, ktoré sú nevyhnutné pre objasnenie a doplnenie logickej štruktúry nariadenia.
<P>
Navrhujeme predovšetkým zavedenie konzultácií s profesijnými združeniami a organizáciami, ktoré vykonávajú činnosť v cieľových odvetviach členských štátov a ktoré sa zahrnuté v procese navrhovania informačných programov pre poľnohospodárske výrobky na vnútornom trhu a v tretích krajinách. Vzhľadom na ich odborné znalosti a aj dôležitú úlohu, ktorú tieto združenia a organizácie zohrávajú pri zabezpečovaní kvality a pri jej kontrole, je konzultácia s nimi absolútne rozhodujúca. Zároveň podporujeme uvedené programy vypracované na základe posúdenia ich potreby a ich aktuálnosti. Poskytujú nám záruku, že finančné prostriedky sa vynakladajú účinne v rámci programov, ktoré spĺňajú cieľ pomáhať pri propagácii výrobkov Spoločenstva.
<P>
Navrhujeme tiež rozšíriť oblasti, v rámci ktorých môžu medzinárodné organizácie vykonávať informačné programy pre tretie krajiny. Akcie na podporu a propagáciu sú dôležité aj vo vinárskom odvetví na vnútornom trhu EÚ a v tretích krajinách. Podobne ako v odvetví olivového oleja a stolových olív, existujú medzinárodné orgány aj vo vinárskom odvetví, ako napríklad Medzinárodná organizácia pre vinič a víno, ktoré môžu zabezpečiť, aby v tretích krajinách boli uplatňované programy navrhnuté členskými štátmi, a prispieť tak k oboznámeniu sa s charakteristickými vlastnosťami a výhodami vín s chráneným označením pôvodu a vín s chráneným zemepisným označením.
<P>
Cieľom ďalšieho pozmeňujúceho a doplňujúceho návrhu, ktorý predkladáme, je zvýšenie percentuálneho zastúpenia Európskej únie na spolufinancovaní zo 60 % na 70 % v čase, keď malí výrobcovia čoraz zložitejšie získavajú prístup k financovaniu v dôsledku hospodárskej krízy. Bez finančnej podpory im hrozí bankrot, keďže nemajú možnosť propagovať svoje výrobky a čelia poklesu dopytu na trhu.
<P>
Cieľom týchto návrhov je v konečnom dôsledku vyvolať vyšší dopyt na trhu so zámerom posilniť výrobu a podporiť európske hospodárstvo ako celok. Dosiahnutie uvedeného cieľa nám pomôže prekonať toto zložité obdobie, ktorým prechádzame. Kvalita poľnohospodárskych a potravinových výrobkov Európskej únie je výhoda, ktorú musíme využiť, aby sme zabezpečili konkurencieschopnosť európskeho hospodárstva a vyššie príjmy pre výrobcov.
<P>
Dúfam, že odporúčania, ktoré sa chystáme prijať, zavedie Európska komisia a členské štáty čo najskôr, pretože v situácii, kedy európskych občanov zasiahli dôsledky mimoriadne hlbokej hospodárskej recesie si nemôžeme dovoliť mrhať časom. Navrhované akcie samozrejme nevyriešia všetky problémy v súvislosti s uvádzaním na trh a propagáciou poľnohospodárskych a potravinových výrobkov Spoločenstva.
<P>
Zjednodušenie byrokratických postupov, ktoré sú súčasťou procesu registrácie tradičných výrobkov, zavedenie označenia "Vyrobené v Európskej únii", vyriešenie problému výrobkov nižšej kvality dovážaných z tretích krajín a bezpečnostné normy sú iba niektoré z oblastí, nad ktorými musíme uvažovať s cieľom zvýšiť trhový podiel pre výrobky Spoločenstva. Ďakujem za pozornosť a teším sa na vaše pripomienky a otázky.
<SPEAKER ID="040" NAME="Mariann Fischer Boel">
členka Komisie. Vážený pán predsedajúci, v prvom rade by som rada poďakovala pánovi spravodajcovi Dumitriuovi a členom Výboru pre poľnohospodárstvo a rozvoj vidieka za vynikajúcu správu o návrhu Komisie týkajúcom sa informačných a propagačných opatrení pre poľnohospodárske výrobky na vnútornom a vonkajšom trhu.
<P>
Rada by som zdôraznila dôležitosť problematiky riešenej v tejto správe. Myslím si, že sa všetci zhodneme na tom, že propagácia poľnohospodárskych výrobkov je pre vnútorný aj vonkajší trh veľmi dôležitá. Som presvedčená, že obchodovanie s poľnohospodárskymi výrobkami bude v budúcnosti rásť - musíme však pripustiť, že v súčasnosti čelíme poklesu z dôvodu hospodárskej krízy. Európske výrobky však majú obrovskú príležitosť na trhoch tretích krajín a naša propagačná kampaň by mala európskym výrobcom pomôcť preskúmať tieto nové trhy.
<P>
Predtým, ako sa začnem zaoberať obsahom správy, by som ju rada uviedla v kontexte. V roku 2008 Komisia schválila 42 programov o vnútornom trhu a tretích krajinách, ktoré predstavujú rozpočet 128 miliónov EUR na tri roky. Podľa pravidiel malo polovicu sumy financovať Spoločenstvo.
<P>
Cieľom návrhu Komisie je umožniť členským štátom spustiť v tretích krajinách programy spolufinancované Európskou úniou - tak, ako to uvádza spravodajca - pretože v súčasnosti takáto možnosť existuje len na vnútornom trhu. Tiež by sa malo umožniť, aby tieto programy vykonávali medzinárodné organizácie.
<P>
Tromi najdôležitejšími pozmeňujúcimi a doplňujúcimi návrhmi spravodajcu a jeho kolegov sú: po prvé, nariadiť členským štátom, aby navrhované programy konzultovali s obchodnými združeniami; po druhé, špecifikovať, že možnosť implementácie medzinárodnými organizáciami nie je vyhradená len pre Medzinárodnú radu pre olivový olej, ale že ide o všeobecnú možnosť napríklad vo vinárskom odvetví, ako už bolo dnes povedané; a na strane rozpočtu zvýšiť mieru spolufinancovania.
<P>
Pokiaľ ide o tieto pozmeňujúce a doplňujúce návrhy, rada by som zdôraznila, že v skutočnosti už členské štáty konzultujú s obchodnými združeniami, aby sa ubezpečili, že majú podporu výrobcov. Uprednostnila by som, keby tento dobrovoľný partnerský prístup pokračoval.
<P>
Medzinárodnú radu pre olivový olej som spomenula len ako príklad vzhľadom na nedávne diskusie o celom sektore olivového oleja. Samozrejme, nevylučujú sa ostatné medzinárodné organizácie, ako napríklad Medzinárodná organizácia pre vinič a víno.
<P>
Pokiaľ ide o financovanie rozpočtu, samozrejme naďalej prebiehajú diskusie o úrovni spolufinancovania Spoločenstvom, ale o tejto téme sme diskutovali v roku 2008 pri zlučovaní dvoch nariadení o propagácii a informáciách, takže si myslím, že diskusiu o tejto otázke by sme nemali otvárať.
<P>
Rada by som využila príležitosť a povedala, že pri odsúhlasovaní reformy vinárstva sme uznali dôležitosť propagácie našich výrobkov na trhoch tretích krajín. V záujme múdrejšieho a inteligentnejšieho využívania rozpočtu na víno preto navrhujeme vyčleniť každý rok účelovo viazané prostriedky vo výške 120 miliónov EUR na propagáciu vinárskych výrobkov na trhoch tretích krajín. Keďže však členské štáty, a obzvlášť nové členské štáty, nechcú byť v pozícii, že stratia vyčlenené prostriedky, ak ich neminú, vložili sme 120 miliónov EUR do národných obálok, a členské štáty sa môžu rozhodnúť samy. V každom prípade ide o jasný signál, že Spoločenstvo sa zaoberá a uznáva dôležitosť silnej propagácie európskych výrobkov. Teším sa na dnešnú diskusiu.
<SPEAKER ID="041" NAME="Petya Stavrevа">
v mene skupiny PPE-DE. - (BG) Vážený pán predsedajúci, pani komisárka, dámy a páni, rada by som poďakovala pánovi spravodajcovi Dumitriuovi za jeho objektívnu správu, ktorá odzrkadľuje skutočné potreby tohto odvetvia Spoločenstva vo vzťahu k propagácii európskych výrobcov.
<P>
Správa obsahuje opatrenia, ktoré pomôžu otvoriť nové trhy a zabezpečia ziskovosť poľnohospodárskej výroby našich farmárov. Táto politika spĺňa aktuálne potreby členských štátov, ktoré chcú podporiť svoju poľnohospodársku výrobu u spotrebiteľov v rámci Spoločenstva aj u spotrebiteľov v tretích krajinách.
<P>
Je to výborná príležitosť na zdôraznenie kvality, výživovej hodnoty, výrobných metód a bezpečnosti vyrobených potravín. Podporujem návrh pána spravodajcu, ktorý zainteresovaným krajinám ponúka možnosť predložiť informačné programy tretím krajinám, ak tieto nemajú také možnosti.
<P>
Tento pozmeňujúci a doplňujúci návrh umožní európskym krajinám rozšíriť rozsah praktických opatrení, s ktorými sa počíta v týchto programoch, a hľadať podporu medzinárodných organizácií, ktoré ich implementujú. Som presvedčená, že v procese navrhovania týchto programov by sa mala pozornosť venovať dôležitej úlohe, ktorú zohrávajú združenia a priemyselné organizácie v jednotlivých krajinách, keďže majú objektívny prehľad o tom, čo sa deje v jednotlivých odvetviach.
<P>
Musíme si všimnúť dôležitosť niektorých medzinárodných orgánov pri propagácii konkrétnych vlastností a výhod potravinárskych výrobkov charakteristických pre príslušné regióny EÚ. Podporujem návrh spravodajcu na zvýšenie percentuálnej miery finančnej účasti Spoločenstva tak, aby dodatočná pomoc mohla byť poskytnutá projektom, ktoré členské štáty vybrali. Vyzývam vás, aby ste podporili správu pána Dumitriua.
<SPEAKER ID="042" NAME="Bogdan Golik">
v mene skupiny PSE. - (PL) Vážený pán predsedajúci, pani komisárka, srdečne gratulujem pánovi Dumitriuovi k dobrej správe, ktorá je pokračovaním predchádzajúcich vypracovaných správ, v ktorých sme hovorili o propagácii a čiastkach pridelených na propagáciu Európskej únie v tretích krajinách.
<P>
Poskytovanie informácií a opatrenia na propagáciu poľnohospodárskych výrobkov na vnútornom trhu a v tretích krajinách hrajú významnú úlohu pri tvorbe pozitívneho vnímania značky "Made in Europe". Už veľmi dlho to zdôrazňujem a niekoľko rokov sa usilujem o zjednodušenie celého systému poskytovania informácií a propagácie. Vo svojich prejavoch som opakovane zdôraznil potrebu propagovania značky "Made in Europe" na trhoch tretích krajín. Obzvlášť opodstatnené je to v súčasných spoločenských a právnych podmienkach.
<P>
V súlade s vyhlásením šiestej ministerskej konferencie Svetovej obchodnej organizácie v Hongkongu bude v roku 2013 zrušené využívanie všetkých foriem vývozných dotácií a všetky vývozné opatrenia s rovnakým účinkom. Vzhľadom na zložitú povahu organizovania propagačných kampaní na trhoch tretích krajín a vyššie náklady na takéto opatrenia súvisiace s väčšími vzdialenosťami, najmä v Ázii a Afrike, mechanizmus na podporu propagačných aktivít nespôsobil veľký záujem obchodných organizácií.
<P>
Návrh Európskej komisie umožňuje stimuláciu ich činnosti. Propagačné programy uskutočňované členskými štátmi poskytujú subjektom príležitosť spolupracovať tam, kde by si to nemohli dovoliť, keby programy riadili a financovali samostatne. Napriek tomu by však úsilie na zvýšenie percentuálneho podielu Spoločenstva na financovaní tohto typu projektov malo pokračovať. Ako príklad uvediem Spojené štáty americké, kde sa na propagačné aktivity vynakladá niekoľkonásobne viac prostriedkov ako sa v celej Európskej únii vynakladá na vinárstvo a na činnosti v oblasti iných propagačných výrobkov.
<P>
V dôsledku liberalizácie obehu v obchode s poľnohospodárskymi výrobkami je nástroj na podporu propagácie výroby Spoločenstva na trhoch tretích krajín jediným dostupným nástrojom, ktorý je v súlade s pravidlami Rámcovej dohody o poľnohospodárstve z rokovaní Svetovej obchodnej organizácie o rozvojovom programe v Dauhe. Propagácia značky "Made in Europe” je šancou na zachovanie si konkurencieschopnosti a z dlhodobého hľadiska dokonca šancou na posilnenie atraktivity európskych poľnohospodárskych a potravinárskych výrobkov a ich rozšírenie na trhu.
<P>
Rád by som Komisii poďakoval za prijaté opatrenia, o ktorých v Parlamente opakovane hovoríme, a predovšetkým za zníženie príspevkov obchodných organizácií z 20 % na 10 % a za zvýšenie finančných prostriedkov na propagačnú činnosť.
<SPEAKER ID="043" NAME="Seán Ó Neachtain" LANGUAGE="GA">
Vážený pán predsedajúci, vrelo vítam správu pána Dumitriua a rád by som mu zablahoželal k vykonanej práci.
<P>
Tento rozpočet poskytuje členským štátom výbornú príležitosť nájsť trhy vnútri Európy aj mimo nej. Pochádzam z Írska a rád by som povedal, že predaj našich zdravých a čerstvých potravinárskych výrobkov na svetových trhoch, predovšetkým v Ázii, nám v Írsku veľmi pomáha.
<P>
Rovnako ako moji kolegovia by som však rád povedal, že vidím možnosť na zjednodušenie pravidiel súvisiacich s rozpočtom, aby sa zabezpečil jednoduchší prístup k prostriedkom v porovnaní so súčasnosťou a, samozrejme, ako už bolo povedané, musíme zvýšiť rozpočet. Toto je veľmi dôležité nielen pre členské štáty, ale aj pre Európu ako celok.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Vážený pán predsedajúci, pani komisárka, súhlasím s vami, že reklama je dôležitá. Reklama však vzniká nielen v dôsledku profesionálnej kampane, ale aj udalostí vyskytujúcich sa v regióne, z ktorého potraviny pochádzajú.
<P>
Reklamou je aj to, tak to na svete chodí, keď nás svet spája s chorobou šialených kráv, lebo naše heraldické zviera postihlo šialenstvo, alebo keď krajiny vydávajú správy o stiahnutí výrobkov z dôvodu problému s dioxínom, ako sa to deje v súčasnosti, alebo keď sú v televíznych správach na celom svete zobrazované milióny kusov chorého dobytka utrateného na bitúnku, to je tiež druh reklamy: negatívnej reklamy.
<P>
V tomto bode si musíme dať pozor, aby sme sa vyhli protirečeniam. Na jednej strane hovoríme o dobrých výrobkoch, ale na strane druhej existujú negatívne správy - pracujeme však na tom, a ako sme videli v rozprave, dospeli sme k záverom.
<P>
Ak chceme robiť reklamu mimo EÚ - áno, správne, máme na to dobré dôvody, keďže máme dobré výrobky - bol by som nerád, keby išlo o zovšeobecňujúcu reklamu, uprednostnil by som reklamu zobrazujúcu európsku rozmanitosť. Ako viete, v Nemecku nastala situácia, kedy Spolkový ústavný súd rozhodol proti povinnej reklame s povinnými poplatkami. Poukázalo sa na to, že reklama, ktorá nerozlišuje jednotlivé krajiny, nezvyšuje predaj a že namiesto toho je dôležité, aby jednotliví výrobcovia boli schopní robiť reklamu svojim konkrétnym výrobkom.
<P>
Okrem toho je čoraz dôležitejšie, nielen v rámci Európy ale aj mimo nej, opísať nielen kvalitu koncového výrobku, ale aj kvalitu procesu. Treba opísať spôsob ochrany zvierat, ochrany životného prostredia, prísady, štruktúru poľnohospodárova a poctivý obchod. Všetky tieto kritériá nemusia nutne ovplyvňovať kvalitu koncového výrobku, ale pre spotrebiteľov sú čoraz dôležitejšie. Aj preto musíme tieto aspekty začleniť do reklamy a dohliadnuť na to, aby sa v dôsledku reklamy dobré meno Európy vo svete ďalej zlepšovalo.
<SPEAKER ID="045" NAME="Ilda Figueiredo">
v mene skupiny GUE/NGL. - (PT) Vážený pán predsedajúci, pani komisárka, dámy a páni, musíme myslieť na to, že je dôležité zlepšiť podmienky a podporu informačným a propagačným opatreniam pre poľnohospodárske výrobky v Európskej únii aj v tretích krajinách a rozšíriť rozsah návrhov, ktoré predložila Európska komisia.
<P>
Preto podporujeme návrhy spravodajcu a Výboru pre poľnohospodárstvo a rozvoj vidieka, najmä tie, ktoré sú zamerané na väčší vplyv a posilňovanie úlohy obchodných združení a organizácií pôsobiacich v odvetví v súvislosti s ich odbornosťou a tiež významnou úlohou, ktorú zohrávajú pri zabezpečovaní kontroly kvality, vrátane združení a organizácií členských štátov, ktoré navrhujú programy, ako aj tie, zamerané na zvyšovanie podielu finančnej spoluúčasti Spoločenstva. Je dôležité, že existuje ďalšia pomoc najmä pre projekty vybrané členskými štátmi.
<P>
Rovnako veríme, že propagačné a reklamné činnosti v tretích krajinách by mali byť prínosom pre ďalšie dôležité výrobky okrem olivového oleja a olív s dôrazom na vína s označeniami pôvodu alebo chránenými zemepisnými označeniami. V súvislosti s tým tu tiež spomeniem dôležitú úlohu poľnohospodárskych združení s dôrazom na spolupracujúce vínne pivnice a ďalšie združenia malých a stredných poľnohospodárskych podnikov, ktorých existencia je kľúčová pre zabezpečenie obehu výrobkov poľnohospodárov, ktorí by, ponechaní sami na seba, neboli schopní prežiť.
<P>
Opäť by som chcel požiadať o väčšiu podporu týchto poľnohospodárskych organizácií, aby boli schopné naplniť svoju úlohu pri udržiavaní hospodárenia rodinného typu a propagácii poľnohospodárskych výrobkov vysokej kvality, ktoré vyrábajú a ktoré sú podstatné pre zabezpečenie zdravej výživy pre obyvateľstvo našich krajín.
<P>
Budeme preto hlasovať za túto správu.
<SPEAKER ID="046" NAME="Witold Tomczak">
v mene skupiny IND/DEM. - (PL) Vážený pán predsedajúci, pani komisárka, Európska únia je významným vývozcom mnohých poľnohospodárskych výrobkov, ale o budúcnosti poľnohospodárstva EÚ rozhodne spotreba na vnútornom trhu. Jej stimulácia môže priniesť výhody poľnohospodárom, spotrebiteľom a celým hospodárstvam.
<P>
Spotreba potravinových výrobkov, ktoré sú kľúčové pre dobré zdravie, je v mnohých členských štátoch nízka a jej zvýšenie prostredníctvom dobrej informovanosti a propagácie je najvhodnejšie. Je však dôležité, aby z navrhnutých programov mali prospech poľnohospodári EÚ a predovšetkým malé a stredné poľnohospodárske podniky, ktoré predstavujú 95 % všetkých poľnohospodárskych podnikov.
<P>
Tieto programy by mali obohatiť vedomosti spotrebiteľa o zdravej výžive a súčasne mu nechať možnosť výberu. To je dôvod, prečo má cenu uskutočniť nasledujúce kroky: usporiadať porady s odborníkmi v oblasti zdravej výživy a školenia predajcov, ktorí by mali byť tiež poradcami spotrebiteľa v otázkach zdravej výživy. Dôležitá je dobrá prezentácia informácií o prínosoch propagovaných výrobkov pre zdravie a o spôsobe výroby potravín. Údaje na označeniach potravín sú nedostatočné.
<P>
Tento program môže byť ohrozený propagáciou potravín vyrábaných v masovom rozsahu veľkými potravinárskymi korporáciami, ktoré dokážu pripraviť účinné programy a ktoré majú k dispozícii najlepších odborníkov. Neskompromituje to potom okrem iného propagáciu potravín vysokej kvality?
<P>
Čitateľnosť údajov o dobe trvanlivosti na výrobkoch je tiež veľmi dôležitá, ako aj pozdvihnutie povedomia spotrebiteľa o dôležitosti všetkých údajov, ktoré sú uvedené na označení výrobkov.
<SPEAKER ID="047" NAME="Maria Petre" AFFILIATION="PPE-DE">
(RO) Chcela by som v prvom rade poďakovať svojmu kolegovi za všetku namáhavú prácu, ktorú odviedol ako spravodajca z hľadiska zjednodušovania legislatívy EÚ s cieľom znížiť administratívnu záťaž, čo naozaj veľmi potrebujeme.
<P>
Informačné opatrenia prijaté Európskou úniou sú odpoveďou na skutočnú potrebu členských štátov propagovať imidž svojich poľnohospodárskych výrobkov medzi európskymi spotrebiteľmi a súčasne spotrebiteľmi z iných krajín, najmä pokiaľ ide o ich kvalitu a výživovú hodnotu, ako aj potravinovú bezpečnosť a bezpečnosť ich výroby. Ako spravodajkyňa v oblasti kvality veľmi oceňujem konkurencieschopnosť našich európskych výrobkov.
<P>
Tento pozmeňujúci a doplňujúci návrh ponúkne členským štátom, ktoré o to majú záujem, možnosť navrhovať informačné programy, a to aj v prípade, keď nemajú pripravené programy pre tretie krajiny. V dôsledku tohto pozmeňujúceho a doplňujúceho návrhu budú mať členské štáty možnosť rozšíriť pole pôsobnosti opatrení, na ktoré sú tieto programy zamerané, a tiež hľadať pomoc medzinárodných organizácií pri implementácii týchto opatrení. Percentuálny podiel finančnej spoluúčasti Európskej únie je potrebné zvýšiť s cieľom poskytnúť ďalšiu podporu projektom, ktoré vybrali členské štáty v čase všeobecného sprísňovania podmienok, v ktorých sa národné organizácie a orgány snažia získať čiastky, ktorými musia prispieť na spolufinancovanie.
<P>
Podporujem myšlienku, že organizácia poverená realizáciou vybraných programov by mala byť medzinárodnou organizáciou, najmä v prípade, ak je program zameraný na propagáciu olivového oleja a celého odvetvia olivového oleja, nehovoriac o odvetví vín s chráneným označením pôvodu a chráneným zemepisným označením v tretích krajinách.
<P>
Súčasne nesmieme zabudnúť na dôležitú úlohu, ktorú majú profesijné združenia a organizácie pôsobiace v cieľových odvetviach členských štátov pri príprave programov pre poľnohospodárske výrobky. Rada by som skončila opätovným poďakovaním pánovi spravodajcovi a osobitne pani komisárke Vassiliouovej, pretože prijala všetky návrhy, ktoré sme mali v súvislosti so správou.
<SPEAKER ID="048" NAME="Alessandro Battilocchio" AFFILIATION="PSE">
(IT) Vážený pán predsedajúci, dámy a páni, v uplynulých mesiacoch, predovšetkým počas tohto volebného obdobia, sme boli svedkami neustáleho zhoršovania priamej podpory našim poľnohospodárom a pravidiel, ktoré zvykli chrániť náš priemysel pred lacným dovozom spoza hraníc EÚ, s cieľom uvoľniť prostriedky potrebné na splnenie nových environmentálnych, ekonomických a sociálnych výziev tohto milénia a dodržať medzinárodné obchodné dohody.
<P>
Ako člen Výboru pre poľnohospodárstvo a rozvoj vidieka a, predovšetkým, ako predstaviteľ krajiny, ktorá si vyslúžila celosvetové uznanie a rešpekt kvalitou svojej poľnohospodárskej výroby, mám na mysli olivový olej, víno a syry, nemôžem pomôcť inak, ako len schváliť akékoľvek opatrenie, ktoré môže Komisia navrhnúť na zabezpečenie vysokej kvality európskej poľnohospodárskej výroby a propagovať tam, kde je to možné, marketing tejto výroby na vnútornom trhu aj v zahraničí.
<P>
Tento informačný program je v skutočnosti mimoriadne významný, keďže jeho cieľom je ujasniť európskym a iným spotrebiteľom, že naša poľnohospodárska produkcia nesúťaží s tou z iných krajín, ktorá môže byť lacnejšia, ale že skôr predstavuje alternatívu, ktorá sa sústredí na kvalitu a na výrobný postup, ktorý rešpektuje životné prostredie a sociálne štandardy a štandardy dobrých životných podmienok zvierat, čo následne, prirodzene, pozitívne vplýva na ľudské zdravie.
<P>
Legislatíva, o ktorej v tomto Parlamente každodenne hlasujeme, môže mať príliš veľkú cenu, predovšetkým pre našich výrobcov. Preto im musíme ponúknuť všetku pomoc, ktorú vieme poskytnúť, aby sa nestratilo bohatstvo a kvalita našej poľnohospodárskej výroby a aby neboli vyhladené na čoraz viac rovnorodom globálnom trhu. Z tohto dôvodu podporujem pozmeňujúce a doplňujúce návrhy spravodajcu, ktorých cieľom je zvýšiť finančnú spoluúčasť Komisie, rozšíriť rozsah činností, ktoré je možné podporiť a, predovšetkým, zvýšiť spoluúčasť v združeniach výrobcov, ktoré sú najpovolanejšie pri obhajobe prvkov kvality svojich výrobkov pred čoraz náročnejšími spotrebiteľmi.
<SPEAKER ID="049" NAME="Alexandru Nazare" AFFILIATION="PPE-DE">
(RO) Dnes diskutujeme o správe, ktorá je pre európske poľnohospodárstvo nesmierne dôležitá. Ako zdôraznil sám spravodajca, kvalita a bezpečnosť európskych výrobkov predstavuje v hospodárskej súťaži konkurenčnú výhodu, ktorá doposiaľ nebola dostatočne zužitkovaná.
<P>
Opatrenia zamerané na poskytovanie informácií a propagáciu týchto výrobkov, ich kvality a noriem potravinovej bezpečnosti, ktoré spĺňajú, môže vyvolať reťazovú reakciu v podobe povzbudenia dopytu, zvýšenia poľnohospodárskej výroby a ziskov a vytvorení nových pracovných miest, čo nepriamo znamená hospodársky rast. Tieto opatrenia musia byť orientované rovnomerne na spotrebiteľov na vnútornom trhu aj na tých v tretích krajinách.
<P>
Nezabudnime na hospodársku súťaž na vnútornom trhu, kde čelíme výrobcom z iných krajín, ktorí ponúkajú výrobky, ktoré sú niekedy lacnejšie, ale kde sú často oveľa nižšie kvalitatívne a bezpečnostné normy. Spotrebitelia musia spoznať výrobky Spoločenstva a vedieť, že sú zdravšie ako ostatné. V neposlednom rade musia vedieť, že kúpou týchto výrobkov podporujú európskych poľnohospodárov a producentov potravinárskych výrobkov, a tým európske hospodárstvo.
<P>
Zvlášť oceňujem iniciatívu spravodajcu pri odhaľovaní dôležitej úlohy, ktorú zohrávajú profesijné združenia a organizácie, pretože vo väčšine prípadov majú odbornosť, ktorou nedisponujú štátne inštitúcie. Sú tiež oveľa lepšie oboznámení so skutočným stavom na trhu a jeho požiadavkami. Súčasne si myslím, že návrh na zvýšenie podielu finančnej spoluúčasti je absolútnou nevyhnutnosťou v súčasnej úverovej kríze. Pevne verím, že to zvýši mieru využitia týchto prostriedkov.
<P>
Na záver by som chcel zablahoželať spravodajcovi pánovi Dumitriuovi za všetku namáhavú prácu a jeho návrhy, čo je postoj, ktorý, ako verím, zdieľajú všetci moji poslaneckí kolegovia.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, rada by som poďakovala pánu spravodajcovi Dumitriuovi. Poľnohospodárske odvetvie je dôležité pre hospodárstvo členských štátov, pretože poskytuje potraviny pre obyvateľstvo, poľnohospodárske výrobky na vývoz, nehovoriac o veľkom množstve pracovných miest. Európska únia musí byť schopná poskytovať obyvateľstvu dostatočné množstvo potravín za prijateľné ceny.
<P>
Je zrejmé, že na konkurenčnom trhu sú informačné a propagačné opatrenia na podporu poľnohospodárskych výrobkov na vnútornom trhu a v tretích krajinách čoraz dôležitejšie. Pri navrhovaní programov na propagáciu poľnohospodárskych výrobkov je nutné poradiť sa s profesijnými združeniami alebo organizáciami. Som presvedčená, že toto nariadenie povzbudí európskych poľnohospodárov, aby propagovali svoje poľnohospodárske výrobky.
<P>
Rumunsko má obrovské množstvo poľnohospodárskych výrobkov, ktoré, nanešťastie, nie sú k dispozícii na európskych trhoch napriek tomu, že mnohé z nich sú šetrné k životnému prostrediu. Kampaň na propagáciu týchto výrobkov prinesie výhody nielen európskym spotrebiteľom, ale aj rumunským poľnohospodárskym výrobcom. Predovšetkým v čase hospodárskej krízy zostáva poľnohospodárske odvetvie naďalej odvetvím, ktoré si zaslúži zvláštnu pozornosť a tiež primerané programy a financovanie.
<P>
V krízovej situácii musia členské štáty venovať väčšiu pozornosť stanoveniu svojich priorít. Som presvedčená, že poľnohospodárstvo by malo byť podporované, pretože je dôležité pre európske hospodárstvo.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Najskôr by som rád zablahoželal pánovi spravodajcovi k jeho práci na tejto správe, ktorá nastoľuje veľmi dôležitú problematiku. Členské štáty skutočne potrebujú propagovať imidž poľnohospodárskych výrobkov u spotrebiteľov v Európskom spoločenstve a spotrebiteľov v iných krajinách.
<P>
Rád by som zdôraznil dva návrhy uvedené v tejto správe. Požaduje sa zvýšenie percentuálneho podielu finančnej účasti Európskeho spoločenstva s cieľom poskytovať dodatočnú podporu projektom vybratým členskými štátmi v čase všeobecného sprísňovania podmienok, v ktorých sa národné organizácie a úrady snažia získať sumy určené na spolufinancovanie.
<P>
Druhý odsek tohto dodatku chce presadiť 70 % finančnú účasť Európskeho spoločenstva na opatrenia na podporu ovocia a zeleniny, predovšetkým pre deti v školách. Mám pocit, že tieto doplňujúce a pozmeňujúce návrhy sú primerané a dúfam, že túto iniciatívu podporí čo najviac poslancov.
<SPEAKER ID="052" NAME="Iosif Matula" AFFILIATION="PPE-DE">
(RO) Rád by som pánovi spravodajcovi poďakoval za vykonanú namáhavú prácu a jeho prínos k rozšíreniu oblasti uplatňovania programov na poskytovanie informácií o propagácii poľnohospodárskych výrobkov na vnútornom trhu a v tretích krajinách.
<P>
Jedným z najdôležitejších dodatkov predložených v tejto správe je desaťpercentný nárast európskeho spolufinancovania programov propagujúcich európske poľnohospodárske výrobky a pridelenie rozpočtových prostriedkov na propagáciu konzumácie mliečnych výrobkov, ovocia a zeleniny v školách.
<P>
Na jednej strane bude mať Európa prospech z aktívnejšej propagácie väčšieho množstva poľnohospodárskych výrobkov, na druhej strane budú najväčšími príjemcami pomoci Spoločenstva deti a žiaci.
<P>
Myslím si, že navrhované opatrenia sú veľmi dôležité, keďže v súčasnosti viac ako kedykoľvek predtým potrebujeme investície do oblastí, ktoré sa rýchlo vyvíjajú a môžu viesť k hospodárskemu zotaveniu. Poľnohospodárstvo je jednou z týchto oblastí a Európska únia môže významne prispieť k jeho propagácii.
<SPEAKER ID="053" NAME="Mairead McGuinness" AFFILIATION="PPE-DE">
Vážený pán predsedajúci, najväčší výrobcovia potravín na svete vynakladajú miliardy na vlastnú propagáciu - možno používajú potraviny vyrobené v EÚ, no nesústredia sa na pôvod potravín, ale na vlastné značky. Máme slávnych televíznych šéfkuchárov, ktorí propagujú vlastnú verziu výroby potravín a ktorí majú prístup k vysielaniu a miliónovým rozpočtom. A tu hovoríme o relatívne malej sume na propagáciu európskych potravín vo svete aj v rámci Únie. To je dobrá téma! Táto správa je veľmi dobrá a ja ju plne podporujem a tiež súhlasím s komentármi pani komisárky, ktoré tu dnes odzneli.
<P>
Obzvlášť ma zaujíma myšlienka, že sa potrebujeme spropagovať aj za hranicami; z celého srdca s tým súhlasím, ale musíme byť realistickí v súvislosti s tým, ako budeme konkurovať a či sme konkurencieschopní na svetovom trhu. Možno sa tým pani komisárka bude zaoberať vo svojich odpovediach. Je potrebné potvrdiť a uznať otázku našich noriem. Potvrdzuje a uznáva ju Svetová obchodná organizácia?
<SPEAKER ID="054" NAME="Jim Allister" AFFILIATION="NI">
Vážený pán predsedajúci, veľmi dôrazne podporujem propagáciu našich vysokokvalitných potravín. Na súčasných zložitých trhoch je najlepšou záchranou kvalita výrobkov, ale potrebná je aj rozsiahla propagácia. Šesťdesiatpercentné spolufinancovanie je dobré, ak sa bude dať získať, ale je mi ľúto, že pani komisárka v tejto súvislosti nebola až taká nápomocná, ako sme dúfali.
<P>
S ohľadom na môj región by som chcel veľmi dôrazne vyzvať regionálnu vládu - nie veľmi obdarenú iniciatívou alebo finančnými prostriedkami vzhľadom na to, že míňa veľa prostriedkov na príliš zaťaženú administratívu a zbytočné cezhraničné orgány - aby sa snažila čerpať tieto fondy EÚ a tak poskytnúť našej vynikajúcej miestnej výrobe čo najlepšiu šancu na trhu. Dúfam v sedemdesiatpercentnú podporu Európy na propagáciu potravín a zeleniny na školách a verím, že túto príležitosť nestratíme vďaka ľahostajnému miestnemu aparátu.
<SPEAKER ID="055" NAME="Avril Doyle" AFFILIATION="PPE-DE">
Vážený pán predsedajúci, rada by som začala poďakovaním Komisii za nedávne schválenie 50 % financovania návrhu An Bord Bia o poskytovaní informácií o mäse v Ázii na najbližšie tri roky, ktorý veľmi oceňujem.
<P>
Napriek tomu, že tento návrh veľmi podporujem, dovoľte mi uviesť dve praktické varovania. V prvom rade, niektoré krajiny ako napríklad Írsko pravdepodobne nebudú chcieť vypracovávať informačné programy, ak obchod nebude dosť zaujímavý. V druhom rade, zatiaľ čo zvýšenie financovania na 60 % a až 70 % na propagáciu ovocia a zeleniny by sme v súčasnom hospodárskom prostredí veľmi uvítali, reálne môžu byť stimuly na rozširovanie bežnej propagácie limitované, keďže z programov budú mať rovnaký prospech prispievatelia aj tí, čo neprispievajú.
<P>
Rada by som poďakovala pánovi spravodajcovi.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Rád by som vyjadril svoju podporu tejto správe o informačných a propagačných akciách na podporu poľnohospodárskych výrobkov na vnútornom trhu, ktorú predložil pán Dumitriu. Som presvedčený, že musíme zvýšiť percentuálnu mieru finančnej účasti Európskeho spoločenstva s cieľom poskytnúť dodatočnú podporu projektom vybraným členskými štátmi.
<P>
Obzvlášť dôležité je zvýšiť finančný príspevok Európskeho spoločenstva na 70 % reálnych nákladov nového programu na propagáciu ovocia a zeleniny, predovšetkým u detí na školách v Európskej únii. Opatrenie významne prispeje k implementácii programu na propagáciu ovocia a zeleniny na školách a takéto úsilie by sme mali vynaložiť v záujme zdravia našich detí.
<SPEAKER ID="057" NAME="Neil Parish" AFFILIATION="PPE-DE">
Vážený pán predsedajúci, rád by som zablahoželal pánovi spravodajcovi k jeho veľmi dobrej správe.
<P>
Pani komisárka, rád by som podporil vaše slová. Som presvedčený, že budúcnosť európskej poľnohospodárskej politiky spočíva v trhu. Musíme vyjsť von a propagovať naše vysokokvalitné výrobky. Spomenuli ste reformu vinárstva - v minulosti sme z trhu sťahovali veľké množstvo vína nízkej kvality v rámci intervenčného nákupu a potom z neho vyrábali biopalivo, čo bol absolútne nesprávny postup. Mali by sme propagovať kvalitné potraviny. Máme veľkú rozmanitosť vín, syrov, mäsa, olivového oleja, ovocia a zeleniny - na čo si len spomeniete. Európa je v tomto smere bohatá, a preto musíme vyjsť von a v budúcnosti propagovať naše výrobky.
<P>
Myslím si, že keďže prechádzame od hodnotenia stavu Spoločnej poľnohospodárskej politiky k novej poľnohospodárskej politike v roku 2013 a ďalej, musíme sa ubezpečiť, že využívame viac prostriedkov na propagáciu našich výrobkov na trhu, pretože v tom je naša budúcnosť.
<P>
Na záver by som chcel povedať pani komisárke, že by možno mala ísť do Ameriky presvedčiť prezidenta Obamu, že syr Roquefort je mimoriadne zdravý a možno pán prezident zníži sadzbu, ktorú naň prezident Bush uvalil pred odchodom z úradu.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, európski spotrebitelia a spotrebitelia z tretích krajín majú príliš málo informácií o kvalite a normách európskych potravín. Požiadavky, ktoré kladieme na európskych výrobcov, sú mimoriadne vysoké. Spotrebitelia by si to mali uvedomiť, pretože toto môže mať vplyv na ich rozhodnutia pri výbere vhodného výrobku.
<P>
Som za propagáciu a informácie napriek tomu, že častejšie hovorím o informáciách ako o objektívnejšej forme správy. Musíme mať tiež konkrétne požiadavky a normy v súvislosti s kvalitou informácií a metódami propagácie. Na záver chcem povedať, že som zástancom EÚ a národných rozpočtov podporujúcich informačné a ropagačné programy v oblasti potravín. V čase krízy je dôležité využívať propagáciu a informácie na boj proti poklesu dopytu a spotreby vrátane spotreby potravín.
<SPEAKER ID="059" NAME="Mariann Fischer Boel">
členka Komisie. - Vážený pán predsedajúci, ďakujem za všetky príspevky. Vynikajúco sa počúva váš entuziazmus a záujem o túto problematiku. Myslím si, že všetky pripomienky sa do istej miery zhodujú s názorom Komisie na tento návrh.
<P>
Rada by som využila túto príležitosť a zodpovedala niektoré otázky alebo problémy, ktoré boli vznesené. V prvom rade, pokiaľ ide o financovanie - túto otázku predložili viacerí z vás - požadovali ste zvýšiť mieru spolufinancovania. Myslím si ale, že musíme byť veľmi obozretní a opatrní pri monitorovaní prínosu financovania zo strany Spoločenstva, pretože sa obávam, že ak zvýšime spolufinancovanie, výsledkom bude menej propagácie. Bol by to zlý výsledok a to je dôvod, prečo sme trvali na svojom návrhu.
<P>
Niekoľkokrát tu dnes bola spomenutá kvalita a ja s vami súhlasím. Myslím si, že máme jedinečnú príležitosť prediskutovať otázku kvality, ktorá súvisí s tým, ako propagujeme naše výrobky v treťom svete a ako vysvetľujeme spotrebiteľom, čo získavajú kúpou európskych výrobkov.
<P>
Minulý október sme predstavili zelenú knihu o kvalite a mali sme veľa ohlasov - na internetovej stránke je uverejnených viac ako 1 000 príspevkov z celej Európy. Momentálne spracovávame tieto nápady a v máji vydáme správu. Mali by sme využiť príležitosť, keď sa tu v Parlamente diskutuje o správe, a spýtať sa, ako zlepšíme možnosti na zviditeľnenie a lepšie pochopenie. Do diskusie vstupuje veľmi zložitá, ale aj veľmi dôležitá otázka označovania a ja sa veľmi teším na jesennú diskusiu o tejto problematike.
<P>
Na záver, pokiaľ ide o školský program podpory konzumácie ovocia, ktorý tu bol dnes spomenutý niekoľkokrát - tento program nie je súčasťou návrhu, ale aby som vám poskytla aktuálne informácie - zaviedli sme školský program podpory konzumácie ovocia a sedemdesiatpercentnú mieru spolufinancovania s cieľom zvýšiť povedomie mladých ľudí a využiť príležitosť na zdôraznenie dobrých stravovacích návykov školopovinných detí.
<P>
Ešte raz by som chcela poďakovať pánovi spravodajcovi Dumitriuovi za jeho veľmi dobrú správu. Myslím si, že v dnešnej dynamickej diskusii sa to odzrkadlilo.
<SPEAKER ID="060" NAME="Constantin Dumitriu" LANGUAGE="RO">
Chcel by som sa ospravedlniť, ak o pár sekúnd prekročím svoje pridelené dve minúty. Ďakujem vám za mimoriadne významné komentáre a názory, ktoré ste vyjadrili v súvislosti so správou. Som presvedčený, že ostatní kolegovia poslanci budú považovať navrhované nariadenia za primerané a budú za ne hlasovať.
<P>
Chcel by som svojim kolegom poslancom oznámiť, že podporím ich návrhy, predovšetkým tie, ktoré sa zaoberajú podporovaním európskej rozmanitosti, zavádzaním označovania európskej kvality a dôslednejšou finančnou podporou Spoločenstva. Dostal som otázku: Prečo víno spolu s olivovým olejom u medzinárodných organizácií, ktoré dokážu implementovať propagačné projekty? Rád by som odpovedal protiotázkou: Prečo teda olivový olej? Moja odpoveď je v oboch prípadoch kladná. Sú to veľmi úspešné vývozné výrobky členských štátov Európskej únie. Sú za nimi silné a skúsené medzinárodné organizácie, ktoré už dokázali svoju schopnosť riadiť komplexné programy. Poskytovanie správ, samozrejme, nevylučuje iné oblasti. Pokiaľ ide o druhú otázku o sedemdesiatpercentnej miere spolufinancovania, pôvodná percentuálna sadzba bola 60 %, a mal som pocit, že v súčasnej hospodárskej klíme je potrebné ju zvýšiť.
<P>
Skúsenosti s využívaním európskych fondov doteraz ukázali, že najväčším problémom je získať spolufinancovanie, predovšetkým v súčasnosti, keď navyše čelíme úverovej kríze. Preto je potrebné zvýšiť túto mieru, v opačnom prípade riskujeme, že sa fondy nebudú využívať. Pani Fischerová Boelová, rád by som vám poďakoval za to, aký význam pripisujete tejto správe, a predovšetkým za vaše názory, ktoré ste vyjadrili. Napriek tomu, že táto správa je určená na prerokovanie, dúfam, a bol by som rád, keby tieto zmeny a doplnenia boli zahrnuté do nového návrhu Komisie.
<P>
Na záver by som rád zhrnul, že existujú dva dôvody, prečo je táto správa potrebná. Členské štáty budú mať možnosť rozšíriť oblasť uplatnenia opatrení, na ktoré sa tieto programy zameriavajú, a hľadať pomoc medzinárodných organizácií pri implementácii týchto opatrení. Dôležitejšia úloha sa pripisuje profesijným organizáciám a združeniam v procese vypracovávania a implementovania informácií o výrobku a propagačných programov. V neposlednom rade je súčasťou snahy prispôsobiť návrhy európskym právnym predpisom tak, aby bolo využívanie európskych fondov dostupnejšie zvyšovaním percentuálnej miery spolufinancovania v čase, keď je veľmi dôležité získať prístup k úverom. Ako ďalšie odporúčanie by som rád spomenul, že správu jednomyseľne schválil Výbor pre poľnohospodárstvo a rozvoj vidieka.
<P>
Rád by som využil túto príležitosť a poďakoval svojim kolegom z Komisie za poskytnutú podporu. Osobne by som rád poďakoval pánu Neilovi Parishovi za podporu a v neposlednom rade aj pánu Lutzeovi Goepelovi za dôveru, ktorú do mňa vložil, keď mi pridelil túto správu.
<SPEAKER ID="061" NAME="Predsedajúci">
Rozprava sa skončila.
<P>
Hlasovanie sa uskutoční v priebehu dnešného dňa.
