<CHAPTER ID="002">
Odpoveď EÚ na citlivé situácie
<SPEAKER ID="006" NAME="Predsedajúca">
. - Ďalším bodom je vyhlásenie Komisie s názvom K odpovedi EÚ na citlivé situácie - angažovanie sa v náročných podmienkach v záujme trvalo udržateľného rozvoja, stability a mieru.
<SPEAKER ID="007" NAME="Vladimír Špidla">
člen Komisie. - (FR) Vážená pani predsedajúca, dámy a páni, od júla 2007 Komisia a portugalské predsedníctvo spoločne úzko pracovali na realizácii procesu prípravy strategickejšej a účinnejšej odpovede EÚ na citlivé situácie v partnerských krajinách.
<P>
V tomto procese majú pokračovať ďalšie predsedníctva. Cieľom nie je označiť alebo roztriediť krajiny, ale prispôsobiť ich nástroje a odpovede konkrétnym situáciám. V týchto citlivých situáciách vznikajú veľké prekážky znižovania chudoby. Inštitucionálne možnosti sú v takých situáciách veľmi obmedzené, sú poznačené neschopnosťou štátov plniť funkcie vládnej moci alebo následkami prírodných katastrof, násilných konfliktov alebo nedostatočnou politickou vôľou na strane vlády, pokiaľ ide o rozvojové ciele. V mimoriadnych prípadoch môžu mať tieto situácie vplyv za hranicami krajiny, čo ovplyvňuje stabilitu regiónu alebo dokonca globálnu stabilitu.
<P>
Myšlienka citlivosti nie je nová, hoci medzinárodná diskusia je pomerne čerstvá. Darcovia, partnerské krajiny a občianska spoločnosť sú si už dlho vedomí potreby vyššej účinnosti v osobitne nepriaznivých situáciách s cieľom naplniť ciele trvalo udržateľného rozvoja.
<P>
Každá situácia je komplexná a odlišná a vyžaduje prispôsobenú odpoveď, v rámci ktorej zohrávajú úlohu diplomatické opatrenia, humanitárna pomoc, rozvojová spolupráca a zásahy v oblasti bezpečnosti a krízového riadenia.
<P>
Na účinnosť odpovede Európskej únie je potrebný dlhodobý záväzok, ale aj stanovenie jasných cieľov pri prijímaní opatrení v krajine, ktorá sa nachádza v citlivej situácii. Hlavnou zásadou má naďalej ostať rozvoj kapacít a bezpečnosť ľudí v rámci perspektívy trvalo udržateľného rozvoja a znižovania chudoby.
<P>
Je však potrebné vyhýbať sa podpore citlivých situácií, pri ktorej by utrpeli úspešné krajiny. Do popredia sa preto opäť dostávajú záväzky posilniť pomoc. Európska komisia predložila oznámenie, v ktorom navrhuje pragmatický prístup pre Európsku úniu na účinnejšie angažovanie sa v náročnom prostredí pre trvalo udržateľný rozvoj, stabilitu a mier.
<P>
Oznámenie bolo zaslané všetkým inštitúciám Európskej únie. Rada pre všeobecné záležitosti 19. a 20. novembra prijme závery v tejto veci. Vyzve Komisiu, aby vypracovala osobitný pracovný plán na realizáciu odporúčaní a prvoradých úloh predložených v oznámení, ktorých cieľom je účinnejšie riešiť citlivé situácie prostredníctvom podpory úsilia vyvinutého partnerskými krajinami na vytvorenie alebo obnovenie nevyhnutných podmienok na ich trvalo udržateľný rozvoj.
<P>
Rok 2008 bude venovaný príprave strategického prístupu Európskej únie k citlivým situáciám. Pri tomto procese je potrebná aktívna účasť všetkých inštitúcií Európskej únie a všetkých, ktorí pracujú pre rozvoj v EÚ a v partnerských krajinách.
<P>
Komisia sa veľmi zaujíma o príspevok Európskeho parlamentu k tejto téme a vyzýva ho, aby sa aktívne zapojil do diskusie, ktorá by mala umožniť podporiť celkovú stratégiu odpovede na citlivé situácie, a týmto spôsobom prispieť k vytvoreniu podmienok pre trvalo udržateľný rozvoj, stabilitu, mier a demokratickú vládu.
<SPEAKER ID="008" NAME="Nirj Deva">
v mene skupiny PPE-DE. - Vážená pani predsedajúca, vždy je veľmi osožné, ak je možné o takejto dôležitej otázke diskutovať pred kolegami v rokovacej sále, ktorí si túžia vypočuť názory Parlamentu na túto veľmi významnú vec. Som takisto veľmi vďačný komisárovi za to, že uviedol základné pravidlá a svoje názory na to, ako riešime túto otázku.
<P>
Citlivosť je podmienkou, ktorá má mnoho, mnoho zdrojov. Prvým je, samozrejme, proces dekolonizácie, keď koloniálne mocnosti nakreslili na mapách svojvoľné čiary, ktoré popretínali rôzne druhy vnútorne stabilných funkcií občianskej spoločnosti a rozdelili jednu krajinu na dve či tri, alebo štyri, bez ohľadu na ich kmeňové alebo náboženské celky atď. To spôsobilo určitý stupeň nestability.
<P>
Ďalej ide o prirodzenú formu nestability, ktorej sú v súčasnosti vystavené národy v citlivej situácii: krajiny, ktoré často sužujú záplavy; malé ostrovné štáty, ktorých hospodárstvo je závislé od jedného druhu výrobku. Ďalšie krajiny nie sú pre svoju zemepisnú polohu schopné sa udržať, lebo Boh ich obdaril veľmi malým množstvom hodnôt, iné trpia rozširovaním púští a začínajú z nich masovo odchádzať obyvatelia.
<P>
Hovoríme o 26 takzvaných štátoch nachádzajúcich sa v citlivej situácii na svete a väčšina obyvateľstva sveta v citlivej situácii čelí katastrofálnym následkom, v niektorých prípadoch nie vlastnou vinou, ale niekedy je na príčine zlé vládnutie alebo vnútorný konflikt, niekedy občianske vojny, či diktátori zodpovední za genocídu, čo bol pred niekoľkými rokmi prípad Sierra Leone a Libérie.
<P>
V súčasnosti je možné zmeniť štát v citlivej situácii z nestabilnej na stabilizujúcu sa udržateľnú krajinu, ako sa to práve deje v prípade Sierra Leone. Vyžaduje si to úsilie; je potrebný záväzok; je potrebný dlhodobý záväzok, ako povedal komisár, hospodárskeho rastu tejto krajiny. Je potrebný záväzok budovania národa, výraz, ktorý používam zámerne v tejto rokovacej sále, pretože moja krajina, Spojené kráľovstvo, má s pojmom budovanie národa dlhodobé skúsenosti, ako má aj Francúzsko a Španielsko a niektoré ďalšie európske krajiny. Ale je to úplne a vonkoncom vzdialené poznaniu iných veľmocí na vzostupe, ktoré nemajú, aby som to povedal bez obalu, ani poňatia, ako prevliecť niť uchom ihly, pokiaľ ide o budovanie národa.
<P>
Musíme byť schopní napojiť sa na súhrn historického poznania, ktoré je uložené vo vedomí európskych národov, aby sme pomohli ďalším národom, ktoré sa na celom svete ujímajú vedenia v procese budovania národa. Keby sme to urobili, a keby to urobil ministerský predseda Blair, myslím, že napríklad situácia v Iraku by bola úplne odlišná.
<P>
Nachádza sa Irak v citlivej situácii? Áno, nachádza, lebo je nestabilný; vláda nie je zabezpečená; sú ťažkosti s bezpečnosťou. Aj ďalšie krajiny v Afrike sa nachádzajú vo veľmi citlivej situácii - Sudán, Somálsko, malé ostrovy -, ako som už povedal, všetky tieto krajiny sa musia zblížiť so súhrnom poznatkov, ktoré my už máme, a preto ma veľmi teší, že som mohol dnes ráno otvoriť túto rozpravu.
<SPEAKER ID="009" NAME="Predsedajúca">
. - Veľmi pekne vám ďakujem, pán Deva. Obávam sa však, že ste zabudli na jeden faktor pri nestabilite. Keď prídete do týchto krajín, nestabilita opäť začína.
<SPEAKER ID="010" NAME="Alain Hutchinson">
v mene skupiny PSE. - (FR) Vážená pani predsedajúca, pán komisár, dámy a páni, najskôr by som chcel vyjadriť svoje potešenie z tohto oznámenia, ktoré, ako hovoríte, pán komisár, má naozaj nádych skutočného pragmatizmu zo strany Komisie a ktoré nám dnes umožňuje diskutovať o probléme, ktorý znepokojuje nielen obyvateľov partnerských krajín EÚ v južnej časti sveta, ale aj našich spoluobčanov, ktorí sa často, a celkom oprávnene, pýtajú, do akej miery je rozvojová pomoc Európskej únie účinná.
<P>
V tomto konkrétnom prípade môže byť základný odkaz nášho uznesenia zhrnutý jednou vetou a mal by si získať podporu od všetkých, nezávisle od politickej príslušnosti. Ide o navrhnutie zostavenia zjednodušeného systému spolupráce, ktorý umožňuje Komisii a členským štátom poskytovať pomoc, ktorú sľúbili partnerským krajinám sužovaným mimoriadne vážnymi krízami, rýchlejšie ako to môžu robiť dnes - a nejdem sa pozastavovať pri týchto krízach, pretože pán Deva ich práve zoširoka vysvetlil. Bez tejto pomoci by obyvateľstvo týchto krajín zo dňa na deň sledovalo, ako sa jeho šance na prežitie strácajú. Po schválení tejto pomoci, čo je samo osebe nemalým úspechom, môže zložitosť a zdĺhavosť súčasných postupov dodania európskej pomoci spôsobiť situácie, ktoré sú ešte dramatickejšie a priamo poškodzujú prijímajúce obyvateľstvo.
<P>
Vezmime si príklad Burundi, malej krajiny, v ktorej som predsedal parlamentnej pozorovateľskej misii na posledných voľbách pred dvoma rokmi a do ktorej sa s radosťou vraciam o niekoľko dní. Európska únia tam vykonala veľmi významný a nevšedný kus práce, podporila volebný a inštitucionálny demokratizačný proces po viac než desiatich rokoch krvavého konfliktu. Len čo sa vytvorili inštitúcie a bola zvolená nová demokratická moc, už museli čeliť realite a potrebám obyvateľstva z hľadiska zdravia, vzdelávania a poľnohospodárstva, ktoré bolo potrebné prednostne uspokojiť.
<P>
V týchto oblastiach nie je núdza o projekty, ale na to, aby sa uskutočnili, je plne rozhodujúca európska pomoc. Nemá rozhodujúci vplyv iba na uspokojenie naliehavých potrieb obyvateľstva, ale takisto umožňuje verejným orgánom, ktoré sa stále nachádzajú v citlivej situácii, aby začali proces obnovy, bez ktorej hrozí veľké riziko, že sa krajina opäť veľmi rýchlo prepadne do chaosu. Uplynuli dva roky, pán komisár, a rozpočtová pomoc oznámená EÚ stále neprišla.
<P>
To, čo platí pre oblasť Veľkých jazier, platí aj pre ďalšie oblasti sveta. Práve preto musia byť, vážená pani predsedajúca, všetky krajiny na svete, s ktorými Európska únia spolupracuje a ktoré sa nachádzajú vo vážnej citlivej situácii, vzhľadom sa jasné vymedzenie podmienok, ktoré musia splniť, aby boli schopné prijať pomoc, schopné spoľahnúť sa na výhradný systém, ktorý zaisťuje rýchly a účinný zásah.
<SPEAKER ID="011" NAME="Ryszard Czarnecki">
v mene skupiny UEN. - (PL) Vážená pani predsedajúca, teší ma, že sa môžem ujať slova po takých výnimočných odborníkoch a znalcoch, ktorí sa dlhé roky zaoberajú touto témou, a rátam medzi nich aj vás, pani predsedajúca.
<P>
Chcel by som upozorniť na problém zvyšujúceho sa počtu štátov uznaných za nestabilné. Počas šiestich rokov sa tento počet takmer zdvojnásobil zo 14 na 26, preto ide naozaj o skutočný problém, ktorý predstavuje čoraz väčšiu výzvu pre Európsku úniu.
<P>
Chcem zdôrazniť, že vyše polovica týchto nestabilných štátov sa nachádza v subsaharskej Afrike, čo zdôrazňuje potrebu, aby sme venovali osobitnú pozornosť tejto oblasti Afriky, tejto oblasti sveta.
<P>
Takisto si myslím, že je potrebné vysloviť rázne slová k potrebe budovania autority vlád v týchto krajinách. Africká únia právom zdôrazňuje, že problém obnovy je aj politickou otázkou, možno aj viac ako technickou otázkou. Vzhľadom na to predstavujú mechanizmy demokracie a transparentnosti základné otázky.
<P>
Plne súhlasím s pánom Hutchinsonom, ktorý hovoril predo mnou, že je potrebné zjednodušiť postupy, aby naša pomoc mohla byť rýchlejšia a reálnejšia.
<SPEAKER ID="012" NAME="Raül Romeva i Rueda" LANGUAGE="ES">
Vážená pani predsedajúca, aj ja úprimne vítam skutočnosť, že sa Parlament dnes zaoberá touto témou, pretože napriek tomu, že chýba dôkladná legislatívna definícia štátu v citlivej situácii, poznáme mnoho prípadov, ktoré, na základe skúseností, patria do tejto kategórie. Dnes popoludní napríklad, okrem iných záležitostí, rozoberáme prípad Somálska.
<P>
Toto uznesenie nám preto umožňuje riešiť niektoré vážnejšie problémy, ktorým treba čeliť v tejto súvislosti - napríklad skutočnosť, že táto citlivosť často vyplýva zo stavu mimoriadnej chudoby, ktorá zväčša so sebou prináša zlyhanie inštitúcií a neistotu na všetkých úrovniach.
<P>
Okrem toho je takisto kľúčové začať od zásady, že tieto štáty predstavujú výzvu z hľadiska rozvoja, čo znamená, že naliehavo potrebujeme určiť súvislý program založený na humanitárnej zásade neuškodiť. Toto je prvá zásada a ide o dôležité ponaučenie z nedávnych udalostí týkajúcich sa prístupu, ktorý zvolila organizácia Zoeina archa v Čade.
<P>
So zreteľom na vonkajšiu činnosť, najmä európsku činnosť, v takomto kontexte sa to musí zakladať na vykonávaní programov na mieste, ktoré musia byť pružné a prispôsobivé meniacim sa potrebám a musia vychádzať zo stratégie plánovanej na krátky, stredne dlhý a dlhý čas. Až príliš často končíme pri opatreniach, ktoré môžu byť potrebné z krátkodobého hľadiska, ale ktoré zásadne púšťajú zo zreteľa strednodobé a dlhodobé dôsledky.
<P>
;
<P>
Napokon musím spomenúť význam zavedenia dvojitého mechanizmu zodpovednosti, najmä vrátane povinnosti pre prijímajúce krajiny skladať účty, prirodzene, tým, ktorí poskytli zdroje, prostriedky a dary, ale aj ich vlastnému obyvateľstvu, ktoré majú a musia chrániť a zabezpečovať jeho prežitie. Darcovia by mali takisto zabezpečiť, že budú skladať účty tomuto obyvateľstvu.
<SPEAKER ID="013" NAME="Pedro Guerreiro" LANGUAGE="PL">
Vážená pani predsedajúca, niet pochýb o tom, že treba naliehavo poskytnúť väčšiu a lepšiu humanitárnu pomoc v čoraz nevyrovnanejšom a nespravodlivejšom svete, v ktorom sa bohatstvo hromadí v rukách niekoľkých vyvolených na úkor využívania a biedy miliónov. Niet pochýb o tom, že je naliehavo potrebná väčšia a lepšia spolupráca na rozvoji vo svete, ktorý čelí novým pretekom v zbrojení a zvyšujúcej sa militarizácii medzinárodných vzťahov na čele so Spojenými štátmi a ich spojencami. Práve z tohto dôvodu sme vážne znepokojení pokusmi podmieniť rozvojovú pomoc bezpečnostnými stratégiami plánovanými v praxi na dosiahnutie viac či menej skrytých cieľov zasahovania, lúpenia zdrojov a neokolonializmu.
<P>
Analýza medzinárodnej situácie nemôže vynechať alebo podceniť vonkajšie príčiny podnecujúce a obnovujúce rozpory, ktoré sú tak často podstatou problémov. Stačí sa pozrieť na veľmi subjektívny zoznam štátov, ktoré sa podľa Svetovej banky nachádzajú v citlivej situácii. Koľko prípadov vonkajšieho zasahovania a napadnutia to odráža?
<P>
My skutočne potrebujeme program spolupráce a rozvoja, aby sme mohli reagovať na najzákladnejšie potreby miliónov ľudí, založený na rešpektovaní vnútroštátnej zvrchovanosti a nezávislosti a mierovom riešení medzinárodných konfliktov - program, ktorý podporuje demilitarizáciu medzinárodných vzťahov, rovnoprávne a spravodlivé hospodárske vzťahy a zrušenie starého zahraničného dlhu, program, ktorý prekoná politiky spôsobujúce vážne krivdy a nerovnosti, s cieľom vybudovať spravodlivejší, mierovejší, ľudskejší svet väčšej solidarity.
<SPEAKER ID="014" NAME="Ana Maria Gomes">
v mene skupiny PSE. - (PT) V štátoch nachádzajúcich sa v citlivej situácii je prepojenie medzi vládnutím, rozvojom a bezpečnosťou rozhodujúce. EÚ musí určiť strategické priority pre vzťahy s týmito štátmi s bezpečnosťou ľudí ako celkovým cieľom.
<P>
Nestačí len podporovať vládne inštitúcie. Základom je presadzovať posilnenie parlamentnej kontroly, podporovať slobodné a pluralistické médiá, nezávislosť súdnictva a splnomocnenie občianskej spoločnosti, uprednostňovať ženy, zraniteľné skupiny a menšiny. Na to je potrebný záväzok zo strany EÚ.
<P>
Somálsko v súčasnosti tragicky znázorňuje nezúčastnenosť Európy. Príčiny citlivosti, ktoré rozpútavajú násilný konflikt, obnovujú neschopnosť štátu - napríklad zlá správa, extrémna chudoba alebo porušovanie ľudských práv -, sa musia prediskutovať pri dvojstranných rozhovoroch a Rada, Komisia a členské štáty to často zanedbávajú. Príčiny citlivosti treba zohľadniť pri určovaní stratégií a pri globalizovaní finančných nástrojov EÚ. Rozvojová pomoc sa musí zameriavať na ľudí a priamu finančnú podporu vládam treba zvažovať len vtedy, ak sa potvrdí záväzok riešenia konfliktov, budovania demokratického právneho štátu a zlepšovania správy a bezpečnosti ľudí.
<P>
Napokon EÚ musí, pričom tento aspekt sa v oznámení Komisie a uznesení, o ktorom máme hlasovať, vynechal, viac investovať, popri programoch odzbrojenia, demobilizácie, reintegrácie a reforme sektora bezpečnosti, do kontroly globálnych transferov ľahkých zbraní, keďže podnecujú ozbrojené konflikty, ktoré umocňujú citlivú situáciu mnohých štátov.
<SPEAKER ID="015" NAME="Vladimír Špidla">
člen Komisie. - (CS) Vážené dámy a páni, ďakujem vám za krátku, ale veľmi podrobnú rozpravu. Dovoľte mi zhrnúť ju takto: v zásade odrážala podporu Parlamentu všeobecnému stanovisku, všeobecnej koncepcii Komisie, hlavnej myšlienke. Počas rozpravy sa, samozrejme, objavili niektoré konkrétne otázky, o ktorých bude možné diskutovať v rámci budúcich rozpráv. Ide napríklad o transfery ľahkých zbraní a mnoho ďalších otázok, ktoré, podľa mňa, významne obohacujú všeobecnú koncepciu.
<SPEAKER ID="016" NAME="Predsedajúca">
. - Dostala som návrh uznesenia, ktoré bolo predložené v súlade s článkom 130 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok o 12.00 hod.
