<CHAPTER ID="019">
Európska akcia v prospech obetí terorizmu (rozprava) 
<SPEAKER ID="341" NAME="Predsedajúca">
Ďalším bodom programu je vyhlásenie Komisie o európskej akcii v prospech obetí terorizmu.
<SPEAKER ID="342" NAME="Jacques Barrot" LANGUAGE="FR">
Vážená pani predsedajúca, súhlasím s poznámkami svojho kolegu, pána Almuniu. Obeťami terorizmu sú obete útokov spáchaných proti demokratickým hodnotám v našich spoločnostiach. Tieto obete sú pre nás, samozrejme, názorným príkladom ľudskej tragédie, akou je terorizmus. Máme povinnosť ich podporovať, uznať a pomáhať im.
<P>
Komisia má v tejto oblasti dvojakú úlohu. Po prvé, oboznámiť našich občanov s tým, čo obete terorizmu zažívajú, ako trpia, a zaistiť väčšie zastúpenie záujmov obetí na európskej úrovni. Po druhé, snažiť sa zabezpečiť, aby už neboli žiadne ďalšie obete a tento terorizmus prestal. To je politika prevencie terorizmu.
<P>
Komisia ponúka od roku 2004 finančnú pomoc pre mnohé projekty, ktorých cieľom je zabezpečiť pomoc a potrebnú sociálnu alebo psychologickú podporu pre obete a ich rodiny. Tieto projekty plnia cieľ posilnenia solidarity európskych občanov s obeťami terorizmu. Len na rok 2008 bola na túto iniciatívu vyčlenená suma 2 200 000 EUR.
<P>
Okrem týchto aktivít Komisia od roku 2008 prevádzkuje európsku sieť združení obetí terorizmu. Cieľom tejto siete je podporiť nadnárodnú spoluprácu medzi združeniami obetí terorizmu a poskytnúť silnejšiu ochranu záujmov obetí na úrovni EÚ. Vyčlenili sme na to rozpočet vo výške 200 000 EUR.
<P>
Táto sieť pôsobí vo viacerých oblastiach: posudzuje podporu a ochranu, ktorá je v súčasnosti týmto obetiam k dispozícii, a podporuje činnosti s cieľom šírenia najlepších postupov. Činnosti tejto siete predstavujú veľmi užitočný základ pre prácu Komisie.
<P>
Na záver Komisia v súvislosti s tým, že ochrana občanov musí zostať prioritou našich politík, dúfa, že posilní činnosti s cieľom ochrany obetí. Má v úmysle podporiť opatrenia, ktorých cieľom je podnecovať obete terorizmu, aby sa podelili o svoje skúsenosti. V skutočnosti ide o to, aby sme európskych občanov viac informovali o realite terorizmu, a tak terorizmu predchádzali. Nesmieme zabúdať, že terorizmus je často výsledkom vštepovania doktrín a radikalizácie.
<P>
Okrem toho by malo byť s týmito činnosťami možné vyjadriť mierovú správu, ktorá presadzuje demokratické hodnoty. Z tohto dôvodu má Komisia v úmysle navrhnúť chartu práv obetí terorizmu. Osobne sa pridávam ku všetkým, ktorí vyjadrili svoj hnev nad všetkými týmito teroristickými útokmi a podporujú naše úsilie preukázať solidaritu s obeťami terorizmu.
<P>
Pani predsedajúca, teraz si pozorne vypočujem prejavy poslancov Európskeho parlamentu a odpoviem na ne v takej miere, ako to bude možné.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Vážená pani predsedajúca, pán komisár, chcela by som povedať, že väčšina vlád a občanov si pamätá iba obete terorizmu po vážnych útokoch, akými boli napríklad tie v Madride, New Yorku alebo Londýne. Keď vlna emócií opadne, majú sklon zabudnúť na hrozbu terorizmu a práva obetí.
<P>
Dnes však nikto nepochybuje o záväzku Európskej únie bojovať proti terorizmu. Ako práve povedal pán komisár Barrot, aj nedávno prijatý Štokholmský program zohľadňuje tento záväzok. Uznáva odvahu a dôstojnosť obetí a potrebu brániť ich práva.
<P>
Napriek tomu, že sme pokročili, je boj proti terorizmu stále založený na dôvere a vzájomnej spolupráci členských štátov. Keď vezmeme do úvahy perspektívu, ktorú ponúka Lisabonská zmluva, rozmýšľam, či by nebol dobrý nápad, aby Európska únia presadzovala harmonizáciu právnych predpisov členských štátov v oblasti práv obetí terorizmu.
<P>
Prijatie európskej charty práv obetí terorizmu by bolo veľkým krokom vpred. Pomohlo by tým, ktorí proti terorizmu bojujú, a bolo by ťažkou ranou pre tých, ktorí ho bránia. Odvaha a dôstojnosť obetí sú najväčším zlyhaním terorizmu, a preto najväčším víťazstvom demokracie. Nikdy by sme nemali zabúdať na to, že jedinou zbraňou proti terorizmu, ktorú nevinné obete majú, je ich slovo a uznanie v spoločnosti.
<P>
Z toho dôvodu by ste, dámy a páni, nemali zabúdať, že ktorýkoľvek z nás sa môže stať obeťou terorizmu. Moja otázka teda znie: súhlasila by Komisia s prijatím európskej charty, aby uznala ochranu práv obetí terorizmu a presadzovala tieto práva? Ak je to tak, aké opatrenia by nová Komisia prijala, aby presadila chartu počas svojho mandátu?
<SPEAKER ID="344" NAME="Juan Fernando López Aguilar">
v mene skupiny S&D. - (ES) Vážená pani predsedajúca, pán komisár, ďakujem za vaše úprimné vyjadrenie záväzku, ktorý sa nadobudnutím platnosti Lisabonskej zmluvy konečne stal súčasťou európskej politiky. Je to v súlade s európskymi právnymi predpismi, v ktorých bude aj Parlament hrať významnú úlohu, významnejšiu než kedykoľvek predtým.
<P>
Potvrdzuje to aj prijatie Štokholmského programu. Jeho viacročný program na roky 2009 - 2014 obsahuje jasnú a potrebnú zmienku o dôstojnosti obetí terorizmu, utrpení, ktoré tento hrozný druh zločinu spôsobuje, ich mimoriadnu zraniteľnosť, ale aj, a to predovšetkým, mandát na to, aby sme ich chránili.
<P>
Z tohto dôvodu si myslím, že stojí za zdôraznenie, že nasledujúce šesťmesačné obdobie španielskeho predsedníctva vzhľadom na zásadové a vytrvalé odhodlanie španielskej vlády a španielskej spoločnosti bojovať proti všetkým podobám terorizmu bude určite príležitosťou na to, aby sme do akčného plánu zahrnuli túto harmonizáciu, tento rámcový program na ochranu práv obetí terorizmu. Keďže ide o plán na viacročné právne predpisy, bude na španielskej vláde, aby ho navrhla. Následne ho pri určovaní právnych predpisov a realizovaní cieľov Štokholmského programu bude musieť podporiť belgické a maďarské predsedníctvo.
<P>
Myslím si preto, že nastal čas, aby Parlament potvrdil svoje odhodlanie chrániť obete terorizmu, aby uzavrel boj proti všetkým podobám terorizmu a zabezpečil dôstojnosť, ktorú obete terorizmu potrebujú. Nastal čas prijať záväzok v legislatívnom pláne Štokholmského programu a v akčnom pláne, za ktorého formuláciu bude zodpovedné španielske predsedníctvo, že s ochranou obetí terorizmu sa bude zaobchádzať tak, ako si to táto otázka zaslúži.
<SPEAKER ID="345" NAME="Izaskun Bilbao Barandica" LANGUAGE="ES">
Vážená pani predsedajúca, chcela by som poznamenať, že táto iniciatíva je v súlade s pozmeňujúcim a doplňujúcim návrhom, ktorý som predložila spolu s Výborom pre práva žien a rodovú rovnosť k Štokholmskému programu, pretože do nej nebol zahrnutý. Obete terorizmu každého druhu to potrebovali a navyše nás o to aj žiadajú. Od obetí, s ktorými som v ostatných rokoch pracovala, som sa dozvedela veľa o dôstojnosti, verejnom angažovaní sa a utrpení. Ich svedectvá ma vedú k tomu, aby som presadzovala európsku normu pre starostlivosť o obete terorizmu z materiálneho, citového a právneho hľadiska.
<P>
Vypracovali sme spoločné stanovisko založené na štyroch pilieroch.
<P>
Po prvé, na uznaní ich utrpenia, ich ochrane a predpoklade, že obeťami nie sú len zabití a zranení, ale aj ich rodiny, tí, ktorí sú v ohrození, a ich sloboda, ktorá je slobodou všetkých.
<P>
Po druhé, na náprave spôsobených materiálnych škôd so snahou podporiť, aby sa na ne nezabudlo, a zabezpečiť, aby sa spravodlivosti urobilo zadosť.
<P>
Po tretie, na poľudštení diskusie o obetiach, ktorými sú trpiaci ľudia, ktorí potrebujú, aby sme ich chránili, bránili, uznali, pomáhali im a podporovali ich. V politike sa potrebujeme na to pozrieť ich očami.
<P>
A nakoniec na odpolitizovaní rozpravy. Musíme byť veľkorysí, aby sme zaistili, že z terorizmu nespravíme predmet volebnej kampane.
<P>
V Európe boli spáchané vraždy v mene náboženstva, marxizmu, súkromného majetku, ekológie, nezávislosti regiónu alebo jednoty štátu, ktorého je súčasťou. Do teroristických akcií boli dokonca zapletené aj vlády. Toto však nie je otázkou zásad. Priaznivci totality a fanatici zabíjajú, pokrivenie základných ľudských hodnôt zabíja. Tieto veci vedú k násiliu, no slobodná výmena demokratických názorov k nemu nevedie. Venujem tento prejav všetkým obetiam terorizmu.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Vážená pani predsedajúca, Štokholmský program obsahuje okrem iného túto zmienku v súvislosti s podporou obetí terorizmu: obete terorizmu si zaslúžia aj osobitnú pozornosť, podporu a spoločenské uznanie.
<P>
Myslím si, že Únia musí zabezpečiť, aby túto podporu dostali, a musí presadzovať ich úplné uznanie spoločnosťou. Tí, ktorí prežili krutosť terorizmu, by mali byť etickým orientačným bodom pre naše spoločnosti. Preto musí byť ochrana obetí a ich práv jednou z priorít politík Európskej únie.
<P>
Potrebujeme zachovať a dostatočne finančne posilniť fondy pre obete terorizmu tak, ako to navrhla skupina Európskej ľudovej strany (kresťanských demokratov) v pozmeňujúcich a doplňujúcich návrhoch predložených k návrhu rozpočtu Európskej únie na rok 2010.
<P>
Z tohto dôvodu bola pomoc zvýšená o 1 milión EUR na financovanie projektov, ktorých cieľom je pomáhať obetiam terorizmu a ich rodinám vrátiť sa do normálneho života prostredníctvom sociálnej a psychologickej podpory, ktoré poskytujú organizácie a ich siete. Bude použitý aj na financovanie projektov, ktorých cieľom je mobilizovať verejnú mienku proti všetkým podobám terorizmu.
<P>
Časť peňazí bude vyhradená predovšetkým na zlepšenie právnej pomoci a poradenstva pre obete a ich rodiny.
<P>
Toto je informácia, ktorá s tým súvisí a poslúži ako príklad: terorizmus je úmerný obetiam. Celkové finančné prostriedky pridelené na prípravu na teroristické útoky a predchádzanie týmto útokom budú na budúci rok v hodnote 21 420 000 EUR.
<P>
Myšlienka, ktorú navrhla pani Jiménezová-Becerrilová Barriová, aby sme obete v Európskej únii viac zviditeľnili, by mala mať bezpodmienečnú podporu tohto Parlamentu. V prvom rade si musíme zabezpečiť potrebné právne nástroje. Najprv písomné vyhlásenie a neskôr uznesenie tak, aby sme nakoniec prijali vyhlásenie o podpore európskych inštitúcií obetiam terorizmu. Toto taktiež zvýši povedomie o hodnote týchto obetí medzi európskymi občanmi.
<P>
Obete v nás vzbudzujú pocity solidarity, súcitu, uznania, dôstojnosti, udržateľnej podpory a pripomenutia spolu s pocitmi opovrhnutia a túžbou po spravodlivosti pre teroristov, ktorí spôsobili toľko bolesti a smrti.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Vážená pani predsedajúca, pán Barrot, nie je náhodou, že sa k tejto téme vyjadrili mnohí španielski poslanci Európskeho parlamentu. V baskickej oblasti obete okrem utrpenia, ktoré im spôsobil teroristický útok, často trpeli aj v dôsledku pohŕdania alebo mlčania po udalosti. Preto sa vytvorilo hnutie, ktoré sa snaží o uznanie obetí, čo podľa mňa vyžaduje politiku v oblasti obetí terorizmu. Ak dovolíte, rád by som dodal k tomu, čo už odznelo v prejavoch mojich kolegov, ktorí sú za vytvorenie charty alebo za spoločný prístup k tejto politike, krátky súhrn desiatich, podľa mňa kľúčových aspektov tejto problematiky.
<P>
Po prvé, politika v oblasti obetí terorizmu si vyžaduje verejný súcit, uznanie a sociálnu podporu pre obete.
<P>
Po druhé si vyžaduje pohotové a účinné odškodnenie za utrpené škody.
<P>
Po tretie si vyžaduje rovnaké zaobchádzanie so všetkými obeťami.
<P>
Po štvrté si vyžaduje politickú a spoločenskú zhodu na opatreniach v oblasti pomoci obetiam terorizmu.
<P>
Po piate si vyžaduje politiku spochybnenia spoločenských a politických prejavov násilných ľudí.
<P>
Po šieste si vyžaduje, aby tí, ktorí sa dopustia terorizmu, boli exemplárne potrestaní, a obete mali rýchly a účinný prístup k spravodlivosti.
<P>
Po siedme si vyžaduje vzdelávanie a poskytovanie informácií o tom, ako vystupovať proti násiliu v spoločnosti.
<P>
Po ôsme si vyžaduje záruku pre obete, že útoky, ktoré utrpeli, sa nebudú opakovať, čo sa tiež môže stať.
<P>
Po deviate si vyžaduje politiky pripomínania, aby sa na obete nezabudlo.
<P>
Na záver si vyžaduje politiku spoločenského zmierenia, aby sa vyliečili rany, ktoré terorizmus spôsobil.
<P>
Toto je desať prikázaní, ktoré navrhujem pre spoločnú politiku v oblasti pomoci obetiam terorizmu.
<SPEAKER ID="348" NAME="Georgios Papanikolaou" AFFILIATION="PPE">
(EL) Vážená pani predsedajúca, útoky v Madride a Londýne a nedávne útoky v mojom rodnom Grécku poukazujú na to, akým veľkým problémom je terorizmus. Terorizmus ohrozuje náš spôsob života a našu slobodu. Zameriava sa nielen na priame obete a ich rodiny, ktoré sú tiež priamo zranené, ale aj na spoločnosť ako takú.
<P>
Európske pilotné programy pre obete terorizmu, o ktorých sa tu hovorilo, sú pozitívnym príkladom, čo sa týka liečby zranení, ale je potrebné ešte veľa urobiť. Pomoc obetiam a ich rodinám nie je len morálnym príkazom. Je to príkaz, aby sme poslali teroristom jasnú správu, že nezabúdame.
<P>
Nezabúdame na ohavné činy, ktoré pošpinili našu demokraciu a súdržnosť. Nezabúdame, že obeťami terorizmu sú často nič netušiaci občania, ktorí sú zranení alebo zabití pri plnení svojich bežných denných povinností. Nezabúdame, že v Európe, ktorá hlása toleranciu a demokraciu, nebudú násilné činy nikdy prijateľné.
<SPEAKER ID="349" NAME="Magdi Cristiano Allam" AFFILIATION="PPE">
(IT) Vážená pani predsedajúca, dámy a páni, chcel by som vyjadriť podporu návrhu pani Jiménezovej-Becerrilovej Barriovej na vytvorenie európskej charty práv rodín, ktoré sú obeťami terorizmu. Rád by som tiež zdôraznil, že je to jedinečná príležitosť pre Európu, aby vyslala jednoznačnú správu o terorizme. Mala by pritom myslieť na to, že absencia tejto správy viedla k zlyhaniu barcelonského procesu v roku 2005, keď vedúci predstavitelia štátov alebo vlád euro-stredozemských krajín nedokázali dosiahnuť dohodu. Chcel by som tiež zdôrazniť, že dnes máme výnimočnú príležitosť obnoviť dialóg o novom základe s druhou stranou Stredozemia a začať od jasného vyhlásenia o koncepcii, ktorá je základným kameňom našej ľudskosti a civilizácie, konkrétne posvätnosti života.
<SPEAKER ID="350" NAME="Diane Dodds" AFFILIATION="NI">
Vážená pani predsedajúca, som vám vďačná za podporu pre obete terorizmu. Je to správne aj vhodné a, samozrejme, uznávam podporu Európskej únie pre obete v Severnom Írsku prostredníctvom programov PEACE, ktoré tam boli financované.
<P>
Komisia by si mala uvedomiť, že Severné Írsko znovu čelí rastúcej hrozbe teroristických útokov zo strany odštiepeneckých republikánskych organizácií. Túto hrozbu opísala severoírska polícia ako zásadnú a medzinárodná kontrolná komisia ako veľmi vážnu. Pri posledných brutálnych útokoch boli zavraždení dvaja vojaci, ktorí mali ísť do Afganistanu, ako aj jeden príslušník policajného zboru.
<P>
Komisia pri počiatočnom poskytnutí finančných prostriedkov obetiam terorizmu vytýčila kľúčový cieľ mobilizovať verejnosť proti všetkým podobám terorizmu. Mám však pocit, že spolu s prechodom k rozsiahlejšiemu programu CIPS sa podľa všetkého tento cieľ stratil. Som vďačná za váš návrh pracovať na charte práv obetí terorizmu a dovolím si naliehať, aby sme začali tým, že veľmi jasne oddelíme obete terorizmu od páchateľov terorizmu.
<SPEAKER ID="351" NAME="Karin Kadenbach" AFFILIATION="S&amp;D">
(DE) Vážená pani predsedajúca, v Rakúsku sme, vďakabohu, neboli vystavení veľa rokov teroristickým útokom. Viedeň však niekedy škodám neunikla.
<P>
Rada by som niečo dodala k poznámkam pána Jáureguiho Atonda. Na jednej strane určite potrebujeme chartu práv obetí, ako aj podporu obetiam terorizmu. No na druhej strane potrebujeme aj sprievodné opatrenie, aby sme zmenili prostredie, v ktorom sa vyskytuje násilie vedúce k terorizmu. Podľa mňa potrebujeme začať so vzdelávaním a poskytovaním informácií. Okrem toho musí Parlament jasne odmietnuť proces, v ktorom sa jazyk stáva brutálnejším. Neustále vyzývame v mnohých oblastiach na toleranciu. V jednej oblasti však nesmieme prejaviť žiadnu toleranciu, a to v oblasti násilia.
<SPEAKER ID="352" NAME="Predsedajúca">
Tieto prejavy sú plné dôstojnosti a emócií, pretože si myslím, že ste hovorili v mene tých, ktorí už dnes hovoriť nemôžu, a v mene predsedníctva vám za to ďakujem.
<SPEAKER ID="353" NAME="Jacques Barrot" LANGUAGE="FR">
Vážená pani predsedajúca, správne ste zdôraznili, aká je táto rozprava plná emócií, a práve teraz myslíme na všetky obete. Každú z nich zasiahol terorizmus úplne nevyberavým a úplne nespravodlivým spôsobom.
<P>
Ako povedal pán López Aguilar, terorizmus je hroznou podobou zločinu. Chcel by som vám v prvom rade povedať, že Štokholmský program sa skutočne venuje osudu obetí. Naozaj musíme začať robiť európsku politiku, ktorá sa bude oveľa viac venovať obetiam organizovaného zločinu a terorizmu.
<P>
Chcel by som povedať pani Jiménezovej-Becerrilovej Barriovej, že podnikneme kroky, aby sme zaviedli chartu práv obetí terorizmu. Skutočne ste svoju túžbu po tejto charte vyjadrili veľmi jasne a myslím, že ste to urobili na základe všetkých bolestivých skúseností, ktoré ste mali z prvej ruky, pani Jiménezová-Becerrilová Barriová.
<P>
Analyzovali sme a naďalej budeme v roku 2010 analyzovať všetky nedostatky, ktoré v oblasti ochrany obetí terorizmu existujú v jednotlivých členských štátoch. Naozaj máte pravdu: takým alebo onakým spôsobom budeme musieť dospieť k harmonizácii našich zákonov o terorizme a obetiach terorizmu. Európa musí byť v boji proti terorizmu skutočne jednotná.
<P>
Na základe tejto štúdie posúdime, ako sa dajú harmonizovať a spojiť všetky opatrenia tak, aby sme zlepšili situáciu obetí terorizmu v Európe. Toto bude cieľom akčného plánu a nikto nepochybuje, že sa budeme zaoberať týmto problémom ochrany obetí tak, že vezmeme do úvahy, čo odznelo v tejto rozprave. Konkrétne ide v prvom rade o potrebu pokúsiť sa oboznámiť ľudí s touto tragédiou a utrpením obetí, ktoré sú často vystavené mlčaniu či dokonca pohŕdaniu.
<P>
Potom musíme zaistiť, aby dostali rýchlo odškodnenie. Správne ste trvali na pohotovom odškodnení za toto úplne nezaslúžené a neoprávnené utrpenie. Spomenuli ste aj zrušenie legitimity dialógu, keďže nemôžeme tolerovať dialóg, ktorý by mohol takým alebo onakým spôsobom naznačovať, že zabíjanie nevinných ľudí či poranenie nevinných ľudí môže byť službou ľudstvu.
<P>
Musíme byť mimoriadne neústupní, čo sa týka takýchto prejavov, keďže popierajú úplne všetky hodnoty Európskej únie. Okrem toho, pani predsedajúca, musím zablahoželať Európskemu parlamentu, že poskytol 1 milión EUR na všetky naše programy na podporu obetí.
<P>
Chcem zopakovať, že som veľmi rád, že je dnes večer po mojom boku pán Almunia, pretože obaja úprimne podporujeme Komisiu v tom, aby v tejto súvislosti prijala opatrenia. Európska únia si musí skutočne zabezpečiť príkladné právne predpisy na ochranu obetí a pomoc obetiam terorizmu ako súčasť tohto viacročného Štokholmského programu.
<P>
To je to, čo som chcel povedať v reakcii na tieto prejavy. Môžete si byť istí, že nenechali chladným ani pána Almuniu, ani mňa.
<SPEAKER ID="354" NAME="Predsedajúca">
Aby sme neprešli hneď na ďalšiu rozpravu, navrhujem minútu ticha na pamiatku obetí.
<P>
(Parlament povstal a zachoval minútu ticha.)
