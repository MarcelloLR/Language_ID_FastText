<CHAPTER ID="004">
Typové schvaľovanie vozidiel s vodíkovým pohonom (rozprava)
<SPEAKER ID="038" NAME="Predsedajúca">
Ďalším bodom rokovania je správa, ktorú predkladá pani Anja Weisgerberová, v mene Výboru pre vnútorný trh a ochranu spotrebiteľa, o návrhu nariadenia Európskeho parlamentu a Rady o typovom schvaľovaní vozidiel s vodíkových pohonom, ktorým sa mení a dopĺňa smernica 2007/46/ES - C6-0342/2007 -.
<SPEAKER ID="039" NAME="Günter Verheugen">
podpredseda Komisie. - (DE) Vážená pani predsedajúca, vážené dámy, vážení páni, znova raz diskutujeme o automobile budúcnosti - o téme, ktorou sa Európsky parlament už tento týždeň intenzívne zaoberal v inej súvislosti.
<P>
Dnes diskutujeme o technickej príležitosti, ktorá by nám mohla pomôcť vyriešiť environmentálne problémy, ktoré spôsobujú dopravné prostriedky. Dovoľte mi to zopakovať: ide o otázku, ktorá by nám mohla pomôcť. Nevieme, či sa potenciál tejto príležitosti bude dať vykonávať vo veľkom, mali by sme ju však naplno využiť. O tom to celé je.
<P>
Všetci sa zhodujeme v tom, že trvalo udržateľná mobilita bude predstavovať jednu z kľúčových výziev, s ktorými sa budeme musieť v najbližších rokoch vysporiadať. Nechceme obmedzovať právo európskych občanov na individuálnu mobilitu. Na druhej strane však nesmú existovať žiadne pochybnosti, že toto právo na individuálnu mobilitu - zjednodušene povedané, právo vlastniť, používať a viesť automobil - musí byť vykonávané takým spôsobom, ktorý nezapríčiní zničenie nášho životného prostredia, a to znamená, že potrebujeme automobily, ktoré sú ohľaduplné voči životnému prostrediu.
<P>
Dovoľte mi uviesť jednu poznámku: táto otázka nie je dôležitá a naliehavá len z dôvodu stavu nášho životného prostredia, ale získava čoraz väčší význam aj z hospodárskeho hľadiska. Tradičný motor s vnútorným spaľovaním je už zastaralý, pretože spotreba paliva je v súčasnosti už príliš vysoká. Musíme urobiť všetko, čo je v našich silách, aby sme znížili spotrebu fosílnych palív všade tam, kde k nej dochádza.
<P>
Na základe týchto skutočností sa vynára otázka, či môžeme nejakým spôsobom napomôcť vývoj vozidiel s vodíkovým pohonom. Presne táto myšlienka viedla k návrhu zo strany Komisie, konkrétne k návrhu typového schvaľovania vozidiel s vodíkových pohonom.
<P>
Chcel by som sa v prvom rade poďakovať pani spravodajkyni Weisgerberovej za jej konštruktívnu a úspešnú prácu na tomto návrhu. Veľmi ma teší, že vďaka jej práci bolo možné dosiahnuť dohodu už v prvom čítaní.
<P>
V súčasnosti ešte nevieme povedať, ktorá technológia je pre trvalo udržateľnú mobilitu najlepšia. Ak si prečítate noviny alebo pozriete televíziu, každý deň sa môžete stretnúť s inými závermi. Niektorí hovoria o palivových článkoch, iní zasa o automobiloch na elektrický pohon a ďalší spomínajú inovačné vysokovýkonné batérie. Vodíkovému pohonu konkuruje mnoho ďalších alternatív, prinajmenšom elektrické motory a palivové články.
<P>
Našou úlohou je stanoviť bezpečnostné nariadenia pre tieto sľubné technológie a zároveň si zachovať prísnu technologickú neutralitu. Vodík samozrejme patrí medzi tieto technológie. Vodík dokáže nahradiť konvenčné palivá a dosiahnuť rozsiahle zníženie škodlivých vplyvov cestnej dopravy na životné prostredie. Chcel by som však v zátvorkách dodať, že všetky tieto úvahy budú mať zmysel jedine vtedy, ak sa nám podarí vyrábať vodík spôsobom, ktorý bude ohľaduplný voči životnému prostrediu. Ak sa pri výrobe vodíka bude používať "špinavá" energia, potom bude jediným výsledkom týchto krokov iba presunutie daného problému.
<P>
Toto navrhované nariadenie začlení vozidlá na vodíkový pohon do európskeho systému typového schvaľovania. Tým sa dosiahne, že k vozidlám na vodíkový pohon sa bude pristupovať rovnako ako k vozidlám na tradičný pohon, t. j. že pre územie celej Európskej únie bude potrebné iba jedno povolenie. Postup vydania povolenia je menej ťažkopádny a oveľa menej nákladný. Výrobcovia môžu vybaviť všetky formality v jedinom styčnom bode, čím dosiahnu výrazné úspory. Dosiahne sa tým vyššia konkurencieschopnosť európskeho priemyslu a menšie administratívne zaťaženie.
<P>
Vodík má iné vlastnosti než konvenčné palivá, akými sú benzín alebo nafta, preto je prioritou tohto návrhu stanoviť potrebné bezpečnostné požiadavky. Musíme predovšetkým zabezpečiť, aby bolo uskladnenie vodíka v automobiloch absolútne bezpečné. Týmto nariadením sa dosiahne, že všetky vozidlá s vodíkových pohonom, ktoré sa budú pohybovať po cestách Európskej únie, budú rovnako bezpečné, ako vozidlá s konvenčným pohonom. Dúfajme, že sa nám tým zároveň podarí zvýšiť dôveru verejnosti v neznáme nové technológie. Tento návrh tiež zavádza systém identifikácie vozidiel, aby ich záchranné služby mohli jednoducho rozoznať.
<P>
Úzka spolupráca medzi Parlamentom, Radou a Komisiou mala pozitívny vplyv na výsledok rokovaní, a preto môžem iba súhlasiť so všetkým navrhovanými úpravami, ktoré pripravila vaša spravodajkyňa, pani Weisgerberová.
<SPEAKER ID="040" NAME="Anja Weisgerber">
spravodajkyňa. - (DE) Vážená pani predsedajúca, vážený pán komisár, vážené dámy, vážení páni, zásoby fosílnych palív sú vyčerpateľné. Dopyt po nich rastie a tlačí ceny nahor - môžeme sa o tom každodenne presvedčiť na čerpacích staniciach. Očakávanie, že zásoby ropy, zemného plynu a uhlia sa v budúcnosti vyčerpajú, je jedným z dôvodov rastúcich cien. Z toho dôvodu potrebujeme začať okamžite skúmať technológie, ktoré by mohli v budúcnosti nahradiť fosílne palivá.
<P>
Jednou z alternatív - pričom pán komisár veľmi správne zdôraznil, že ide len o jednu z viacerých možností, v každom prípade však ide o alternatívu - je vodíková technológia. Vozidlá na vodíkový pohon ešte prirodzene nie sú pripravené vstúpiť na trh, pripravuje sa však niekoľko projektov, ktoré sa túto situáciu chystajú zmeniť. Len nedávno sa s veľmi pozitívnou hodnotiacou správou podarilo dokončiť "diaľničný" projekt Európskej únie.
<P>
Ministri EÚ zodpovední za výskum vytvorili vo februári dlhodobé verejno-súkromné partnerstvo s cieľom pripraviť v období rokov 2015 až 2025 vstup vodíkových technológií a technológií založených na palivových článkoch na trh. Do tohto výskumného programu sa v najbližších niekoľkých rokoch plánuje investovať približne 940 miliónov EUR, pričom každá strana tohto partnerstva - verejné orgány aj súkromní investori - prispeje jednou polovicou tejto sumy.
<P>
Môžeme vidieť, že sa skutočne pripravuje pôda pre vstup vozidiel s vodíkovým pohonom na trh. Skutočnosť, že cena palivových článkov je v súčasnosti ešte stále vysoká, nemôže byť chápaná ako argument proti vodíkovej technológii, pretože podobným vývojom prechádzajú všetky technológie budúcnosti. Prvý digitálny fotoaparát s rozlíšením 0,5 megapixela bol pred mnohými rokmi vyvinutý pre vesmírne cestovanie a jeho cena bola približne 10 miliónov EUR. Dnes však už takmer každý vlastní digitálny fotoaparát.
<P>
Súčasné nariadenie poskytne v budúcnosti harmonizované technické predpisy pre prvé schválenia vozidiel s vodíkovým pohonom v celej Európe. Zjednotené kritériá majú kľúčový význam pri podpore tejto technológie a zachovaní vysokej úrovne bezpečnosti a environmentálnej ochrany.
<P>
Vozidlá s vodíkovým pohonom v súčasnosti nie sú zahrnuté v systéme typového schvaľovania Európskej komisie, takže členské štáty môžu pre tento typ vozidiel vydávať jednorázové povolenia. V niektorých členských štátoch sa tak deje, v iných je však táto oblasť úplne neznáma. Pri vydávaní povolení pomocou tohto postupu existuje riziko, že každý členský štát si stanoví svoje vlastné podmienky pre vydanie povolenia, čo by spôsobilo narušenie vnútorného trhu. Znamenalo by to vysoké náklady pre výrobcov a bezpečnostné riziká.
<P>
Vodík predstavuje jeden z energetických smerov budúcnosti. Z toho dôvodu je našou úlohou, ktorú si splníme prijatím tohto nariadenia, vytvoriť politické rámcové podmienky pre používanie tejto technológie budúcnosti prostredníctvom vytvorenia jednotných kritérií schvaľovania. Som veľmi rada, že sa nám už v prvom čítaní podarilo dosiahnuť dohodu v rámci politických strán, a že spolupráca medzi Radou a Komisiou bola na takej výbornej úrovni. Chcela by som sa za túto vynikajúcu spoluprácu poďakovať tieňovým spravodajcom. Chcela by som tiež osobitne vyzdvihnúť dvoch poslancov - pána Bulfona a pána Mandersa. Vďaka nim bolo možné dosiahnuť dohodu už v prvom čítaní. Naša pozornosť sa zameriavala na otázku označovania vozidiel s vodíkovým pohonom.
<P>
Vozidlá s vodíkovým pohonom sú rovnako bezpečné ako osobné automobily poháňané benzínom alebo naftou. Na základe tohto nariadenia budú musieť absolvovať rovnako prísne bezpečnostné testy ako všetky ostatné vozidlá. Je však zmysluplné, aby záchranné služby, keď dorazia na miesto nehody, dokázali určiť, že ide o vozidlá s vodíkovým pohonom, aby na základe toho mohli zohľadniť určité detaily. Nemalo by to znamenať, že by sa na vozidlá s vodíkovým pohonom malo pozerať zaujato, pretože, ako som už povedala, tieto vozidlá sú rovnako bezpečné, ako vozidlá poháňané tradičnými palivami. Ide o veľmi dôležitú skutočnosť, ktorú by som dnes rada zdôraznila.
<P>
Z toho dôvodu navrhujeme, aby mali vozidlá s vodíkovým pohonom diskrétne označenia na dieloch, ktoré obsahujú vodík. Vďaka spolupráci medzi Komisiou a Radou sa nám podarilo Komisiou navrhovaný text ešte viac vylepšiť a nahradiť slovo "označenie" slovom "identifikácia", pretože z dlhodobého hľadiska by toto označenie malo a mohlo byť nahradené elektronickou identifikáciou, ktorej súčasťou je aj inteligentný systém núdzového volania nazývaný "e-Call".
<P>
Objavili sa aj niektoré ďalšie otázky. Na záver sa možno ešte v krátkosti vrátim k otázke infraštruktúry vodíkových čerpacích staníc, teraz sa však už teším na vypočutie si živej diskusie a som veľmi zvedavá na vaše postrehy.
<SPEAKER ID="041" NAME="Alojz Peterle">
spravodajca Výboru pre životné prostredie, verejné zdravie a bezpečnosť potravín požiadaného o stanovisko. - (SL) Chcel by som sa poďakovať svojej kolegyni, pani Dr. Weisgerberovej, za jej vynikajúcu správu a vyjadriť svoju spokojnosť s tým, že sa nám s Radou v takom krátkom čase podarilo dosiahnuť taký vysoký stupeň konsenzu. Toto nariadenie nás veľmi presvedčivo stavia na stranu nových energetických a environmentálnych politík, čo bude mať nepochybne pozitívny účinok aj na verejné zdravie. Súhlasím s pánom komisárom, že musíme túto príležitosť naplno využiť. Toto nariadenie je jedným z prvých krokov. Je súčasťou odpovede na súčasné energetické a environmentálne výzvy, v ktorých vodík zohráva jednu z kľúčových úloh. Nemáme pritom na mysli iba vodík samotný, ale vodík ako súčasť väčšieho celku, a taktiež tu nehovoríme o jednotlivých členských štátoch, ale o celej Európskej únii.
<P>
Je veľmi dôležité použiť správnu dynamiku na vytvorenie celého kontextu vykonávania. V tomto kontexte by sme mali zohľadniť tiež všetky skutočnosti, ktoré sú v záujme našich občanov, začínajúc infraštruktúrou. Dynamika rozvoja a predovšetkým problém rýchleho rozvoja nových technológií sú v súčasných energeticky nesmierne náročných podmienkach veľmi dôležité. Vidím významné možnosti uplatnenia nových technológií v tom zmysle, že umožňujú vykonávať decentralizovanú výrobu vodíka. Taktiež, pokiaľ sa použijú spolu so solárnymi technológiami, bude možné rozptýliť výrobu v súčasnosti známych energetických zdrojov a znížiť závislosť od nich. Podľa môjho názoru by Komisia mohla úspešne podporovať a urýchliť vývoj v tomto smere.
<SPEAKER ID="042" NAME="Malcolm Harbour">
v mene skupiny PPE-DE. - Vážená pani predsedajúca, chcel by som sa srdečne poďakovať pani Weisgerberovej, ako spravodajkyni v mene výboru a samozrejme tiež ako členke mojej vlastnej politickej skupiny, ktorá podľa môjho názoru opäť raz ukázala svoje majstrovstvo pokiaľ ide o komplexné a technické spisy, vzhľadom na to, že už v minulosti veľmi účinne pracovala na niekoľkých emisných spisoch ako spravodajkyňa stanoviska. Som však skutočne veľmi rád, že teraz má svoju vlastnú správu, a chcel by som jej zablahoželať k veľkej dôkladnosti, s akou sa zhostila tejto dôležitej úlohy. Vzhľadom na to, že som bol sám spravodajcom pre celkovú smernicu o typových schváleniach, viem si predstaviť, koľko práce si táto správa vyžadovala.
<P>
Chcel by som sa tiež poďakovať pánovi Günterovi Verheugenovi a jeho tímu v rámci Komisie za veľmi rýchle napredovanie a včasné predloženie tohto dôležitého návrhu, ktorý účinným spôsobom zakomponuje do hlavnej smernice o typových schváleniach konkrétne požiadavky pre vozidlá s vodíkovým pohonom. Myslím si, že sa tým ukazuje skutočná dôležitosť tohto spoločného rámca pre typové schvaľovanie motorových vozidiel, ktorý sa nám podarilo vytvoriť, a vďaka ktorému môžeme pružne reagovať a zakomponovávať doň tieto nové vývojové trendy.
<P>
V tejto súvislosti by som chcel iba zdôrazniť to, čo tu už spomenulo mnoho mojich kolegov, predovšetkým však z môjho vlastného pohľadu, vzhľadom na to, že som ako poslanec tohto Parlamentu pracoval s Komisiou na skupine CARS 21, ktorá bola vytvorená s cieľom vypracovať konkurenčnú stratégiu pre automobilový priemysel pre 21. storočie - to je aj význam skratky CARS 21 - pričom tento návrh je očividne návrhom 21. storočia. Dôležité však je, že poskytuje výrobnému priemyslu - a nielen veľkým výrobcom, ale aj mnohým podnikom, ktoré pôsobia v oblasti vývoja systémov a komponentov, ktoré pomôžu posunúť vývoj vozidiel s vodíkovým pohonom dopredu - jasný legislatívny rámec, v rámci ktorého môžu v súčasnosti pracovať. Nemusia naňho čakať. To je skutočne veľká výhoda a znamená to, že budeme mať pre celú Európu jeden zjednotený rámec - jeden rámec - a to znamená, že ak niekto potom splní tieto požiadavky, bude môcť svoje vozidlá predávať aj všade inde.
<P>
To však samo osebe nestačí, a preto som veľmi rád, že pani Anja zahrnula do svojej správy aj konkrétnu požiadavku na Komisiu, aby vyhlásila: "Chceme vytvoriť z bezpečnostných požiadaviek pre vozidlá s vodíkovým pohonom globálne požiadavky". Na celom svete sa v súčasnosti pracuje na normách pre vozidlá s vodíkovým pohonom. Teraz je skutočne ten pravý čas, aby sme túto otázku posunuli globálnej pracovnej skupine pre motorové vozidlá, pretože by bolo skutočne vhodné, keby sme tento súbor globálnych noriem pre vozidlá s vodíkovým pohonom mali k dispozícii čo najskôr. Zároveň však chceme, aby mala Európa vedúce postavenie pri vývoji týchto technológií. Oba tieto ciele môžeme na základe tohto návrhu dosiahnuť.
<SPEAKER ID="043" NAME="Wolfgang Bulfon">
v mene skupiny PSE. - (DE) Vážená pani predsedajúca, vážený pán komisár, vážené dámy, vážení páni, jednotný celoeurópsky postup pri vydávaní povolení pre vozidlá s vodíkovým pohonom by pomohol prekonať prinajmenšom jednu prekážku vývoja ekologických foriem mobility. V oblasti miestnej verejnej dopravy už v súčasnosti existuje niekoľko sľubných projektov, čo znamená, že sériová výroba automobilov s vodíkovým pohonom na seba už skutočne nenechá dlho čakať. Musíme sa však pýtať na to, akým spôsobom sa bude tento vodík získavať. To, či bude konečný výsledok pokiaľ ide o emisie CO2 priaznivý, závisí do veľmi veľkej miery od spôsobu, akým sa bude vodík v budúcnosti vyrábať. Bude úplne nezmyselné, ak sa pri výrobe vodíka dostane do ovzdušia ešte viac CO2, než sa ušetrí vďaka vodíkovému pohonu. Zároveň však musíme zabezpečiť, aby bola vytvorená a vybudovaná vhodná infraštruktúra vodíkových čerpacích staníc, pretože aj vozidlá s vodíkovým pohonom potrebujú tankovať. Je to predovšetkým výzva pre členské štáty.
<P>
Jasné usmernenia v tejto správe vytvárajú právny rámec, ktorý podporuje ďalší rozvoj tejto sľubnej technológie, ale aj mnohých ďalších inovácií. Predseda tejto snemovne, pán Pöttering, hovoril o vozidlách na vodíkový pohon zo svojej vlastnej skúsenosti. Možno by stálo za úvahu využiť tieto jeho skúsenosti pri úprave parlamentného vozového parku - v každom prípade ide o návrh, ktorý stojí za úvahu.
<P>
Nakoniec by som sa chcel čo najsrdečnejšie poďakovať pani Weisgerberovej sa jej príjemnú spoluprácu pri príprave a vypracovávaní tejto správy.
<SPEAKER ID="044" NAME="Vladko Todorov Panayotov">
v mene skupiny ALDE. - (BG) Zahrnutie vozidiel s vodíkovým pohonom do celkového normatívneho rámca Európskeho spoločenstva má nesmierne veľký význam, pretože súčasné zákonné postupy pre typové schvaľovanie nezaručujú vozidlám identickej kvality vstup na celý trh Európskej únie.
<P>
Prijatie nariadenia Európskej únie by zaručilo, že všetky vozidlá s vodíkovým pohonom uvoľnené na trh by boli vyrábané, testované a označované v súlade so spoločnými štandardmi, a že ich úroveň bezpečnosti by bola minimálne na tej iste úrovni, ako v prípade vozidiel na konvenčný pohon. Spoločné nariadenie by zároveň zaručilo zjednotenie úsilia zameraného na zavedenie vodíka ako paliva energeticky udržateľným spôsobom, t. j. aby sa jeho zavedením ako paliva pre motorové vozidlá dosiahla pozitívna celková environmentálna rovnováha. Celoeurópske nariadenie by malo tiež stanovovať spoločné požiadavky pre monitoring týchto motorových vozidiel a pre potrebnú infraštruktúru - čerpacie stanice.
<P>
Prijatie nariadenia Európskej únie by zároveň zaručilo uplatňovanie spoločných noriem pre výrobu a používanie vozidiel s vodíkovým pohonom vyrobených v tretích krajinách - Spojených štátoch, Ázijskom hospodárskom spoločenstve - a pomohlo by ochrániť európske záujmy.
<P>
Dovoľte mi tiež upozorniť, že v prípade nedostatočnej aktivity na úrovni Európskej únie pristúpia členské štáty k prijatiu svojich vlastných noriem pre vozidlá s vodíkovým pohonom, ktoré sa budú navzájom odlišovať. Táto situácia by mala nepriaznivý vplyv na spoločný trh a na šetrenie nákladov z rozsahu výroby, a spôsobila by tiež oneskorenie vo vývoji týchto vozidiel.
<P>
V súčasnosti, keď pre každý typ vozidla a jeho uvoľnenie na trh Európskej únie postačuje iba jedno jediné povolenie, by členské štáty mali sprístupniť svoje trhy vozidlám s vodíkovým pohonom. Schválenie tohto nariadenia urýchli zavedenie tejto ekologickej technológie na pohon vozidiel, čo následne umožní rýchlejší nástup environmentálnych výhod plynúcich z používania vozidiel s vodíkovým pohonom.
<P>
V neposlednom rade by sa tým vytvoril nový stimul pre výrobu vozidiel s vodíkovým pohonom, materiálov potrebných na ich výrobu a prostriedkov na ich kontrolu, čo by prispelo k rýchlejšiemu zavedeniu vodíkovej technológie v krajinách Európskej únie.
<SPEAKER ID="045" NAME="Leopold Józef Rutowicz" LANGUAGE="PL">
Vážená pani predsedajúca, vážený pán komisár, príchod vozidiel s vodíkovým pohonom bude mať vplyv na ochranu zdravia a životného prostredia a tiež na skleníkový efekt, a vzhľadom na nedostatok tradičných uhľovodíkových palív má taktiež politický a hospodársky význam. Hlavný krok, ktorý musíme podniknúť, aby sa tieto vozidlá mohli objaviť na našom trhu, je vypracovať smernicu o typovom schvaľovaní motorových vozidiel s vodíkovým pohonom. V súvislosti s návrhom smernice a jeho pozmeňujúcimi a doplňujúcimi návrhmi by som chcel uviesť dve poznámky.
<P>
Po prvé, v návrhu sa nevyžaduje, aby sa v rámci výkonu typového schvaľovania kontrolovali aj pokyny pre servis a používanie. Vodíkové palivo predstavuje vďaka svojej vysokej energetickej hodnote obzvlášť nebezpečný produkt, pričom vodiči s ním prídu do kontaktu po prvýkrát.
<P>
Po druhé, stanoviť v návrhu termín preskúmania jeden rok po jeho vstupe do platnosti s cieľom zhodnotiť závery súvisiace s fungovaním tejto smernice a ďalších medzinárodných noriem v tejto oblasti.
<P>
Skupina Únia za Európu národov podporuje uzákonenie tejto smernice. Chcel by som sa pani Weisgerberovej poďakovať za vecnú správu.
<SPEAKER ID="046" NAME="Jaromír Kohlíček" LANGUAGE="CS">
Vážené dámy, vážení páni, po prečítaní dôvodovej správy k diskutovanému nariadeniu som zostal nemilo prekvapený. Vodík totiž umožňuje na jednej strane skladovať energiu a na strane druhej prakticky eliminovať významnú časť emisií. Smernica totiž počíta aj so zaradením do tradičných systémov. Preložené do normálnej reči: ide o využitie vodíka jeho spaľovaním.
<P>
Okrem problému spaľovania zmesi metán-vodík, o ktorom niečo viem, pretože spaľovaním som sa zaoberal vo svojej dizertačnej práci, by bolo pre dosiahnutie čistoty spalín podľa EURO 5 až 6 pre elimináciu oxidu dusíka potrebné pri použití bežných motorov používať aj močovinu.
<P>
Jedným z cieľov Európskej únie je v najbližšej dobe rozšíriť využitie vodíka v doprave. Táto oblasť by mala do roku 2020 zaznamenať dramatický rast. Je pravda, že technické problémy spojené so skladovaním a manipuláciou s vodíkom si vyžadujú jasné a jednotné predpisy vrátane označenia systémov, ktoré s vodíkom pracujú. V tomto s pani spravodajkyňou úplne súhlasím. Okrem toho by som ešte rád poznamenal, že v mnohých krajinách platí zákaz parkovania vozidiel vybavených tlakovými nádobami v uzatvorených, predovšetkým podzemných garážach. Aj z toho dôvodu je jednoduché označovanie nevyhnutnosťou.
<P>
Palivové vodíkové články predstavujú jeden zo sľubných experimentálnych pohonov vozidiel. Už dlhšiu dobu sa v mnohých mestách Európskej únie prevádzkuje skupina autobusov, ktoré využívajú tento zdroj energie. Verím, že pripravené a diskutované nariadenie umožní zjednotenie základných požiadaviek na technické vybavenie motorových vozidiel s vodíkovým pohonom. Dúfam, že sa tým lepšie vymedzí priestor pre ďalší rýchly technický rozvoj a prevádzkové overenie jednotlivých prvkov vodíkového systému vozidiel. Tým sa výrazne urýchli praktické využitie predovšetkým palivových článkov a vodík nebude vo väčšej miere využívaný v takzvaných tradičných systémoch, t. j. spaľovacích motoroch, čo je podľa môjho názoru nezmyselné. S touto výhradou tento dokument v mene celej skupiny GUE/NGL vrelo odporúčam na schválenie.
<SPEAKER ID="047" NAME="Andreas Schwab" AFFILIATION="PPE-DE">
(DE) Vážená pani predsedajúca, vážený pán komisár, vážené dámy, vážení páni, správa pani Weisgerberovej je dokonalým príkladom spôsobu, akým sa európska politika prispôsobuje zmenám na trhu a napreduje rýchlymi krokmi k vytvoreniu proaktívnych štandardov a právnych základov pre technologické inovácie. Rada sa plánuje touto normalizáciu zaoberať o niekoľko mesiacov a na základe toho vyvodiť závery. V tejto diskusii bude znova zohrávať úlohu otázka toho, ako rýchlo budú tieto normy reagovať na technologický pokrok, ako rýchlo budú na tento technologický pokrok reagovať zákonodarcovia, a ako rýchlo sa dokážu tieto normy prispôsobiť ekonomickej realite. Domnievam sa, že táto správa o typovom schvaľovaní vozidiel s vodíkovým pohonom urobí z Európy priekopníka zjednotenej regulačnej platformy pre vývoj vozidiel s vodíkovým pohonom.
<P>
To, že nebolo ešte stále rozhodnuté, či bude pri používaní vodíka ako paliva dodržaná zásada trvalej udržateľnosti, a či bude tento postup udržateľný aj z ekologického hľadiska, je skutočne pádnym argumentom. Na druhej strane však túto možnosť ešte nemôžeme ani vylúčiť. Z toho dôvodu si myslím, že prostredníctvom tejto správy vytvárame pre vedúce výskumné inštitúty na európskom vnútornom trhu, a predovšetkým pre vedúce podniky, kvalitné základy pre ďalší výskum. Táto skutočnosť je obzvlášť dôležitá vzhľadom na pozadie diskusie o politike CO2 pre motorové vozidlá a túžbe dosiahnuť vyšší stupeň rôznorodosti pokiaľ ide o rôzne technológie, aby sme v konečnom dôsledku mohli s určitosťou stanoviť, ktoré vozidlo a ktorá technológia výroby motora je najvhodnejšia z pohľadu životného prostredia a ľudí.
<P>
Myslím si, že túto správu by sme mali zvlášť privítať z hľadiska vnútorného trhu, pretože skutočne integrovaný vnútorný trh sa nám podarí vytvoriť jedine pomocou harmonizácie typového schvaľovania vozidiel s vodíkovým pohonom v rôznych členských štátoch, čo nám umožní do najvyššej možnej miery využiť synergické efekty tohto trhu. Ako tu bolo už skôr spomínané, akékoľvek celosvetové schvaľovanie by malo byť samozrejme tiež založené na tomto základe. Dúfajme, že sa nám všetky tieto skutočnosti podarí správnym spôsobom zohľadniť. Prajem nám k tomu veľa úspechov!
<SPEAKER ID="048" NAME="Arlene McCarthy" AFFILIATION="PSE">
Vážená pani predsedajúca, chcela by som sa poďakovať našej spravodajkyni, pani Weisgerberovej, a tieňovým spravodajcom za prípravu tejto správy a za dosiahnutie veľmi dobrej dohody s Radou a Komisiou, pri ktorej sa im zároveň podarilo zachovať priority tohto Parlamentu. V dobe, keď sa ceny ropy v Európe zdvojnásobili a európski občania a ľudia na celom svete sú čoraz viac znepokojení účinkami klimatických zmien, je jasné, že potrebujeme novú nádej pre palivá budúcnosti.
<P>
Tento celoeurópsky právny predpis o vozidlách s vodíkovým pohonom môže vydláždiť cestu pre masovú výrobu týchto automobilov a v nie príliš vzdialenej budúcnosti ponúknuť európskym vodičom skutočné alternatívy. Predaj vozidiel s alternatívnym pohonom napríklad len v Spojenom kráľovstve vzrástol z len niekoľko sto kusov v roku 2000 na vyše 16 000 kusov v minulom roku. Vzrástol predaj automobilov na elektrický pohon, ako aj predaj ďalších alternatív, vozidlá s vodíkovým pohonom sa však v súčasnosti nachádzajú ešte len na úplnom začiatku masovej výroby. Myslím si, že tieto nové právne predpisy podporia vývoj týchto vozidiel a zároveň zabezpečia, aby boli spoľahlivé a bezpečné. Očakáva sa, že vďaka tomuto novému právnemu predpisu sa masová výroba v Európe spustí už v roku 2015, pričom do roku 2025 by približne 5 % vozidiel, ktoré sa budú pohybovať po cestách Európskej únie, mali tvoriť vozidlá s vodíkovým pohonom.
<P>
Environmentálne výhody automobilov s vodíkovým pohonom budú závisieť od zdroja energie použitej na výrobu vodíka. Môžu priamo pomôcť pri riešení problému znečistenia ovzdušia spôsobeného benzínom a znížení závislosti od ropy. Problém globálneho otepľovania však pomôžu vyriešiť jedine vtedy, ak sa bude vodík vyrábať trvalo udržateľným spôsobom. Z toho dôvodu silne podporujem pozmeňujúce a doplňujúce návrhy pani Weisgerberovej, ktorých cieľom je zabezpečiť, aby sa vodíkové palivá vyrábali trvalo udržateľným spôsobom a aby sa pri ich výrobe do najvyššej možnej miery využívali obnoviteľné energie.
<P>
Je dôležité upozorniť, že automobily s vodíkovým pohonom môžu byť rovnako bezpečné ako automobily s benzínovým pohonom, záchranné tímy však v prípade nehody potrebujú vedieť o aký druh vozidla ide. Z toho dôvodu pani Weisgerberová zabezpečila, aby mohli záchranné službe tieto vozidlá okamžite identifikovať. Tieto právne predpisy pomáhajú dosiahnuť to, čo môže dosiahnuť iba Európska únia na silnom vnútornom trhu. Zabezpečujú vytvorenie celoeurópskeho trhu tovarov so spoločnými pravidlami a vysokými bezpečnostnými požiadavkami. Práve takýto trh je schopný vyrábať automobily budúcnosti s vodíkovým pohonom. Verím, že práve tieto právne predpisy, ak za nich budeme hlasovať, sú pre dosiahnutie tohto cieľa kľúčové.
<SPEAKER ID="049" NAME="DanutBudreikait" AFFILIATION="ALDE">
(LT) Návrh Komisie o typovom schvaľovaní motorových vozidiel s vodíkovým pohonom má veľmi veľký význam pri riešení problémov súvisiacich s hľadaním alternatívnych palív pre vozidlá, ochranou životného prostredia, klimatickými zmenami a ľudským zdravím. Chcela by som vás upozorniť na niekoľko otázok, ktoré majú pre vývoj vozidiel s vodíkovým pohonom veľký význam.
<P>
Po prvé, hlavným problémom vozidiel s vodíkovým pohonom nie je samotná výroba týchto vozidiel, ale ich tankovanie. V súčasnosti existuje v celej Európe iba 40 vodíkových čerpacích staníc. Vo Francúzsku sa napríklad nachádzajú iba dve takéto čerpacie stanice, v Španielsku iba jedna, a vo všetkých nových členských štátoch, ktoré vstúpili do Európskej únie v období rokov 2004 až 2007, nie je dokonca ani jedna takáto čerpacia stanica. V Spojených štátoch je dostatok vodíkových čerpacích staníc jedine v Kalifornii. Z toho dôvodu súhlasím s rečníkom, ktorý povedal, že je potrebné v čo najkratšom čase vybudovať v celej Európskej únii štandardizovanú sieť vodíkových čerpacích staníc. Bez vhodnej infraštruktúry zostanú vozidlá s vodíkovým pohonom unitárne.
<P>
Po druhé, vodík je iba nositeľom energie, nie je jej zdrojom, a preto je dôležité, aby sa vodíkové palivá vyrábali stabilným a ekologickým spôsobom. Potrebujeme aktívnejšie vykonávať vedecký výskum, ktorý by sa zameriaval na to, aby sme pri výrobe vodíka nemuseli používať fosílne palivá, a ktorý by zároveň ponúkol alternatívne metódy štiepenia vody na vodík a kyslík. Jednou z týchto metód by mohla byť fotolýza, aj keď v tejto oblasti je ešte stále potrebné vykonať dôkladný vedecký výskum. Okrem toho by výroba vodíka, ktorá by nespôsobovala znečistenie, umožnila používať túto metódu aj v odvetviach mimo dopravy.
<P>
Po tretie, súhlasím s návrhom Komisie, aby sa používali zmesi zemného plynu a vodíka, ale len v podobe prechodného paliva, a len v krajinách ktoré majú vybudovanú kvalitnú infraštruktúru zemného plynu. Chcela by som tiež zdôrazniť, že Spojené štáty a Kanada sú na prvom mieste v oblasti vývoja a výroby vozidiel s vodíkovým pohonom, za ktorými tesne nasleduje Japonsko. Ani my by sme nemali ostať príliš pozadu.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Vážená pani predsedajúca, perspektíva budúcnosti s automobilmi s vodíkovým pohonom je skutočne vzrušujúca. Aj keď uplynie ešte veľa času, kým sa bude táto technológia uplatňovať v širšom rozsahu, je nesmierne dôležité, aby sme nariadenia o typovom schvaľovaní týchto vozidiel harmonizovali už teraz.
<P>
Základným cieľom nariadenia, o ktorom dnes diskutujeme, je zavedenie európskych kritérií pre typové schvaľovanie vozidiel s vodíkovým pohonom s cieľom zabezpečiť správne fungovanie trhu. Rozdielne kritériá pre typové schvaľovanie v jednotlivých členských štátoch v súčasnosti brzdia fungovanie tohto trhu, spôsobujú zbytočný nárast výrobných nákladov, ohrozujú bezpečnosť - čo je oblasť, na ktorú nesmieme zabúdať - a vytvárajú veľkú bariéru v rozvoji vodíkovej technológie v Európskej únii. Predovšetkým nesmieme dovoliť, aby nás táto skutočnosť len tak obišla, pretože nádej na nahradenie ropy v odvetví dopravy spočíva, spoločne s biopalivami a elektrickou energiou, vo vodíku. Zrejme najdôležitejšou skutočnosťou však je, že pri spaľovaní vodíka nevzniká oxid uhličitý, t. j. látka, ktorá má ešte stále škodlivé účinky na životné prostredie, ale voda. Logickým výsledkom tejto skutočnosti je zníženie znečistenia ovzdušia a tiež emisií CO2, t. j. dosiahnutie cieľov, ktorým venujeme veľkú časť nášho úsilia, v neposlednom rade aj v rámci fóra Európskeho parlamentu.
<P>
Dosiahnutie všetkých týchto cieľov bude samozrejme závisieť od rozšírenia týchto technológií, ktoré - presne ako správne upozorňuje aj pani spravodajkyňa, ktorej by som chcel zablahoželať k tejto veľmi kvalitnej správe - okrem iného závisí aj od existencie siete vodíkových čerpacích staníc. Tieto čerpacie stanice by mali byť vybudované v rovnakom čase vo všetkých členských štátoch, aby k nim mohol mať prístup každý európsky občan. Dúfam tiež, že výrobcovia automobilov zareagujú na rastúci spotrebiteľský dopyt po vozidlách s vodíkovým pohonom, aby mohol spoločný trh v tejto oblasti fungovať správne.
<SPEAKER ID="051" NAME="Matthias Groote" AFFILIATION="PSE">
(DE) Vážená pani predsedajúca, vážený pán komisár, vážená pani spravodajkyňa, vážené dámy, vážení páni, myslím si, že máme pred sebou dobrý príklad toho, ako je politika schopná konať, pretože povolenia pre typové schvaľovanie vozidiel s vodíkovým pohonom budú v budúcnosti k dispozícii aj napriek tomu, že samotná technológia ešte k dispozícii nie je.
<P>
V tomto Parlamente venujeme veľa času diskusiám o znížení emisií CO2 z vozidiel, predovšetkým nákladných vozidiel. Toto by mohla byť jedna z ciest ako znížiť tieto emisie. Je však dôležité - pričom teraz hovorím v mene Výboru pre životné prostredie, verejné zdravie a bezpečnosť potravín, ktorého som bol tieňovým spravodajcom - aby sme pri výrobe vodíka používali obnoviteľné energie. Zároveň sa tým ponúka príležitosť uskladňovať energiu z obnoviteľných zdrojov, ktorú by sme potom mohli použiť pre automobily. Bol by to krok správnym smerom. Touto témou by sme sa mali naďalej zaoberať aj v budúcnosti.
<P>
Zároveň je však dôležité vybudovať infraštruktúru čerpacích staníc. Môžeme napríklad vidieť, že infraštruktúra pre vozidlá poháňané stlačeným zemným plynom (CNG) má ešte stále veľmi veľké rezervy. Tieto vozidlá už síce sú k dispozícii, ale spotrebitelia, t. j. vodiči, ešte stále váhajú s ich kúpou, pretože nie je zaručená dostupnosť paliva. V budúcich diskusiách sa potrebujeme na túto oblasť zamerať.
<SPEAKER ID="052" NAME="Bogusław Liberadzki" AFFILIATION="PSE">
(PL) Vážená pani predsedajúca, dovoľte mi využiť túto príležitosť, aby som zablahoželal pani spravodajkyni a Komisii k iniciatíve, ktorej cieľom je nájsť nové energetické zdroje pre vozidlá, ako aj nové zdroje na získavanie energie.
<P>
Táto iniciatíva sleduje tri ciele. Prvým je náš pokračujúci odklon od závislosti od ropy. Druhý cieľ súvisí s emisiami CO2. Tretí cieľ, ktorý je skutočne veľmi dôležitý, sa týka stabilizácie a zníženia nákladov súvisiacich s používaním motorových vozidiel pre tých, ktorí ich používajú.
<P>
Podľa môjho názoru pokrýva diskutovaný dokument tri oblasti. Prvou je označovanie vozidiel s vodíkovým pohonom. Druhú tvoria požiadavky na čerpacie stanice (ich rozmiestnenie a vybudovanie). Poslednou, treťou oblasťou, ktorú považujem za dôležitú, je oblasť bezpečného prevádzkovania vozidiel s vodíkovým pohonom. Toto nariadenie v prvom rade vytvára právny rámec, ktorý stanovuje, akým spôsobom by sme mali túto energiu používať, v druhom rade poskytuje požiadavky na infraštruktúru, ktoré zabezpečujú splnenie základných predpokladaných podmienok pre vývoj nových technológií.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) V odvetví dopravy je potrebné vyvíjať vytrvalé úsilie zamerané na uvedenie na trh vozidiel s alternatívnym pohonom, ktoré by prispievali k významnému zlepšeniu kvality ovzdušia v mestskom prostredí.
<P>
Spoločné normy pre schvaľovanie motorov s vodíkovým pohonom sú potrebné z dôvodu zaručenia bezpečnosti pri používania vodíka pre pohon vozidiel. Používaním vodíka ako paliva, buď v podobe palivových článkov alebo v podobe motorov s vnútorným spaľovaním, sa nevytvárajú žiadne emisie uhlíka ani skleníkové plyny. Toto typové schvaľovanie motorových vozidiel s vodíkovým pohonom je založené na špecifikácii a dodržiavaní technických požiadaviek pre komponenty určené na výrobu vozidiel s vodíkovým pohonom.
<P>
Vzhľadom na vlastnosti vodíka si tieto vozidlá vyžadujú osobitný prístup zo strany záchranných služieb. Chcela by som zdôrazniť potrebu investícií zo strany členských štátov do skladovania a distribúcie alternatívnych palív, bez ktorých nebude možné výrazne zvýšiť počet vozidiel, ktoré sú ohľaduplnejšie voči životnému prostrediu.
<SPEAKER ID="054" NAME="Bogusław Liberadzki" AFFILIATION="PSE">
(PL) Vážená pani predsedajúca, vzhľadom na to, že som sa snažil vmestiť do vymedzeného časového limitu jednej minúty, nestihol som spomenúť jeden dôležitý bod, ktorý by som chcel zdôrazniť ako výhodu tohto riešenia. Mám tým na mysli, že s týmto navrhovaným riešením prichádzame v dostatočnom predstihu a vytvárame tak podmienky pre modernosť. Môže to zároveň znamenať stimul pre hľadanie ešte väčšieho množstva technológií, a z toho dôvodu by som chcel vyjadriť svoje uznanie pánovi komisárovi Verheugenovi aj Komisii.
<SPEAKER ID="055" NAME="Günter Verheugen">
podpredseda Komisie. - (DE) Vážená pani predsedajúca, vážené dámy, vážení páni, som veľmi rád, že nám táto diskusia ukázala existenciu širokého konsenzu v mnohých otázkach: po prvé, široký konsenzus v otázke toho, že vodíková technológia predstavuje zaujímavý potenciálny spôsob, ktorý môže prispieť k riešeniu našich energetických problémov. Po druhé, konsenzus o tom, že vodíková technológia predstavuje potenciálne zaujímavú možnosť pre cestnú dopravu. A po tretie to, že veľmi široký konsenzus v otázke vodíkovej technológie vo všeobecnosti je samozrejme zmysluplný jedine vtedy, ak je výsledný celkový ekologický efekt pozitívny, t. j. ak sa vodík bude vyrábať z čistých energetických zdrojov. To je veľmi dôležitý výsledok.
<P>
Chcel by som vám oznámiť, že Komisia venuje osobitnú pozornosť vývoju vodíkových technológií v rámci siedmeho rámcového programu v oblasti výskumu. V rámci spoločnej technologickej iniciatívy sa pre výskum vodíkovej technológie vyčlenilo 800 miliónov EUR. A nielen pre výskum v oblasti vozidiel. Chcel by som sa totiž vyhnúť dojmu, že míňame 800 miliónov EUR len na výskum vodíka ako paliva. Tento výskum tvorí len časť celého projektu. Celkovým zámerom projektu je stanoviť jasné zásady pokiaľ ide o to, do akej miery môže vodík skutočne prispieť k drastickému zníženie emisií CO2, ktoré produkuje naša spoločnosť.
<P>
Spoločne s predsedom tohto Parlamentu, pánom Pötteringom, som mal počas určitej doby možnosť viesť automobil s vodíkovým pohonom. Môj osobný dojem je ten, technické problémy súvisiace s používaním vodíka v automobiloch sú už prakticky vyriešené. Potrebná technológia už teda existuje a je realizovateľná. To, čo nám však absolútne chýba - pričom to tu dnes bolo spomenuté už niekoľkokrát - je potrebná infraštruktúra.
<P>
Viem si predstaviť, že keď už bude tento návrh prijatý a bude priemyslu poskytovať svoju podporu, budeme sa musieť zaoberať aj otázkou, ktorú v tejto diskusii položil pán Bulfon. Ide o otázku, či by subjekty prevádzkujúce veľké vozové parky, ktoré sa používajú predovšetkým lokálne, napríklad Európsky parlament, národné parlamenty, vlády a Európska komisia, nemali ukazovať dobrý príklad len čo to bude možné a prostredníctvom svojich politík verejného obstarávania podporovať uvedenie tohto typu vozidiel na trh. V súčasnosti ide ešte stále iba o fantáziu, je to však niečo, na čo by sme nemali zabúdať, keď nastane vhodná doba.
<P>
Dovoľte mi ešte raz vysloviť svoje poďakovanie pani spravodajkyni za jej skutočne vynikajúcu prácu, ako aj všetkým rečníkom z jednotlivých skupín a výborov, ktorí nám ukázali, že máme spoločnú víziu toho, ako by mohla vyzerať budúcnosť automobilov v Európe.
<SPEAKER ID="056" NAME="Anja Weisgerber">
spravodajkyňa. - (DE) Vážená pani predsedajúca, vážené dámy, vážení páni, ďakujem vám za vaše veľmi zaujímavé prejavy. Chcela by som sa tiež poďakovať tieňovým spravodajcom, Komisii, predstaviteľom Rady a všetkým pracovníkom za ich fantastickú spoluprácu, ktorá bola kľúčom pre dosiahnutie tejto politickej jednoty už v prvom čítaní.
<P>
Ako sme videli, vodík je technológiou budúcnosti. Môže tvoriť súčasť odpovede na výzvy, ktoré so sebou prinášajú klimatické zmeny, a na potrebu zníženia emisií. Vodík predstavuje čistú alternatívu k fosílnym palivám, a v prípade, že sa bude vyrábať z obnoviteľných energií, prípadne z jadrovej energie, je jeho používanie ako nositeľa energie - presne ako to tu už odznelo, vodík je skutočne nositeľom energie - trvalo udržateľné. Toto je smer, ktorým sa musíme v najbližších rokoch uberať.
<P>
Fascinuje ma myšlienka úplne bezrizikového vodíkového cyklu, v ktorom sa bude vodík vyrábať z obnoviteľných energií a následne premieňať do plynného skupenstva. Táto myšlienka je skutočne fascinujúca. Túto technológiu som podporovala dávno predtým, než som vstúpila na pôdu tohto Parlamentu, a zároveň som na nej dlhú dobu dobrovoľne pracovala.
<P>
Dnes sme veci pohli správnym smerom. Vytvorili sme nevyhnutné podmienky pre to, aby sme v budúcnosti mohli mať jednotné nariadenie o typovom schvaľovaní. Zároveň sme ukázali cestu k medzinárodnému nariadeniu o typovom schvaľovaní a stanovili budúci smer výskumu a vývoja.
<P>
Presne ako povedal pán komisár Verheugen, potrebná technológia je v súčasnosti už k dispozícii. Teraz sa musíme zaoberať ďalšími otázkami súvisiacimi s infraštruktúrou. Otázka infraštruktúry čerpacích staníc sa bude riešiť pomocou verejno-súkromného partnerstva. Možno potom zistíme, že nebude dlho trvať, kým sa na našich cestách objavia skutočné vozidlá s vodíkovým pohonom, nielen ich prototypy.
<P>
Ešte raz vám chcem poďakovať za výbornú spoluprácu.
<SPEAKER ID="057" NAME="Predsedajúca">
Rozprava sa skončila.
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="058" NAME="Zita Pleštinská  " AFFILIATION="PPE-DE">
písomne. - (SK) Zásoby surovín na výrobu tradičných uhľovodíkových palív neustále ubúdajú, preto téma výskumu a vývoja nových alternatívnych pohonov v automobilovom priemysle je nanajvýš aktuálna.
<P>
Siedmy rámcový program EÚ vyčlenil 800 miliónov EUR na výskum vodíkovej technológie. Na základe výskumu sa javí vodík ako ideálna alternatíva klasických fosílnych palív. Použitie vodíka ako paliva budúcnosti v cestných vozidlách predstavuje riešenie mimoriadne priaznivé pre životné prostredie. Prináša nulové emisie zlúčenín uhlíka a skleníkových plynov. Prvé prototypy automobilov boli úspešne skúšané už aj v EP.
<P>
Aby bolo možné zabezpečiť fungovanie vnútorného trhu a zároveň poskytnúť vysoký stupeň bezpečnosti obyvateľstva a ochrany životného prostredia, je potrebné stanoviť pravidlá na konštrukciu motorových vozidiel poháňaných vodíkom na celoeurópskej úrovni. Jednotné pravidlá schvaľovania v celej EÚ sú minimálnym predpokladom pre možnosť uvádzania vozidiel na vodíkový pohon na trh. Úspešnosť zavedenia nových technológií závisí aj od včasného vybudovania primeranej siete vodíkových čerpacích staníc.
<P>
Verím, že aj dnešná rozprava zlepší dôveru európskych spotrebiteľov k používaniu nových technológií v automobilovom priemysle a zvýši podiel takto poháňaných vozidiel na európskom trhu.
<P>
Som presvedčená, že iba dobre technicky pripravená EÚ bude úspešná v súťaži s USA, Japonskom a Kóreou, ktoré vyvinuli v tejto oblasti už nemalé aktivity. Z tohto hľadiska považujem túto iniciatívu za veľmi pozitívnu.
<P>
(Rokovanie bolo prerušené o 11.00 hod. a pokračovalo o 11.30 hod.)
