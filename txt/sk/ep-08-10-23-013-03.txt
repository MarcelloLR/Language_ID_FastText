<CHAPTER ID="013-03">
3. Barma
<SPEAKER ID="219" NAME="Predsedajúci">
Ďalším bodom programu je rozprava o šiestich návrhoch uznesení o Barme.
<SPEAKER ID="220" NAME="Zdzisław Zbigniew Podkański" LANGUAGE="PL">
Vážený pán predsedajúci, barmská vojenská junta nedodržala sľuby, ktoré dala medzinárodnému spoločenstvu po takzvanej šafranovej revolúcii. Nezlepšila ani situáciu spoločnosti, ktorá sa búri a dožaduje sa svojich legitímnych práv. Demokraciu a rozvoj nerozdrví brutálne potlačenie rozsiahlych protestov v septembri tohto roku ani hromadné väznenie.
<P>
Barma sa musí priblížiť k dodržiavaniu demokratických zásad a zaistiť slobodu prejavu, slobodu združovania a zhromažďovania, systém viacerých strán a oslobodenie politických väzňov. Musí tiež vybudovať nezávislé súdnictvo a odmietnuť etnické čistky. Barma potrebuje pomoc. Viac by sa mala zapojiť OSN, jej generálny tajomník, medzinárodný výbor Červeného kríža, Európska komisia a vlády krajín, ktoré majú vplyv na barmské orgány. V mene Skupiny Únie za Európu národov, za ktorú teraz vystupujem, a v mene autorov by som chcel vyjadriť podporu tomuto uzneseniu, ktoré odporúčam poslancom Parlamentu.
<SPEAKER ID="221" NAME="Marios Matsakis">
autor. - Vážený pán predsedajúci, toto je šieste uznesenie Európskeho parlamentu o Barme za ostatné dva roky, ale zdá sa, že obludná barmská vojenská junta si vôbec nevšimla, čo si EÚ myslí alebo čo hovorí. Bežní občania Barmy medzitým naďalej trpia útlakom, prenasledovaním a biedou, pričom to všetko je výsledkom brutálneho, anachronického a hanebného postoja, ktorý zaujal obmedzený vojenský režim ovládajúci túto krajinu. Samozrejme, diktátori naďalej bohatnú a vedú rozhadzovačný život na úkor utrpenia svojich občanov.
<P>
Zdá sa, že uznesenia majú slabý účinok na týchto armádnych zločincov, a podľa môjho názoru je najdôležitejším dôvodom skutočnosť, že krajiny ako Čína, India a Rusko pokračujú v hospodárskej a politickej podpore Barmy. Zdá sa mi, že svoju pozornosť by sme teraz mali nasmerovať nie na Barmu samotnú, ale na tieto tri krajiny. Mali by sme im dať jasne najavo, že musia zastaviť podporu krutých a tupých vojenských generálov Barmy, inak výrazne a nezvratne utrpia vzťahy týchto krajín s EÚ.
<SPEAKER ID="222" NAME="Józef Pinior">
autor. - (PL) Vážený pán predsedajúci, Barma je už takmer stálou témou rozpráv v tomto Parlamente. k situácii v Barme sa vraciame na každom zasadnutí Európskeho parlamentu v Štrasburgu.
<P>
Nadchádzajúce Ázijsko-európske stretnutie (ASEM) je príležitosťou pre Európsku úniu zastúpenú francúzskym predsedníctvom na nastolenie niektorých základných otázok barmským orgánom. Prvou je prepustenie politických väzňov. Podľa organizácie Amnesty International je v Barme momentálne okolo 2 100 politických väzňov. Druhou témou je ukončenie mučenia uväznených ľudí. V Barme vládne stále riziko, že človek bude vystavený mučeniu. Po tretie, barmská armáda by sa mala chovať profesionálne. Musí rešpektovať ľudské práva aj počas vojenského zásahu proti etnickým menšinám, tentoraz predovšetkým proti príslušníkom karenskej skupiny. Európska únia nemôže tolerovať násilie a zločiny proti ľudskosti.
<P>
A nakoniec, politika Európskej únie musí prinášať reálne výsledky. Musíme zvážiť, či sankcie dopadajú viac na barmských vodcov alebo na bežných ľudí. Naša politika musí byť rozumná. Európska únia musí prehodnotiť svoju politiku sankcií voči Barme. Na jednej strane preto musíme trvať na dodržiavaní ľudských práv a demokratických slobôd. Na druhej strane, medzinárodné spoločenstvo musí prijať voči Barme účinnú politiku.
<SPEAKER ID="223" NAME="Raül Romeva i Rueda" LANGUAGE="ES">
Vážený pán predsedajúci, zajtrajšie Ázijsko-európske stretnutie (ASEM) v Pekingu poskytuje výbornú príležitosť zúčastneným vedúcim predstaviteľom štátov alebo vlád Európskej únie opäť raz nastoliť otázku znepokojujúceho stavu ľudských práv v Barme.
<P>
Ako už v liste požiadala organizácia Amnesty International, bolo by úplne vhodné, keby úradujúci predseda Rady Nicolas Sarkozy ako spolupredseda ASEM vyjadril veľmi veľké obavy Európy o viac ako 2 100 politických väzňov a aby tiež požiadal o ich okamžité prepustenie.
<P>
Ďalším zdrojom obáv je terajšia vojenská ofenzíva proti karenskému obyvateľstvu na východe krajiny, kde sa odohrávajú najväčšie vojenské operácie za ostatných 10 rokov. Priamym cieľom operácie je civilné obyvateľstvo a v jej dôsledku už došlo k vnútornému presídleniu 150 000 ľudí. Organizácia Amnesty International v júni 2006 dokázala, že tento spôsob zaobchádzania skutočne predstavuje zločin proti ľudskosti.
<P>
Navyše, ako to okrem iných požadovali organizácie Burma Campaign Spain a Burma Campaign International, o základných politických problémoch sa bude prvýkrát diskutovať počas plánovanej návštevy generálneho tajomníka OSN v decembri. Generálny tajomník už nedávno navštívil túto krajinu pri dvoch príležitostiach po cyklóne Nargis začiatkom tohto roku.
<P>
Určite sme nikdy predtým nemali takú zdanlivo širokú zhodu medzi Európanmi a Ázijčanmi v otázke spájania síl a vyvíjania tlaku na režim, aby prepustil všetkých politických väzňov. Preto je stretnutie, ktoré sa začne zajtra, také veľmi dôležité.
<P>
Poľutovaniahodné je, že OSN tak dlho ignorovala lži barmského režimu a niekedy im dokonca verila, čo dokazuje skutočnosť, že ani po 37 návštevách, ktoré vykonal vyslanec OSN, sa nedal pozorovať žiaden výrazný pokrok.
<P>
Preto musím pridať svoj hlas k tým, ktorí vyzývajú európskych vedúcich predstaviteľov štátov alebo vlád (zjavne bude medzi nimi aj španielsky premiér José Luis Rodríguez Zapatero), ako aj OSN, aby ukázali, že skutočne podporujú zmeny v Barme. Preto je nesmierne dôležité, aby požadovali okamžité prepustenie zadržaných občanov.
<P>
Príležitosť, ktorá je k dispozícii od zajtrajška, nesmieme premeškať a vedúci predstavitelia štátov alebo vlád musia reagovať tak, aby naplnili očakávania.
<P>
Verím, že vedúci predstavitelia štátov alebo vlád, najmä prezident Sarkozy, budú schopní využiť túto príležitosť, že si budú vedomí vážnosti situácie a budú podľa toho konať. Ak chce byť Európska únia skutočne dôveryhodným politickým subjektom so zahraničnou politikou založenou na obrane a podpore ľudských práv a ak nechce budiť dojem, ako sa to často stáva, že jednoducho slúži hospodárskym záujmom veľkých spoločností ako Total a Chevron, potom je toto práve tá správna chvíľa, keď to môže dokázať. Dôveryhodnosť môžeme získať práve v podobných situáciách, ako je táto.
<P>
Od týchto krokoch závisia mnohé životy.
<SPEAKER ID="224" NAME="Colm Burke">
autor. - Vážený pán predsedajúci, zajtrajšok bude poznačený 13. výročím nespravodlivého uväznenia Aun San Su Ťij, ktorá je najváženejšou politickou väzenkyňou v Barme. Toto dobre načasované uznesenie Parlamentu odsudzuje jej pokračujúce zadržiavanie a trvá na jej okamžitom prepustení.
<P>
Zatiaľ posledný päťročný trest domáceho väzenia Aun San Su Ťij bol v máji predĺžený o ďalší rok. Článok 10b barmského zákona na ochranu štátu z roku 1975 stanovuje, že osoba súdená za ohrozovanie zvrchovanosti a bezpečnosti štátu a pokoja ľudí môže byť uväznená najviac na päť rokov. Preto je toto predĺženie väzby nezákonné. Su Ťij strávila z uplynulých 19 rokov viac ako 13 rokov uväznená vo svojom dome v Rangúne.
<P>
Ľutujem aj fakt, že počet politických väzňov v Barme stúpol od šafranovej revolúcie v septembri 2007 z 1 300 na viac ako 2 100. Vojenská junta zjavne nesplnila sľuby, ktoré v tejto súvislosti dala medzinárodnému spoločenstvu.
<P>
Aj keď prepustenie novinárskeho veterána a tajomníka Národnej ligy za demokraciu (NLD) Win Ťina a šiestich ďalších predstaviteľov minulý mesiac bol krok správnym smerom, potrebné sú ďalšie aktivity na oslobodenie barmských politických disidentov.
<P>
Vyzývam generálneho tajomníka OSN, aby presadil druhú návštevu Barmy v decembri bez ohľadu na predbežné podmienky a aby predniesol naliehavú osobnú požiadavku na prepustenie všetkých politických väzňov a na plné zapojenie Národnej ligy za demokraciu do príprav volieb v roku 2010.
<P>
Napokon, vyzývam predstaviteľov na samite ASEM, ktorý sa začína v Číne zajtra, na 13. výročie uväznenia Su Ťij, aby si uvedomili svoju zodpovednosť vo vzťahu k pokračujúcemu útlaku v jednej zo susedných krajín a aby podnikli rozhodné kroky na odsúdenie barmskej vojenskej junty za jej pokračujúce prenasledovanie politických disidentov.
<SPEAKER ID="225" NAME="Esko Seppänen">
autor. - (FI) Vážený pán predsedajúci, pán komisár, Barma vôbec nerešpektuje ľudské práva ani občianske slobody. Ako tu už viacerí rečníci povedali, nie je to prvý raz, čo prijímame stanovisko k nedostatku slobody vyjadrovania, utajovaniu informácií, odopieraniu slobody zhromažďovania, porušovaniu najzákladnejších princípov právneho štátu a zákazu opozície.
<P>
Najhorším nepriateľom barmského ľudu je vedenie jeho vlastnej krajiny, ktoré s podporou armády, silou zbraní a násilím donucuje ľudí, aby sa nechali ovládať monopolom štátu. Vo väzniciach junty držia viac politických väzňov než kedykoľvek predtým. Junta koná proti svojmu ľudu aj tým, že bráni medzinárodnej núdzovej pomoci v prístupe do oblastí zasiahnutých prírodnou katastrofou. Medzinárodné spoločenstvo je bezmocné, keď sleduje barmský ľud trpieť preto, že jeho vodcovia sa síce chovajú represívne, ale zároveň nerobia nič.
<P>
Vo svojom stanovisku vyzývame samit ASEM, nech ostatné krajiny v regióne vyvinú tlak na juntu, aby začala pracovať na prepustení politických väzňov. Keď na tejto požiadavke trváme, sme trochu pokryteckí, pretože vieme, že Barma nie je jediná krajina v tomto regióne, kde sú ľudské práva zašliapavané do blata. Naša skupina podporuje spoločné uznesenie.
<SPEAKER ID="226" NAME="Filip Kaczmarek, v" LANGUAGE="PL">
Vážený pán predsedajúci, pán komisár, rok po brutálnom rozohnaní protestov budhistických mníchov zostáva medzinárodné spoločenstvo rozdelené v otázke, ako postupovať voči jednému z najrepresívnejších režimov na svete. USA a Európa uvaľujú prísnejšie sankcie a nahlas vyjadrujú svoje rozhorčenie nad porušovaním ľudských práv, ako to robíme aj dnes v tomto Parlamente. Na druhej strane, susedia Barmy v regióne, konkrétne krajiny ASEAN, spolu s Čínou, Indiou a Ruskom sa vyhýbajú otvorenej kritike barmského režimu pod zámienkou nezasahovania do vnútorných záležitostí krajiny. Preto by som chcel podporiť to, čo už predtým povedal pán Matsakis. Európska komisia by mala byť odvážnejšia a vzniesť túto otázku otvorenejšie v diskusiách s Čínou, Ruskom a krajinami ASEAN.
<P>
Ďalší problém sa týka konania na úrovni OSN, ktoré sa ukázalo úplne neúčinné. Pred posledným zasadnutím Valného zhromaždenia sa očakával v otázke Barmy prielom. Žiadny prielom sa však nekonal. Európska komisia a členské štáty by mali podniknúť rozhodné kroky, aby dosiahli, že sa v otázke Barmy na medzinárodnej úrovni urobí viac.
<SPEAKER ID="227" NAME="Lidia Joanna Geringer de Oedenberg, v">
mene skupiny PSE. - (PL) Vážený pán predsedajúci, od predchádzajúceho uznesenia Európskeho parlamentu o dramatickej situácii v Barme uplynuli necelé štyri mesiace. Vládnuci vojenský režim nedodržal žiaden zo sľubov, ktoré dal medzinárodnému spoločenstvu po vlaňajšom povstaní. Ak sa situácia v Barme nezlepší, hrozí, že generálny tajomník OSN odvolá svoju decembrovú návštevu. Počet politických väzňov vzrástol na dvetisíc. Stále ich držia v neľudských podmienkach a bez prístupu k lekárskej starostlivosti. Pani Aun San Su Ťij bola uväznená 17 rokov. Je nositeľkou Nobelovej aj Sacharovovej ceny. Barmský režim naďalej obmedzuje základné ľudské práva a slobody vrátane prístupu k nezávislým zdrojom informácií. Karenskú menšinu prenasledujú úrady, a preto hľadá útočisko v Thajsku, kde žije na hranici biedy. To isté platí pre ľudí postihnutých hurikánom. Režim nedovoľuje, aby sa k nim dostala humanitárna pomoc, a tak vystavuje tisíce svojich vlastných občanov riziku smrti hladom.
<P>
Mali by sme od barmských orgánov požadovať, aby odstránili všetky obmedzenia na poskytovanie humanitárnej pomoci a aby v krajine obnovili základné slobody. Potrebné je vyvinúť veľké úsilie, aby sa presadila návšteva generálneho tajomníka OSN v Barme a aby sa Národná liga za demokraciu mohla zapojiť do procesu prípravy volieb v roku 2010. Čína a India by mali vyvinúť politický a hospodársky tlak na barmský režim tak, aby odmietli pomoc barmskej armáde. Medzinárodné spoločenstvo by malo zaviesť hospodárske sankcie a tiež zmraziť aktíva členov vlády a osôb s nimi spätých.
<SPEAKER ID="228" NAME="Kathy Sinnott, v">
mene skupiny IND/DEM. - Vážený pán predsedajúci, Barma je krajina, ktorá sa topí v korupcii. Vo väzniciach je 2 000 politických väzňov, úrady obmedzujú prístup k slobodným médiám a vo výrobe je rozšírené otroctvo. Ľud tejto krajiny potrebuje výraznú pomoc.
<P>
Napriek viac ako 37 návštevám vyslancov OSN za posledných 20 rokov a šiestim uzneseniam v tomto Parlamente neurobila vojenská junta ani jedinú reformu. Súhlasím s pánom Matsakisom, že nie je dobré obracať sa priamo na Barmu. Musíme sa obracať na podporovateľov Barmy a na Čínu ako hlavného podporovateľa, ktorý je najsilnejším hospodárskym a vojenským spojencom. Európsku radu však na olympijských hrách v lete reprezentoval usmievajúci sa pán Sarkozy. Tlačil na najvyšších predstaviteľov Číny, ktorí stáli vedľa neho, vo veci obyvateľov Barmy, Sudánu, ľudu Tibetu a prenasledovaného ľudu samotnej Číny?
<P>
Chcem sa ešte zmieniť o zneužívaní pomoci, ktorá smeruje do Barmy. Stále sa pokúšame posielať tovar priamo obyčajným ľuďom Barmy, avšak tento tovar sa často dostáva k chránencom barmskej vlády, ktorí ho ďalej predávajú za vysoké ceny.
<SPEAKER ID="229" NAME="Paulo Casaca" AFFILIATION="PSE">
(PT) Vážený pán predsedajúci, pán komisár, zajtrajšok bude poznamenaný 13. výročím nespravodlivého uväznenia barmskej predstaviteľky Aun San Su Ťij. Preto je to vhodná chvíľa pre Európsku úniu a úradujúceho predsedu Rady, ktorý je v Pekingu na Ázijsko-európskom stretnutí, aby veľmi oficiálne vyhlásil, že situácia v Barme je neprijateľná, aby vyvinul potrebný nátlak, najmä na Čínu, ako to už navrhli viacerí poslanci, aby nasledoval príklad USA z roku 2003 a odmietol dovoz oblečenia vyrobeného v biednych, otrockých podmienkach. Navyše je potrebné zaviesť sankcie, ktoré by boli úplne prehľadné a dôsledné. Ak by sa toto dalo urobiť, verím tomu, že nakoniec by sme uvideli zmeny v situácii Barmy.
<SPEAKER ID="230" NAME="Peter Skinner" AFFILIATION="PSE">
Vážený pán predsedajúci, rád by som poďakoval pánovi komisárovi za to, že nás počúva. Spoločne s kolegami, ako je pani Glenys Kinnocková, sa dlho teším na deň, keď už nebude treba v tomto Parlamente posudzovať uznesenia o ľudských právach v Barme alebo kdekoľvek inde, stále sa však k tomu musíme vracať.
<P>
Môžem iba súhlasiť so všetkými kolegami v Parlamente, že keď sa znovu a znovu pozeráme na pokusy urobiť zmeny v Barme, nevidíme nič, len neúspech. Musíme demaskovať tie krajiny, ktoré pomáhajú skorumpovaným režimom a podporujú ich prostredníctvom obchodu. Už sme oznámili názvy niektorých z týchto krajín a mali by sme na európskej úrovni urobiť viac pre to, aby ich odhalenie viedlo k reálnym zmenám. Potrebujeme vidieť v Barme zmeny, ktoré by viedli k slobode zhromažďovania a združovania, k oslobodeniu väzňov svedomia a k úplnej premene na demokraciu s viacerými stranami. Videli sme koniec júnt v Európe. Chceme, aby svet videl koniec junty v Barme.
<SPEAKER ID="231" NAME="Zbigniew Zaleski" AFFILIATION="PPE-DE">
- (PL) Vážený pán predsedajúci, ak budú úradom oponovať iba jednotlivé, osamotené hlasy, sotva ich bude počuť. Ak však svoje hlasy pozdvihnú všetci poslanci tohto Parlamentu a pridajú sa k nim podobné hlasy v ďalších štátoch, potom si občania krajín vystavených útlaku uvedomia, že stojí za to povedať pravdu a postaviť sa proti takýmto režimom. Uvedomia si, že ich úsilie môže priniesť výsledky, a to posilní ich morálku. To je však aj otázka vhodných opatrení, ktorými treba doplniť slová, aby junta videla, že nemá zmysel pokračovať v útlaku až do trpkého konca, pretože na to doplatí celý národ a aj samotné štátne orgány. Treba preto podniknúť dve rozhodné akcie a sledovať ich do konca. Som presvedčený, že pravda zvíťazí a že keď bude viac ľudí v Barme hovoriť pravdu, získajú silu.
<SPEAKER ID="232" NAME="Gerard Batten" AFFILIATION="IND/DEM">
Vážený pán predsedajúci, začiatkom tohto roku sme videli neschopnosť barmskej vlády vyrovnať sa s následkami prírodnej katastrofy v tejto krajine. Keď berieme do úvahy množstvo peňazí, ktoré armáda míňa na svoje udržiavanie, a to, ako má pevne v rukách život celej krajiny, človek by prinajmenšom očakával, že bude schopná reagovať na potreby vlastných ľudí počas humanitárnej krízy. Nebola schopná, pretože nemá žiadnu reálnu funkciu s výnimkou udržiavania svojej vlastnej existencie a pevného držania moci.
<P>
Aby som sa vrátil k tomu, o čom som hovoril vo svojich predchádzajúcich poznámkach o Kongu, som zvedavý, koľko členov junty má účty v západných bankách a užíva si nákupné výlety do Londýna, Paríža a Ríma. Demokratické krajiny by mohli priamo ukázať svoju podporu barmskému ľudu tak, že by členom junty zakázali vstup, kým sa v Barme nezačnú rešpektovať ľudské práva a demokracia.
<SPEAKER ID="233" NAME="Justas Vincas Paleckis" AFFILIATION="PSE">
(LT) Sledujem túto diskusiu so záujmom a chcel by som upozorniť na dve skutočnosti. Myslím si, že pán Matsakis celkom správne zdôraznil, že kľúč k situácii v Barme leží v Moskve a najmä v Pekingu a Dillī. Potrebné je zvýšiť tlak nielen na Barmu, ale aj na tieto ďalšie krajiny. Po druhé, poznámka pána Piniora je veľmi dôležitá a ja s ním z celého srdca súhlasím - že musíme sledovať, ako tento tlak na Barmu a sankcie voči nej pôsobia na juntu a ako na obyčajných ľudí. Chcel by som požiadať Európsku komisiu o analýzu toho, aký bude nepriaznivý vplyv všetkých týchto krokov na konanie junty a aký na ľudí. Zdá sa mi, že treba povzbudiť Barmu, aby sa otvorila zvyšku sveta všetkými možnými spôsobmi. Až potom bude táto krajina schopná vydať sa na cestu k demokracii.
<SPEAKER ID="234" NAME="Marios Matsakis" AFFILIATION="ALDE">
Vážený pán predsedajúci, s blížiacim sa záverom tejto rozpravy o ľudských právach tu v Štrasburgu stojí za zmienku, že život sa vracia späť do normálu. Prítomných je už iba zopár svedomitých a odhodlaných kolegov spolu s predstaviteľmi Komisie (sme vďační, že Komisia má vždy svojich zástupcov pri týchto rozpravách) a, samozrejme, nie je tu žiaden predstaviteľ Rady. Mali by sme byť všetci vďační za to, že na nás nespadla strecha. Dúfajme, že ani nikdy nespadne.
<SPEAKER ID="235" NAME="Andris Piebalgs">
člen Komisie. - Vážený pán predsedajúci, rád by som na úvod pripomenul, že reakcia Komisie na cyklón vlani v máji bola rýchla a zásadná. Poskytli sme humanitárnu a potravinovú pomoc a pracovali sme prostredníctvom mechanizmu civilnej ochrany v spolupráci s členskými štátmi EÚ.
<P>
Teší nás aktívna úloha organizácie ASEAN pri koordinácii medzinárodného úsilia. Komisia financovala najväčšiu časť potrieb, pričom hodnotenie robili spoločne ASEAN, OSN a vláda. Humanitárna núdzová pomoc sa ešte neskončila, ale teraz sa už budeme pozerať aj na otázky obnovy. Najpozoruhodnejšími počas tohto obdobia boli prejavy solidarity medzi občanmi, miestnymi mimovládnymi organizáciami a mjanmarským Červeným krížom. To je jasným signálom, že vzdávať sa občianskej spoločnosti nie je riešenie.
<P>
Treba riešiť nasledujúce problémy:
<P>
Po prvé, musíme znížiť izoláciu obyvateľov Barmy. Treba posilniť občiansku spoločnosť. Komisia je spoluorganizátorom konferencie o úlohe občianskej spoločnosti v Mjanmarsku, ktorá sa bude konať 29. októbra v Bruseli.
<P>
Po druhé, musíme nechať otvorené všetky možné komunikačné kanály s vládou. Na samite ASEM, ktorý sa uskutoční v Pekingu 26. októbra, by mal vystúpiť pán predseda Barroso. Navyše, Komisia nadviazala pracovné vzťahy s príslušnými ministerstvami v otázkach zdravotníctva, vzdelávania a živobytia.
<P>
Po tretie, musíme zachovávať a posilňovať OSN ako hnaciu silu. Nemáme žiadnu alternatívu k dobrým službám generálneho tajomníka OSN a zvláštneho poradcu OSN Ibrahima Gambariho. Komisia pevne podporuje úsilie osobitného spravodajcu pre ľudské práva v Mjanmarsku pána Tomása Ojeu Quintanu.
<P>
Národné zmierenie si tiež vyžaduje všeobecný dialóg. Ten sa nemôže konať, keď sú politickí aktéri vo väzení alebo v domácom väzení. Naďalej požadujeme prepustenie všetkých, ktorí sú zadržaní z politických dôvodov. Komisia tiež podporuje úsilie Medzinárodnej organizácie práce (MOP) o skončenie praktík nútenej práce, ktorá sa využíva na armádne a infraštruktúrne projekty.
<P>
Komisia využíva všetky svoje kanály na vyjadrenie znepokojenia v súvislosti s nútenou prácou a nerešpektovaním základných slobôd. Ľud Mjanmarska si zaslúži našu pozornosť a pomoc a Komisia bude aj naďalej robiť všetko, čo je v jej právomoci.
<SPEAKER ID="236" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="237" NAME="Sebastian Valentin Bodu  " AFFILIATION="PPE-DE">
písomne. - (RO) Európsky parlament musí prijať jednotné stanovisko odsudzujúce Mjanmarsko, v ktorom sa situácia stáva tragickou, za zločiny proti ľudskosti. Uznávané mimovládne organizácie uvádzajú, že približne 70 000 civilistov bolo nútených opustiť svoje domovy v priebehu posledných šiestich mesiacov, aby unikli systematickému zneužívaniu zo strany vojenskej junty.
<P>
Mjanmarsko má za sebou približne 50-ročnú históriu vojenskej diktatúry a my odsudzujeme skutočnosť, že jeho obyvatelia už pol storočia nemôžu viesť normálny život.
<P>
Vzhľadom na úroveň prenasledovania, mučenia, nútenej práce, konfiškácie pôdy a obmedzovania práva pohybu v Mjanmarsku by orgány krajiny mohli byť ľahko obvinené zo zločinov proti ľudskosti.
<P>
Ako občan Európskej únie, inštitúcie, ktorej základnou zásadou je rešpektovanie ľudských práv, sa domnievam, že je potrebné verejne upozorniť mjanmarské orgány, že rešpektovanie ľudských práv vytvára základňu hospodárskej prosperity v krajine. Prepustenie všetkých politických väzňov v Mjanmarsku na čele s nositeľkou Nobelovej ceny Aun San Su Ťij by bolo zo strany úradov tohto štátu veľmi symbolické a bol by to signál, že sú otvorení medzinárodnému dialógu a že nemajú v úmysle byť úplne izolovaní od zvyšku sveta.
<SPEAKER ID="238" NAME="Jules Maaten  " AFFILIATION="ALDE">
písomne. - (NL) Počas nadchádzajúceho samitu ASEM 24. októbra 2008 v Pekingu predstaviteľka barmskej opozície a nositeľka Nobelovej ceny Aun San Su Ťij bude väznená celkovo už presne 13 rokov. Generálny tajomník OSN Pan Ki-mun oznámil svoj zámer v decembri navštíviť Barmu. Naznačil však, že tam pôjde, iba ak bude v Barme možné dosiahnuť výrazný pokrok v oblasti politických a ľudských práv. Ak to nebude možné, bude nútený svoju návštevu odložiť. Nadchádzajúci samit ASEM je výbornou príležitosťou vyvinúť na Barmu intenzívny tlak, aby bez meškania splnila podmienky OSN a tým urýchlila prípravu návštevy Pana Ki-muna.
