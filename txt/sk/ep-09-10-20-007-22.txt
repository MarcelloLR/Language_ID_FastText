<CHAPTER ID="007-22">
22. Hodnotiaci mechanizmus na monitorovanie uplatňovania schengenského acquis (
<SPEAKER ID="136" NAME="Karel De Gucht">
člen Komisie. - (FR) Vážený pán predsedajúci, včera môj kolega podpredseda Komisie pán Barrot zdôraznil, že cieľom návrhov je komunitarizovať hodnotiaci mechanizmus a zvýšiť jeho účinnosť pri zachovaní vzájomnej dôvery medzi členskými štátmi.
<P>
Komisia je presvedčená, že Parlament by mal byť zapojený do hodnotenia Schengenu, čo v súčasnosti tak nie je. Občania musia mať prístup k výsledkom týchto hodnotení.
<P>
V súlade s platnými zmluvami však nie je možné prostredníctvom spolurozhodovania Parlament do tohto procesu zapojiť. Komisia preto stojí za svojimi návrhmi, ktoré vychádzajú z platných zmlúv.
<P>
Keď však Lisabonská zmluva nadobudne platnosť, vec bude znovu otvorená a keď príde čas, Komisia rozhodne, čo považuje za najvhodnejší právny základ pre navrhnutý mechanizmus, a čo najplnšie doň zapojí Parlament.
<P>
Komisia by preto, v závislosti od situácie, mohla predložiť pozmenené a doplnené alebo nové návrhy.
<SPEAKER ID="137" NAME="Carlos Coelho" LANGUAGE="PT">
Oceňujem vysvetlenia, ktoré poskytla Európska komisia, chcel by som však Parlamentu pripomenúť, že už počas rozpravy bolo jasne povedané, že hoci právne služby Európskeho parlamentu uznali legitimitu právneho základu iniciatívy Komisie, tiež povedali, že na základe platnej zmluvy mohla Európska Komisia prijať tú istú iniciatívu na základe právnej formuly, ktorá Európskemu parlamentu prisudzuje spolurozhodovaciu právomoc.
<P>
Keďže sa tak nestalo, navrhujem, aby bola iniciatíva vrátená Výboru pre občianske slobody, spravodlivosť a vnútorné veci, aby mohla Komisia svoju iniciatívu znovu prehodnotiť. Potom môžeme v lehote stanovenej v článku 56 nášho rokovacieho poriadku v Parlamente očakávať predloženie iniciatívy Komisie, ktorá bude rešpektovať spolurozhodovanie a udelí tomuto Európskemu parlamentu právomoc, ktorú si zaslúži, aby sa mohol podieľať na posilňovaní bezpečnosti v schengenskom priestore.
<SPEAKER ID="138" NAME="Predsedajúci">
Ďakujem vám, pán Coelho. Nie je potrebné hlasovať o tejto žiadosti, pretože keď sa Komisia rozhodne zachovať svoj návrh, vracia sa tento návrh automaticky späť do výboru, ako žiadal pán Coelho.
