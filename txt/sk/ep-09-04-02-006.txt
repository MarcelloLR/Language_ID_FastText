<CHAPTER ID="006">
Systém environmentálnej značky Spoločenstva - Dobrovoľná účasť organizácií v systéme Spoločenstva pre ekologické riadenie a audit (EMAS) (rozprava) 
<SPEAKER ID="010" NAME="Predsedajúci">
Ďalším bodom programu je spoločná rozprava o nasledujúcich správach:
<P>
- správa pána Salvatoreho Tatarellu v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady o systéme environmentálnej značky Spoločenstva - C6-0279/2008 - a
<P>
správa pani Lindy McAvanovej v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady o dobrovoľnej účasti organizácií v systéme Spoločenstva pre ekologické riadenie a audit - C6-0278/2008 -.
<SPEAKER ID="011" NAME="Salvatore Tatarella" LANGUAGE="IT">
Vážený pán predsedajúci, dámy a páni, najprv by som rád poďakoval všetkým kolegom, ktorí veľmi účinne spolupracovali pri tvorbe tejto správy: tieňovým spravodajcom z Výboru pre životné prostredie, verejné zdravie a bezpečnosť potravín, českému predsedníctvu, úradníkom Európskej komisie a v neposlednom rade aj obdivuhodným úradníkom zo všetkých politických skupín. Všetkým ďakujem za vynikajúcu prácu. Vďaka ich cennej spolupráci sa nám podarilo dospieť k dohode už v prvom čítaní.
<P>
Keď som v mene Európskeho parlamentu prevzal zodpovednosť za revíziu dokumentov o systéme environmentálnej značky Spoločenstva, snažil som sa o zrýchlenie systému. Nepretržitá aktualizácia environmentálnych požiadaviek týkajúcich sa produktov, ktoré nespĺňajú normy, vháňa spoločnosti do začarovaného kruhu, ktorý zvyšuje všeobecné normy environmentálnej kvality produktov na trhu. Zvýšením výroby a obehu tovaru a služieb označených environmentálnou značkou získame výrazný trvalý a zvyšujúci sa environmentálny úžitok vo forme úspor energie a vody a zníženia znečistenia vzduchu. Environmentálna značka Spoločenstva je dobrovoľná environmentálna značka kvality, ktorej cieľom je podpora distribúcie výrobkov a služieb s malým negatívnym vplyvom na životné prostredie počas celého životného cyklu a poskytovanie presných, nezavádzajúcich a vedecky podložených informácií spotrebiteľom.
<P>
Revízia tohto nariadenia je súčasťou širšieho európskeho akčného plánu pre trvalo udržateľnú výrobu a spotrebu a je úzko prepojená s revíziou nariadenia o EMAS a smernice o ekodizajne výrobkov. Právne predpisy Spoločenstva zabezpečujú revíziu nariadenia tak, že stanovujú, aby sa systém preskúmaval z hľadiska nadobudnutých skúseností a menil s cieľom zvýšenia jeho účinnosti, zlepšenia jeho plánovania a zjednodušenia jeho prevádzkovania. Cieľom značky je viesť spotrebiteľov k výrobkom, ktoré znižujú negatívny environmentálny vplyv. Naše skúsenosti s environmentálnou značkou sú zatiaľ dvojaké. Pozitívne je, že sa čoraz viac spoločností v najrozličnejších odvetviach uchádza o certifikáty kvality. Preto uznávajú selektívnu a hnaciu hodnotu certifikátov kvality, ktoré vítajú spotrebitelia uvedomujúci si spoločenskú zodpovednosť spoločností. Medzi negatívne skúsenosti patrí nedostatočná informovanosť verejnosti o značke, priskoré zastaranie kritérií v dôsledku rýchlych zmien trhu a byrokratický jazyk, ktorý odstrašuje prevádzkovateľov od účasti. Nová environmentálna značka nadobudne nový vzhľad aj obsah. Bude atraktívnejšia a bude zahŕňať aj nové výrobky. Do roku 2015 totiž plánujeme zdvojnásobiť počet skupín, teda zvýšiť ich počet z pôvodných 25 na 40 až 50. Máme naplánované propagačné kampane. Na marketing sme vyčlenili sumu 9,5 milióna EUR a na novú internetovú stránku bolo pridelených 15 000 EUR.
<P>
Tieňových spravodajcov najviac zaujímala a ostatné inštitúcie najviac zjednotila zásada, že environmentálna značka nemá iba certifikovať dosiahnutý výsledok, ale má byť dynamickým a nepretržite sa vyvíjajúcim nástrojom a hnacou silou, ktorá neprestajným vyhodnocovaním referenčných kritérií a stanovovaním nových kritérií na ich základe stále poháňa výrobcov a výrobky k vyšším štandardom environmentálnej kvality. Naším cieľom je zaručiť kontrolu počas celého životného cyklu produktu, čo nám umožní plne zhodnotiť environmentálny vplyv vo všetkých fázach výroby a všetkým prevádzkovateľom v odvetví a aj mimovládnym organizáciám umožní zohrávať aktívnu úlohu v procese revízie kompromisných kritérií.
<P>
(Predsedajúci prerušil rečníka)
<SPEAKER ID="012" NAME="Predsedajúci">
Pán Tatarella, vypočujte ma prosím. Teraz máte priestor päť minút a na konci rozpravy dve minúty, ak si teda miniete sedem minút teraz, nebudete mať na konci rozpravy už žiaden čas. Sám sa však rozhodnete, či chcete teraz minúť sedem minút alebo či miniete tých päť či šesť, ktoré ste už spotrebovali, a necháte si jednu minútu, aby ste mohli reagovať na pripomienky vašich kolegov.
<SPEAKER ID="013" NAME="Salvatore Tatarella" LANGUAGE="IT">
Prijímam váš návrh.
<SPEAKER ID="014" NAME="Linda McAvan">
spravodajkyňa. - Vážený pán predsedajúci, rovnako ako pán Tatarella by som chcela začať poďakovaním ľuďom, ktorí sa podieľali na tom, že sme v prvom čítaní dosiahli dohodu o správe o systéme Spoločenstva pre ekologické riadenie a audit (EMAS). Rada by som poďakovala tieňovým spravodajcom, ktorí tu dnes sú, Komisii, ktorá nám pri dosahovaní dohody veľmi pomohla, a aj českému predsedníctvu, ktoré tu dnes nie je a nemôže si vypočuť moje slová vďaky. Ďakujem aj zamestnancom Parlamentu a skupinám, a mojej asistentke Elisabeth, ktorí sa veľkou mierou pričinili o to, že tu dnes sme. Od momentu, kedy sme začali rokovať, prebiehalo všetko veľmi rýchlo a teda máme dohodu už pred voľbami.
<P>
EMAS je dobrovoľný systém, ktorý poskytuje rámec na pomoc spoločnostiam a organizáciám, ktoré chcú zlepšiť svoje environmentálne vlastnosti. Systém vznikol pred 14 rokmi a dosiahol skromný úspech s približne 4000 účastníkmi, čo v kontexte celej Európskej únie nie je až také ohromujúce číslo. Komisia si stanovila za cieľ zvýšiť počet účastníkov až na 35 000. Je to veľmi ambiciózny cieľ, veď ide o takmer desaťnásobný nárast.
<P>
Myslím, že je správne, aby sme sa snažili o zlepšenie prijatia systému EMAS, lebo v opačnom prípade bude jeho účinok aj naďalej obmedzený. Ak však chceme zvýšiť účinok programu, musíme zachovať aj jeho environmentálnu integritu. Myslím, že dohodou, ku ktorej sme dnes dospeli, sa podarilo dosiahnuť rovnováhu medzi zatraktívnením systému EMAS pre ľudí a zachovaním jeho environmentálnej integrity.
<P>
Urobili sme niekoľko podľa mňa dôležitých zmien, na ktorých sme sa dohodli s Komisiou. Najprv ide o veľmi dôležitú zmenu v celopodnikovom zápise do registra, aby sa spoločnosť alebo organizácia s viac než jedným pracoviskom zaregistrovala iba jedenkrát v jednej krajine. Tento Parlament sa musel registrovať v Luxembursku, vo Francúzsku aj v Belgicku, aby dostal EMAS. Podľa slov zamestnancov Parlamentu to nebola jednoduchá záležitosť. Takáto zmena je teda dôležitá. Urobili sme zmeny aj v zápise zoskupení organizácií jedného sektora do registra, v oblasti zníženia poplatkov a zníženia požiadaviek na podávanie správ pre malé a stredné podniky - myslím si, že systém EMAS je trochu zaťažujúci pre malé organizácie a potrebuje zmenu - a v oblasti lepšieho zjednotenia so systémom ISO 14001. Pre mňa je mimoriadne dôležité zavedenie referenčných dokumentov týkajúcich sa jednotlivých sektorov. Myslím, že Komisia na tom bude veľmi tvrdo pracovať, čo pomôže organizáciám porovnať sa s podobnými organizáciami. Budú zavedené aj nové hlavné ukazovatele výsledkov, ktoré sú veľmi dôležité pre zlepšenie programu a na pomoc ľuďom, ktorí sa na organizácie a spôsob ich fungovania pozerajú zvonka.
<P>
Dúfam, že uvedené zmeny podnietia účasť ľudí na systéme EMAS, lebo som presvedčená, že tento systém je dobrý a mohol by nám pomôcť splniť kritériá udržateľnosti a nie preto, že by som chcela hrať o čísla a vidieť, ako systém EMAS súťaží so systémom ISO.
<P>
Ľudia na celom svete dnes upierajú pohľad na Londýn, kde svetoví čelní predstavitelia rokujú o finančnom útlme a celosvetovej kríze bankového sektora. Bezpochyby sa nájdu ľudia, ktorí sa budú čudovať, prečo tu sedíme a diskutujeme o environmentálnom audite, keď organizácie a spoločnosti pociťujú napätie v oblasti financií. Takýto druh iniciatívy Komisie budú považovať za snahu o odvrátenie pozornosti od problémov, to je však podľa mňa nesprávne. Spolu s mojimi kolegami zo Skupiny socialistov považujem environmentálny program za dôležitú súčasť riešenia finančnej krízy, v ktorej sa nachádzame. Musíme investovať do energie a jej obnoviteľných zdrojov a znížiť negatívne vplyvy na životné prostredie. Aj keď EMAS je iba skromným programom vo veľkom systéme o zmenách klímy, na ktorom pán komisár tvrdo pracoval, podľa mňa zohráva svoju úlohu a pomáha Európskej únii a zvyšku sveta znížiť náš negatívny vplyv na životné prostredie.
<SPEAKER ID="015" NAME="Stavros Dimas" LANGUAGE="EL">
Vážený pán predsedajúci, najprv by som rád poďakoval a zablahoželal spravodajcom pani McAvanovej a pánu Tatarellovi k vynikajúcim správam o navrhovanej revízii environmentálnej značky Spoločenstva a o systéme Spoločenstva pre ekologické riadenie a audit.
<P>
Tieto dve dôležité strategické opatrenia v oblasti ochrany životného prostredia sú neoddeliteľnou súčasťou akčného plánu udržateľnej spotreby a výroby. Je pozitívne, že vieme dosiahnuť dohodu už v prvom čítaní. Poslanci Európskeho parlamentu k tomu prispeli rozhodujúcou mierou a podarilo sa nám zachovať environmentálne ciele návrhu Komisie nedotknuté a zároveň vo viacerých dôležitých bodoch vytýčiť ešte ambicióznejšie ciele.
<P>
Skutočnosť, že sa nám podarilo dosiahnuť dohodu už v prvom čítaní, potvrdzuje vôľu inštitúcií priamo sa zaoberať problémami spôsobenými neudržateľnou spotrebou a výrobou. Revízia systému ekologického riadenia a auditu (EMAS) umožňuje organizáciám a spoločnostiam na celom svete účinnejšie riadiť environmentálny vplyv ich činností. EMAS prispieva k nepretržitému zlepšovaniu environmentálnych vlastností organizácií a spoločností vrátane dodržiavania príslušných predpisov v oblasti ochrany životného prostredia. Organizáciám a spoločnostiam ponúka aj dodatočné výhody - okrem priameho šetrenia financií aj obmedzením byrokratických procesov pri podávaní správ a poskytnutím príslušným orgánom v členských štátoch možnosť poskytovať stimuly.
<P>
Preskúmaný systém nám umožní reagovať na narastajúci dopyt spotrebiteľov po objektívnych, nestranných a spoľahlivých informáciách o environmentálnom vplyve výrobkov, ktoré kupujú. Revidovaný systém nám poskytne možnosť zvýšiť množstvo produktov s environmentálnou značkou na trhu a podporiť spoločnosti pri zlepšovaní ich environmentálnych vlastností. Environmentálna značka im navyše poskytne aj početné konkurenčné výhody vo forme nižších daní, prísnejších environmentálnych noriem, vylúčenia nebezpečných látok a jednoduchších kritérií vzťahujúcich sa na verejné obstarávanie a iné politiky Európskej únie.
<P>
Rozšírený bol aj rozsah revidovaného nariadenia o environmentálnej značke. Nariadenie je teraz pružnejšie a schopné reagovať na nové environmentálne problémy a priority. Nariadenie o environmentálnej značke je rámcovou úpravou, ktorá nestanovuje konkrétne kritériá pre jednotlivé produkty, zabezpečuje však stanovenie environmentálnych kritérií pre vybrané kategórie výrobkov, aby sa logo environmentálnej značky udeľovalo iba najlepším výrobkom v každej kategórii.
<P>
V súčasnosti je na trhu veľké množstvo environmentálnych značiek, obrázkov a textov, ktoré môžu spotrebiteľov miasť, od obrázkov lesov na konzervách obsahujúcich nebezpečné látky až po požiadavky na jedlá s neutrálnou uhlíkovou stopou a dokonca ekologické autá. Preto spotrebitelia netušia, komu majú dôverovať. Kompromisný návrh nariadenia o environmentálnej značke pomôže odstrániť ich pochybnosti.
<P>
Pred určením kritérií a kategórií produktov v oblasti jedál a nápojov bude vykonaná štúdia o pridanej hodnote, ktorú môže značka poskytnúť. Po uskutočnení štúdie a vydaní rozhodnutia Komisie v spolurozhodovacom postupe bude environmentálna značka môcť byť udelená výrobkom s najlepšími environmentálnymi vlastnosťami.
<P>
Som presvedčený, že Parlament plne podporí tento balík návrhov. Environmentálna značka je jedným z mála skutočných a priamych komunikačných kanálov medzi Európskou úniou a jej občanmi o záležitostiach týkajúcich sa ochrany životného prostredia. Vďaka environmentálnej značke sa občania budú vedieť lepšie rozhodovať medzi výrobkami a tak sa budú priamo a aktívne podieľať na boji proti neudržateľnej spotrebe.
<P>
Európska komisia môže prijať celé kompromisné balíky návrhov, aby sa dosiahla dohoda o oboch nariadeniach už v prvom čítaní.
<P>
Ešte raz ďakujem obom spravodajcom za ich výbornú prácu.
<SPEAKER ID="016" NAME="Nikolaos Vakalis" LANGUAGE="EL">
Vážený pán predsedajúci, rád by som najprv zablahoželal pánovi spravodajcovi a všetkým, ktorí sa podieľali na rokovaniach s Radou. Text, na ktorom sa Parlament a Rada dohodli, považujem za veľmi vyvážený, čo posilňuje náš arzenál v boji proti zmenám klímy.
<P>
Nepopieram, že som bol trochu sklamaný prvotným znením návrhu Komisie, ktorý nebol dosť ambiciózny, ale hlavne nebol schopný ani len napraviť slabiny, ktoré sa dovtedy objavili pri uplatňovaní systému environmentálnej značky.
<P>
Znenie návrhu, o ktorom budeme hlasovať, však odstránilo moje počiatočné obavy. Aby som bol presný, som spokojný, že taký citlivý sektor ako výroba potravín a výroba krmív bude zahrnutý až po ukončení štúdie o reálnosti stanovenia spoľahlivých kritérií, ktoré pokryjú environmentálne vplyvy jednotlivých výrobkov počas celého životného cyklu.
<P>
S mimoriadnym potešením som si všimol, že Komisia je povinná zaviesť opatrenia na definovanie konkrétnych kritérií udelenia environmentálnej značky pre všetky kategórie výrobkov do deviatich mesiacov od začatia konzultácií o environmentálnej značke s Radou.
<P>
Táto lehota je veľmi dôležitá, pretože v minulosti sme v tomto štádiu zaznamenávali veľké meškanie. Oceňujem, že sú zo systému environmentálnej značky vylúčené rakovinotvorné a jedovaté výrobky a výrobky škodiace životnému prostrediu a vítam aj informáciu o redukcii testovania na zvieratách.
<P>
Pozitívne je aj to, že postup posudzovania a overovania nebol zrušený a teraz je pružnejší než bol. Teším sa aj častým odkazom na malé a stredné podniky, ktoré, ako všetci vieme, sú oporou európskeho hospodárstva najmä počas súčasnej najväčšej hospodárskej krízy za posledné roky.
<P>
Záverom nebudem tajiť, že som dúfal v trúfalejší a odvážnejší postoj v oblasti verejného obstarávania. Obávam sa, že za súčasných okolností dosiahnutý kompromis nepostačuje. Napriek tomu by som chcel opäť zdôrazniť, že sme dosiahli uspokojujúci výsledok.
<SPEAKER ID="017" NAME="Anders Wijkman">
v mene skupiny PPE-DE. - Vážený pán predsedajúci, už dlho čakáme na plán Komisie o udržateľnej výrobe a spotrebe. Tento návrh sme dostali pred niekoľkými mesiacmi. Napriek tomu, že je komplexný, musím nanešťastie povedať, že jeho celkový obsah je dosť obmedzený a úbohý. Keďže som čítal niektoré predbežné návrhy Komisie, viem, že najmä na Generálnom riaditeľstve pre životné prostredie boli oveľa ambicióznejšie plány, s ktorými sa dalo začať pracovať. Preto je zrejmé, že v tejto oblasti treba pokračovať v práci, ktorá bude musieť ísť viac do hĺbky.
<P>
Dnes diskutujeme o systéme environmentálnej značky. Táto revízia poskytuje značke dobrú príležitosť vzdialiť sa od okrajových oblastí trhu, získať oveľa väčší podiel na trhu a pomôcť zvýšiť dopyt po ekologických výrobkoch. Nové pravidlá predstavujú významné zlepšenie - sú dynamickejšie, uplatnia prístup na základe životného cyklu a mali by byť schopné prilákať oveľa väčšiu pozornosť a záujem spoločností aj spotrebiteľov. Ako povedal pán Dimas, tieto pravidlá budú schopné pomôcť zosúladiť environmentálne označovanie a odstrániť množstvo dobrovoľných systémov, ktoré veľmi často mätú spotrebiteľov.
<P>
Napriek tomu ešte stále máme problém, a to, ako o značke informovať spotrebiteľov a trhy. V minulosti bola marketingová podpora tejto značky veľmi obmedzená. Pridelené zdroje boli v porovnaní so zdrojmi, ktoré boli všeobecne k dispozícii pre množstvo označovania na trhu, minimálne. Dúfam, že sa toto zmení, najmä že spoločnosti začnú environmentálnu značku Spoločenstva považovať za dôležitý nástroj do budúcnosti. Dúfam tiež, ako povedal aj pán Vakalis, že verejné obstarávanie sa v budúcnosti rozšíri do ekologických oblastí a environmentálnu značku využije ako platformu.
<P>
Dúfam tiež, že Komisia bude systém environmentálnej značky aktívnejšie podporovať. Ďakujem všetkým, ktorí sa podieľali na vykonanej práci. Myslím, že sa nám za niekoľko týždňov podarilo vykonať pekný kus práce. V záverečných hodinách sa nám podarilo vyriešiť niektoré zmätky okolo potravinových výrobkov, najmä v oblasti výrobkov z rýb.
<P>
Na záver by som sa rád vrátil k poznámke pani McAvanovej o finančnej kríze a dnešnom stretnutí v Londýne. Myslím, že jej poznámka je veľmi podstatná. V súčasnosti čelíme aspoň trom paralelným krízam: finančnej a klimatickej kríze, a kríze, ktorú by som označil ako krízu ekosystému alebo nadmerné využívanie prírodných zdrojov. Iba spoločným vyriešením ich príčin, teda neudržateľného využívania zdrojov, a to investovaním do ekologickej výroby, výroby s nízkymi emisiami uhlíka a do ekologických výrobkov, budeme schopní budovať lepšiu budúcnosť. Myslím, že systém ekologickej značky je jedným z mnohých nástrojov, ktoré nám pri tom môžu pomôcť.
<SPEAKER ID="018" NAME="Gyula Hegyi">
v mene skupiny PSE. - Vážený pán predsedajúci, v našej spoločnosti existujú rôzne nástroje na trestanie neuvedomelého správania voči životnému prostrediu. Máme nariadenia, smernice, uznesenia. Môžeme zakázať určité materiály a činnosti. Môžeme zakázať nebezpečné látky a dotovať ekologické technológie.
<P>
V trhovom hospodárstve však existujú aj iné nástroje. Odporúčaním ekologických výrobkov a výrobkov zodpovedajúcich požiadavkám udržateľného rozvoja môžeme nasmerovať spotrebiteľov.
<P>
Toto nariadenie predstavuje dôležitý krok správnym smerom, lebo zjednodušuje cestu k získaniu environmentálnej značky Spoločenstva. Skupina socialistov podporuje túto správu. Moji kolegovia a ja sme predložili mnohé pozmeňujúce a doplňujúce návrhy, ktoré Výbor pre životné prostredie buď uprednostnil, alebo zabudoval ich podstatu do kompromisného balíka. Takže naša skupina bude dnes v záverečnom hlasovaní hlasovať za túto správu.
<P>
Myslíme si, že environmentálny vplyv výrobkov musí byť v Európskej únii veľmi dôležitou témou, a celá myšlienka environmentálnej značky Spoločenstva veľmi dobre poslúži spotrebiteľom na orientáciu.
<P>
Environmentálna značka by sa samozrejme mala udeľovať iba najekologickejším výrobkom a táto informácia by mala byť jasná a korektná. V súčasných ťažkých časoch hospodárskej krízy by sme mali rešpektovať aj záujmy výrobcov a som si istý, že táto správa uvádza do rovnováhy záujmy spotrebiteľov a záujmy priemyslu.
<P>
Zahrnutie malých a stredných podnikov do systému environmentálnej značky je veľmi dôležité, a preto nesmú byť náklady spojené s jej udelením privysoké. Ako tieňový spravodajca Skupiny socialistov som v správe presadzoval ešte nižšie náklady a pánovi spravodajcovi ďakujem za prijatie našich argumentov.
<P>
V záujme spomenutých malých a stredných podnikov by sme mali zrušiť byrokratické ťažkosti pri získavaní oprávnenia. Musíme zjednodušiť proces získavania environmentálnej značky, pretože súčasný rozhodovací proces je veľmi pomalý a byrokratický.
<P>
Väčšina menších podnikov nemá dostatok prostriedkov, času ani energie na pomalý proces získavania environmentálnej značky Spoločenstva. Veľmi dôležitá je analýza celého životného cyklu výrobku od jeho výroby až po jeho zneškodnenie. Nestačí iba posúdiť environmentálne vlastnosti hotového výrobku. Pred udelením environmentálnej značky treba preskúmať zložky výrobku, výrobný proces, prepravu tovaru a spôsob jeho zneškodnenia alebo rozloženia.
<P>
Je prirodzené, aspoň pre nás socialistov, že výrobky, ktoré získali environmentálnu značku, nesmú obsahovať nebezpečné látky. Táto otázka bola v našich diskusiách veľmi zložitá, ale napokon sa nám podarilo dosiahnuť veľmi dobrý kompromis o nebezpečných látkach.
<P>
Hlavnou zásadou je, že výrobky s environmentálnou značkou nesmú obsahovať nebezpečné látky, je však možných niekoľko výnimiek. Konkrétnym výrobkom, ktoré nemajú ekvivalentné alternatívy, a v porovnaní s inými výrobkami rovnakej kategórie majú lepšie celkové environmentálne vlastnosti, možno udeliť výnimku. Najlepší a najznámejší príklad nám poskytuje úsporná žiarivka, ktorá šetrí energiu a má mnohé environmentálne výhody, obsahuje však ortuť.
<P>
Veľa sme diskutovali aj o téme potravinových výrobkov. V tomto prípade by sa kritériá mali ešte rozvinúť. Environmentálna značka Spoločenstva má skutočnú environmentálnu pridanú hodnotu. Zohľadňuje celý životný cyklus výrobku a jej použitie by v porovnaní s inými označeniami potravín nemalo spotrebiteľom spôsobovať zmätok. Komisia prijme opatrenia na zavedenie konkrétnych kritérií na udelenie environmentálnej značky pre každú skupinu výrobkov vrátane potravinových výrobkov. Do troch mesiacov od predloženia záverečnej správy a návrhu kritérií osloví Komisia útvar EÚ pre environmentálnu značku s predbežným návrhom k tejto záležitosti.
<P>
Ako som už povedal, environmentálna značka musí byť založená na environmentálnych vlastnostiach počas celého životného cyklu najlepších výrobkov na vnútornom trhu. Preto v správe mohla byť v jednotlivých prípadoch stanovená požadovaná úroveň kritérií na udelenie environmentálnej značky od 10 do 20 %, podľa vlastností najlepších výrobkov na trhu, čím by sa zabezpečilo, aby systém oceňoval iba najekologickejšie výrobky a zároveň poskytoval spotrebiteľom dostatočnú možnosť výberu.
<SPEAKER ID="019" NAME="Johannes Lebech" LANGUAGE="DA">
Vážený pán predsedajúci, predovšetkým by som chcel poďakovať pánovi spravodajcovi a pánovi tieňovému spravodajcovi za ich konštruktívnu spoluprácu. Myslím, že sme dosiahli veľmi dobrý výsledok. Svetový fond na ochranu prírody minulú jeseň uverejnil správu, ktorá nám odhalila fakt, že ak budeme prírodné zdroje Zeme aj naďalej využívať tak ako doteraz, v roku 2035 budeme potrebovať dve planéty. Skutočnosť je jednoducho taká, že na našej planéte máme príliš vysokú spotrebu. Prírodné zdroje míňame rýchlejšie, než sú schopné doplniť sa. Ak chceme predísť environmentálnej kríze, musí sa to zmeniť. Musí sa zmeniť spôsob, akým využívame zdroje a zodpovednosť za to nenesú len politici, ale aj výrobcovia a spotrebitelia.
<P>
Environmentálna značka, ktorá sa práve prehodnocuje, je nástroj na podporu výroby a predaja výrobkov vyrobených trvalo udržateľným spôsobom. Jedným z nedostatkov tejto značky je, že spotrebitelia nie sú o nej dostatočne informovaní a v tomto smere súhlasím s pánom Wijkmanom, že z tohto dôvodu nie je ani pre výrobcov obzvlášť atraktívna. Ak výrobcovia nemôžu značku využiť na propagovanie dobrého výrobku, prečo by sa potom snažili vyrobiť čo najudržateľnejší výrobok v rámci konkrétnej skupiny výrobkov? To je jeden z problémov, ktoré sme sa snažili vyriešiť v rámci našich nových myšlienok. Je tu jasná požiadavka na členské štáty a Komisiu, aby vytvorili akčný plán na podporu informovanosti o environmentálnej značke prostredníctvom rôznych kampaní.
<P>
Dlho sme diskutovali o potravinových výrobkoch a myslím, že sme prišli na rozumné riešenie. Návrh Komisie brať do úvahy len spracované potraviny a len dopravu, balenie a spracovanie, nerieši celý problém. Preto sme namiesto toho požiadali o podrobné preskúmanie, ako môžeme potraviny čo najlepšie zaradiť do systému environmentálnej značky, aby sme zabezpečili, že náš postup bude od začiatku správny, a aby sme nespôsobili zámenu s inými formami environmentálneho označovania.
<P>
Na záver by som rád zdôraznil, že teraz značka prináša prospech aj výrobkom s dlhou životnosťou a výrobkom, ktoré môžu byť použité opakovane. Inými slovami, ak chceme, aby naše hospodárstvo bolo udržateľné, musíme zmeniť spôsob výroby a spotreby. To si od nás vyžaduje, aby sme sa pozerali na celý životný cyklus výrobku s cieľom zlepšiť spôsob, akým sa zaobchádza so surovinami počas výroby výrobku a najmä spôsob, akým zneškodňujeme výrobok po jeho použití. Dúfam, že nástroj, ktorý sme tu zlepšili, bude dobrým nástrojom na podporu trvalo udržateľnej planéty.
<SPEAKER ID="020" NAME="Liam Aylward">
v mene skupiny UEN. - Vážený pán predsedajúci, aj ja by som rád zablahoželal pánovi spravodajcovi a pánovi tieňovému spravodajcovi. Zmena klímy je jednou z hlavných priorít pre Európu, aj pre zvyšok sveta. Niekedy sa ako jednotlivci cítime bezmocní voči tomuto veľkému globálnemu problému, ale napokon, ľudí treba povzbudzovať, aby priložili ruku k dielu, keďže aj malá pomoc jednotlivca sa ráta. A pomoc jednotlivca je možno to, čo sme nedostatočne propagovali.
<P>
Dnes hlasujeme o dobrovoľnom systéme, v rámci ktorého spoločnosti získavajú oprávnenie označovať svoje výrobky ako ekologické. To ľuďom umožňuje, aby pomohli životnému prostrediu a znížili emisie v rámci svojho každodenného života a nakupovania. Označovanie výrobkov je jasné a jednoduché opatrenie na podporu energetickej účinnosti, etickej výroby a rozvoja technológií, ktoré sú šetrnejšie k životnému prostrediu. Okrem toho, zo zdravotného hľadiska by tento systém ochránil ľudí pred výrobkami, ktoré môžu byť karcinogénne, mutagénne, poškodzujúce reprodukciu, alebo biokumulatívne, ktoré niekedy môžeme nájsť medzi textíliami.
<P>
Systém kategorizuje výrobky a služby od baliaceho papiera, cez obuv, až po kempy. Taktiež poskytuje prostriedky na zníženie testovania na zvieratách a detskej práce. Detskú prácu zdôrazňujem, lebo nedávno som spolupracoval na správe z tejto oblasti a veľmi ma zaujíma.
<P>
Ďalšie podporovanie a využívanie systému bude prínosom pre Írsko, ale aj pre zvyšok Európy. V súčasnosti je v Írsku 13 spoločností, ktoré sú označené environmentálnou značkou, a to najmä z odvetvia ubytovacích zariadení, ale musíme podporiť aj ďalšiu účasť. A tiež potrebujeme veľmi serióznu informačnú kampaň sponzorovanú Európskou úniou.
<SPEAKER ID="021" NAME="Satu Hassi" LANGUAGE="FI">
Vážený pán predsedajúci, dámy a páni, ďakujem obom spravodajcom za ich vynikajúcu prácu. Veľmi ma teší, že konečné rozhodnutie týkajúce sa právnych predpisov, ktoré upravujú obe spomínané otázky, budeme mať pred voľbami.
<P>
Pokiaľ ide o environmentálnu značku, za mimoriadne dôležité pokladám dve zásady. Po prvé, značka by mala byť dynamická. Inými slovami, jej kritériá by sa mali sprísňovať v súlade s rozvojom vedomostí, schopností a technológií a s nárastom ekologických výrobkov na trhu. Tým druhým dôležitým faktorom je, že značkou by mali byť označované len environmentálne kvalitnejšie výrobky. Najmä chemický priemysel propaguje politiku, že environmentálnou značkou by sa mali označovať výrobky, ktoré sú ledva v súlade s platnými zákonmi. Napríklad nedávno sa snažili propagovať environmentálnu značku pre textílie obsahujúce ohňovzdorné chemikálie, ktoré už boli zakázané aj pre elektrické zariadenia. Tento pokus bol vtedy, našťastie, zmarený a teraz budeme mať právne predpisy, ktoré v tom majú jasno.
<P>
Budeme mať právne predpisy, ktoré spotrebiteľom umožnia, aby si boli istí, že výrobok neobsahuje žiadne karcinogénne chemikálie alebo chemikálie, ktoré by mali negatívny vplyv na ich plodnosť. Výnimku možno udeliť len ak pre danú skupinu výrobkov nebude existovať žiadna iná alternatíva, a ak je zdraviu škodlivá látka potrebná pre výrobok, ktorého celkový environmentálny vplyv je podstatne menší, než v prípade iných výrobkov z tejto skupiny, pričom musia byť dodržané prísne kritériá. Je to dôležité pre zachovanie dôveryhodnosti environmentálnej značky. Dynamika kritérií environmentálnej značky je dôležitá aj preto, aby sa tieto kritériá sprísnili, keď budeme schopní vyrábať ekologickejšie výrobky.
<P>
Ďalšou dôležitou otázkou v rozprave bolo, či môže byť označovanie environmentálnou značkou rozšírené aj na potraviny. Som rada, že bolo prijaté rozhodnutie o vypracovaní štúdie použiteľnosti a uskutočniteľnosti pred tým, než sa environmentálna značka bude uplatňovať na potraviny, aby sa vyhlo akýmkoľvek nejasnostiam medzi spotrebiteľmi v súvislosti s tým, čo je environmentálna značka a čo označovanie organicky vyrobených potravín. A ak by bola environmentálna značka niekedy v budúcnosti rozšírená aj na potraviny, napríklad na ryby, bude dôležité, aby sa kritériá nevzťahovali len na spôsob, akým boli potraviny vyrobené, ale aj na ďalšie súvisiace vplyvy na životné prostredie, ako napríklad na dopravu.
<P>
Dámy a páni, podobná rozprava o dynamickom charaktere kritérií, ktoré sme videli v súvislosti s environmentálnou značkou, prebieha aj v oblasti označovania spotreby energie. Podľa môjho názoru je veľmi dôležité, aby označovanie environmentálnou značkou, aj označovanie spotreby energie dodržiavalo rovnakú zásadu, t. j. aby sa kritéria sprísňovali v súlade s rozvojom vedomostí, schopností a technológií.
<SPEAKER ID="022" NAME="Roberto Musacchio" LANGUAGE="IT">
Vážený pán predsedajúci, dámy a páni, tiež by som rád poďakoval spravodajcom. Značka, ktorá označuje ekologický, ale zároveň aj trvalo udržateľný výrobok. To je úloha nového rámcového nariadenia o environmentálnej značke. Nariadenie je prvým krokom. Európsky parlament a Rada vedú užitočné a konštruktívne rokovania, minimálne v súvislosti s otázkami týkajúcimi sa chemických látok. Teraz je na rade Komisia, aby do roka stanovené kritériá rozvinula, zrealizovala pracovný plán a operatívne definovala zoznam výrobkov. Jednotlivé členské štáty musia zorganizovať príslušné vnútroštátne orgány, musia sa spojiť s orgánom EÚ a prijať kritériá udržateľnosti za záväzné.
<P>
Čo vlastne znamená environmentálna udržateľnosť pre environmentálnu značku? Znamená to zavádzanie inovatívnych výrobných kritérií počas výrobného cyklu. Od zníženia emisií pri výrobných postupoch po zníženie spotreby energie, primárnych artiklov, ako je voda a umiestňovanie výrobných centier blízko spotrebiteľov. Toto všetko predstavuje skutočnú revolúciu. Je to požiadavka na hodnovernú snahu bojovať proti zmene klímy, ale aj skutočná revolúcia vo výrobných postupoch. S cieľom rozvinúť tieto kritériá bola Komisia a nový orgán Spoločenstva vyzvané na zabezpečenie aktívnej účasti hlavných prevádzkovateľov a zavedenie osvedčených postupov, aby mohli využiť inovácie, ktoré títo prevádzkovatelia skúšajú a testujú počas svojich výrobných cyklov, a zabezpečiť ich prístupnosť a transparentnosť.
<P>
Rešpektovanie sociálnych pracovných noriem tvorí neoddeliteľnú súčasť týchto kritérií, hoci pre nepochopiteľný tlak Rady počas záverečných rokovaní nariadenie stále obsahuje legislatívne neprijateľný termín. Použitý termín je "ak to bude vhodné". V oblasti udržateľného rozvoja, v sociálnych ustanoveniach a v legálnej práci nemôže byť možnosť uplatňovania len vtedy, "ak to bude vhodné". Výnimky, ktoré bude možné uplatniť pri značkách ekologickej kvality produktov obsahujúcich toxické chemické látky, ktoré poškodzujú životné prostredie, sú karcinogénne alebo poškodzujú reprodukciu, sú jasné a efektívne. Avšak pozor, Európsky parlament bude tieto výnimky veľmi prísne kontrolovať.
<SPEAKER ID="023" NAME="Luca Romagnoli" AFFILIATION="NI">
(IT) Vážený pán predsedajúci, dámy a páni, správa pána Tatarellu o systéme environmentálnej značky Spoločenstva predstavuje základný dokument. Blahoželám pánovi spravodajcovi a výboru a myslím si, že výrobné postupy a pôvod výrobkov musia byť uvedené jasne a jednoznačne. Týka sa to, samozrejme, výroby spotrebného tovaru, ale je to potrebné aj na zabezpečenie spravodlivého prístupu k spoločnostiam a na zastavenie poškodzovania a deformovania trhu falošnou a nespravodlivou hospodárskou súťažou, ktorej sa dopúšťajú tí, ktorí nerešpektujú sociálne a ekologické parametre výroby, ako je tomu v súčasnosti.
<P>
Inými slovami, ide o rešpektovanie pravidiel ochrany životného prostredia a, samozrejme, aj sociálnych práv zamestnancov. Naše inštitúcie by mali niesť zodpovednosť za zabezpečenie toho, že uvedené sa bude dodržiavať. Ešte raz blahoželám pánovi spravodajcovi za jeho vynikajúcu správu.
<SPEAKER ID="024" NAME="Martin Bursík" LANGUAGE="CS">
Vážený pán predsedajúci, vážený pán komisár, dámy a páni, vážení hostia, rád by som sa najskôr ospravedlnil za to, že som sa nedostavil včas a poďakoval za príležitosť, že môžem hovoriť hneď po prvom kole vystúpení politických strán.
<P>
Veľmi si vážim túto diskusiu, lebo doterajšie vystúpenia jasne oceňujú prácu spravodajcov, Komisie a Rady. Zdá sa, že je tu v zásade konsenzus v týchto dvoch návrhoch, ktoré očakávame v prvom čítaní, a to ma veľmi teší. Tieto návrhy sú súčasťou šiesteho akčného programu Spoločenstva a pripojeného balíka, ktoré zverejnila Komisia v júli 2008, a z tohto návrhu akčného plánu jednoznačne vyplýva, že je potrebné zmeniť vzorce správania, vzorce spotreby a vzorce výroby, že spôsob, akým vyrábame a spotrebúvame, je neudržateľný. Poškodzujeme klímu, poškodzujeme zdravie ľudí a neudržateľne vyčerpávame prírodné zdroje.
<P>
Táto problematika je jednou z priorít českého predsedníctva a pevne verím, že schválením a revíziou existujúcich nariadení o označovaní environmentálnou značkou a systému EMAS sa nám do veľkej miery podarí túto prioritu splniť. Rád by som poďakoval za prácu na týchto nariadeniach Európskej komisii a členským štátom a tiež by som rád vyjadril svoju vďaku za dôležitú vykonanú prácu Európskemu parlamentu, pani spravodajkyni Linde McAvanovej za systém EMAS, pánovi spravodajcovi Salvatoremu Tatarellovi za environmentálnu značku a všetkým ostatným, ktorí sa podieľali na tejto práci.
<P>
Čo sa týka označovania environmentálnou značkou, vďaka spoločnej práci Rady a Parlamentu bol spoločne s Komisiou vytvorený kompromisný text, ktorý vylepšuje dobrovoľný systém označovania výrobkov najmä tým, že zjednodušuje systém udeľovania environmentálnej značky. Je veľmi dôležité, že environmentálna značka by teraz mala byť atraktívnejšia pre spotrebiteľov. Umožňujeme rozšírenie systému na ďalšie výrobky a podarilo sa nám vyriešiť aj problém týkajúci sa možného označovania potravinových výrobkov, vďaka čomu budú mať spotrebitelia pri spotrebiteľskej voľbe možnosť zvážiť a vziať do úvahy vplyv výrobkov na životné prostredie a to je veľmi dôležité.
<P>
Pokiaľ ide o kompromisný text, ktorý sa týka EMAS, ten umožní ešte väčšie zviditeľnenie organizácií, ktoré sa dobrovoľne zúčastňujú na tomto systéme, a tým zvyšujú svoju atraktivitu. Myslím, že je veľmi dôležité znižovať administratívnu záťaž pre veľké, malé a stredné podniky. Bola tu veľká rozprava o nákladoch na tento systém a myslím si, že sme našli rozumný kompromis minimálnych nákladov, ktoré však pokryjú transakčné náklady na zavedenie tejto značky.
<P>
Myslím, že je dôležité zdôrazniť, že revidovaný systém EMAS je prístupný aj pre organizácie, ktoré sú mimo Európskej únie. To by malo zvýšiť autoritu systému prostredníctvom podpory jeho širšieho, globálnejšieho využitia.
<P>
Pevne verím, že schválenie týchto nariadení bude pre európske krajiny skutočným prínosom a že vytvorí nové príležitosti, ktoré sú dôležité z hľadiska súčasnej krízy a z hľadiska riešenia najväčšieho globálneho ekologického problému, ktorým je globálna zmena klímy.
<P>
Ešte raz by som sa rád poďakoval Európskemu parlamentu, spravodajcom a poslancom za ich plodnú spoluprácu na kompromise a teším sa na pokračovanie tejto rozpravy.
<SPEAKER ID="025" NAME="Amalia Sartori" AFFILIATION="PPE-DE">
(IT) Vážený pán predsedajúci, dámy a páni, verím, že diskusia z dnešného rána poukázala na skutočnosť, že bol urobený veľký kus práce, a na širokú zhodu, pokiaľ ide o uvedenú tému. Skutočnosť, že dokonca aj po konzultácii s Radou môže EMAS skončiť dohodou v rámci prvého čítania a len jedného trojstranného rozhovoru, to len potvrdzuje. Takže čo môžeme povedať a dodať k tomu, čo už bolo povedané? EMAS a environmentálna značka sú nepochybne nástrojmi, ktoré podporujú informovaný výber spoločností, združení a inštitúcií na jednej strane a spotrebiteľov na druhej strane. Musíme však zlepšiť komunikáciu. Túto pripomienku uviedli aj mnohí ďalší poslanci, ktorí hovorili predo mnou, a ja by som ju znovu zopakovala, lebo si myslím, že je to dôležitý krok.
<P>
Máme medzinárodný systém ISO, ktorý každý pozná. Potvrdzujú to mnohé registrácie. Ako Európska únia musíme podnikateľom vysvetliť, prečo by si mali vybrať európsky systém a nie medzinárodný. Zvýšenie environmentálnej informovanosti všetkých zainteresovaním len 4 000 - 5 000 podnikov v rámci Európskej únie, ktoré sme doteraz dosiahli, nie je dobrým výsledkom. Musíme to zlepšiť a zlepšenie znamená informovať, informovať a znovu informovať.
<P>
Napríklad mestské rady nevedia, že by mohli byť certifikované podľa EMAS a ísť tak dobrým príkladom. Kancelárie pravdepodobne dostali oznámenia, ale úradníci to zatiaľ nedostali do svojej mysle a do svojho povedomia. EMAS si preto vyžaduje vyššiu účasť. Všetci zamestnanci organizácie, ktorá má certifikovaný systém environmentálneho riadenia a auditu, zohrávajú dôležitú úlohu v zlepšovaní výsledkov v oblasti životného prostredia. Môžu spotrebovať menej vody, menej energie, môžu triediť odpad. Malo by sa to stať cieľom, ktorý by v prvom rade mali dosiahnuť tí, ktorí môžu ísť príkladom pre ostatných, a v druhom rade tí, ktorí veria, že z toho môžu mať úžitok pre seba, pre podniky, spoločenstvo a pre našich spotrebiteľov, ktorí majú pocit, že použitím tohto postupu im bola poskytnutá lepšia záruka.
<SPEAKER ID="026" NAME="Richard Howitt" AFFILIATION="PSE">
Vážený pán predsedajúci, rád by som podporil svoju kolegyňu, pani Lindu McAvanovú, a zablahoželal členom Výboru pre životné prostredie k predloženiu tejto správy. Ako spravodajca Parlamentu pre sociálnu zodpovednosť podnikov som do tejto rozpravy chcel prispieť prejavom o označovaní environmentálnou značkou a o systéme EMAS v súvislosti s podávaním správ spoločností o emisiách, a to v širšom kontexte toho, čo sa snažíme robiť v oblasti zodpovednosti podnikov, a hlavne som chcel otvoriť otázku, či dobrovoľné systémy, na rozdiel od povinných systémov, sú tým správnym riešením a či by sme mali mať systémy zamerané na Európu alebo radšej globálny prístup.
<P>
Z hľadiska zodpovednosti podnikov je problémom to, že šírenie dobrovoľných systémov môže byť drahšie a menej jasné, a môže viesť k hospodárskej súťaži, ktorá je pre podniky, spotrebiteľov a samozrejme aj pre všetky zainteresované strany zbytočne nákladná. Niektoré podniky, samozrejme, majú pokušenie použiť najjednoduchší a najlacnejší nástroj, ale ten je aj najmenej efektívny.
<P>
Problém dobrovoľnosti spočíva aj v tom, že to z hľadiska súčasnej zmeny klímy nebude postačovať. Keď bol zákon o zmene klímy v národnom parlamente môjho členského štátu, Spojeného kráľovstva, bol som prekvapený, keď britská federácia zamestnávateľov CBI, oznámila, že chce záväzné povinné podávanie správ podnikov o zmene klímy. Vzhľadom na to, čo v Európskej únii hovoríme, že sa musí stať v súvislosti so zmenou klímy, sa tu nastoľuje otázka, či bude dobrovoľnosť postačovať, a to aj napriek zmenám, na ktorých sme sa v tejto správe dohodli.
<P>
Na záver je tu otázka globálny verzus európsky prístup. V EMAS je registrovaných 4 000 spoločností a v ISO 14001 je registrovaných 35 000 spoločností. Je to preto, že ISO je jednoduchšie, alebo preto, že naše spoločnosti pôsobia na globálnych a nie iba európskych trhoch a chcú globálny prístup?
<P>
Vyzývam Komisiu, aby nielen propagovala a uplatňovala EMAS, ktorého úspech si osobne želám, ale aby budovala a posilňovala aj globálne iniciatívy na podávanie správ spoločností o emisiách oxidu uhličitého a aj ďalšie aspekty zodpovednosti podnikov, aby sme získali silné globálne mechanizmy, ktoré budeme môcť uplatniť a propagovať na našom vlastnom kontinente. Poďme vyskúšať obe tieto cesty.
<SPEAKER ID="027" NAME="Mojca Drčar Murko" AFFILIATION="ALDE">
Vážený pán predsedajúci, európska legislatíva bola nastavená tak, aby podporovala podniky v tom, aby zlepšovali svoje výrobky a dosiahli vyššie štandardy energetickej účinnosti a dodržiavania predpisov v oblasti ochrany životného prostredia.
<P>
Označovanie environmentálnou značkou, ako súčasť akčného plánu EÚ pre udržateľnú výrobu, spotrebu a priemyselnú politiku, je takýmto nástrojom. A tak isto aj EMAS, systém ekologického riadenia a auditu. Ide o vytvorenie rovnováhy medzi regulačnými a trhovými nástrojmi s cieľom vytvoriť dobrovoľné normy pre rôzne výrobky a služby alebo o pomoc optimalizovať výrobné postupy a zefektívniť využívanie zdrojov.
<P>
A teraz tu máme problém, ako môžeme využiť moderné technológie na ochranu životného prostredia a pomôcť priemyslu alebo odvetviu služieb v propagovaní environmentálnej hodnoty výroby. Cieľom ekologických osvedčení je dosiahnuť súčinnosť s inými právnymi nariadeniami, ktoré sa zaoberajú environmentálnymi aspektmi výrobkov. EMAS šetrí zdroje, okrem iného aj vodu.
<P>
Z predchádzajúcich skúseností vieme, že osvedčenia na rôznych úrovniach neboli dostatočne koordinované. Existujúce dobrovoľné a regulačné nástroje neboli navzájom prepojené v záujme dosiahnutia súčinnosti. Prvá revízia systému EMAS nebola príliš povzbudzujúca. Pôvodne sa očakávalo, že spoločnosti registrované v EMAS budú mať lepšie výsledky, keďže environmentálne požiadavky EMAS sú prísnejšie v porovnaní so staršími a známejšími osvedčeniami, ako je ISO 14001. Lenže spoločnosti registrované v EMAS nemali lepšie výsledky a systém environmentálnej dokonalosti bol slabší, než systém ISO 14001.
<P>
Komisia našla dôvody nedostatočnej úspešnosti - systém je príliš prísny, príliš nákladný a príliš komplikovaný - a navrhla prijateľné zjednodušenie.
<P>
Pani spravodajkyňa McAvanová pridala ďalšie užitočné úpravy. Medzi nimi je aj úprava definície EMAS, ktorá sa mi zdá obzvlášť dôležitá. Organizáciám pomôže jednoduchšie prejsť z noriem systému ISO na normy systému EMAS.
<P>
Som si istá, že naše pozmeňujúce a doplňujúce návrhy vylepšili návrh nariadenia Komisie a že sme ho priblížili jeho užívateľom. Predpokladáme, že nestranný systém certifikácie ocenia aj spotrebitelia.
<P>
Dúfam, že organizáciám pomôže vybrať si najlogickejší systematický prístup s cieľom prepojenia rôznych oblastí ochrany životného prostredia.
<SPEAKER ID="028" NAME="Roberta Angelilli" AFFILIATION="UEN">
(IT) Vážený pán predsedajúci, vážené dámy a páni, v prvom rade by som chcela zablahoželať pánovi spravodajcovi k vynikajúcej práci, ktorú vykonal. Som si istá jednou vecou: bude to ďalší podnet na širšie používanie výrobkov s environmentálnou značkou v Európe. V čase, keď je životné prostredie naliehavým problémom a dopyt po ekologických výrobkoch rastie aj v krajinách mimo Európy, ako napríklad v Spojených štátoch a Číne, sa environmentálna značka stane jedným z nástrojov, ktoré výrazne zvýšia konkurencieschopnosť európskych výrobkov na medzinárodnom trhu. V skutočnosti je environmentálna značka viac ako len známka environmentálnej kvality. Vzhľadom na pokračujúce zvyšovanie požiadaviek na environmentálnu dokonalosť výrobkov sa systém environmentálnej značky stane podnetom pre neustále zlepšovanie a inováciu.
<P>
Táto správa prispeje k väčšiemu šíreniu výrobkov s environmentálnou značkou, k podpore informovanosti o nich, a to bez toho, aby boli akýmkoľvek spôsobom ohrozené záruky ich zdravotnej neškodnosti pre spotrebiteľa. A na záver: moja krajina, Taliansko, patrí v Európe k popredným krajinám, pokiaľ ide o počet udelených licencií. Mnohé z nich získal sektor cestovného ruchu, ktorý môže využívať výhody tejto európskej certifikačnej značky environmentálnej kvality. Tá je pozitívne hodnotená európskou verejnosťou, ktorá je zároveň aj jej zárukou.
<SPEAKER ID="029" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, EMAS, dobrovoľný systém pre ekologické riadenie a audit, v zásade znamená, že spoločnosť alebo organizácia vykoná environmentálnu kontrolu, preskúma svoj vplyv na životné prostredie, vypracuje environmentálnu politiku, stanoví si ciele a navrhne akčný plán. Bohužiaľ, EMAS nebol doteraz veľmi úspešný, pretože od jeho vytvorenia v roku 1993 sa v rámci neho zaregistrovalo iba 4 200 organizácií. Je to veľmi biedny výsledok v porovnaní s 35 000 organizácií v EÚ, ktoré získali certifikát ISO 14001. Z tohto dôvodu je revízia EMAS opodstatnená. Jednoducho ho treba zatraktívniť, ako aj obmedziť byrokraciu, na ktorú spoločnosti a organizácie narážajú.
<P>
Počas rokovaní medzi Radou a Parlamentom sa mnohé aspekty EMAS sprísnili. Napríklad na základe prednostného programu má Komisia vypracovať komplexný referenčný dokument pre čo najväčší počet odvetví. Text tiež jasne uvádza, že logo EMAS sa nesmie za žiadnych okolností zamieňať s inou environmentálnou značkou výrobku. Je to skutočné zlepšenie.
<P>
Pred chvíľou sa môj kolega, Jens Holm, spýtal Komisie, či sa jej generálne riaditeľstvá zaregistrovali v EMAS podobne, ako to urobil Parlament. Niekto by si myslel, že inštitúcie EÚ majú povinnosť byť dobrým príkladom. Odpoveďou však bolo, že Komisia nemá stanovené žiadne vnútorné emisné ciele a iba päť z generálnych riaditeľstiev Komisie sa zaregistrovalo v EMAS. Podľa môjho názoru je to odsúdeniahodné. Chcela by som využiť túto príležitosť a opäť položiť Komisii rovnakú otázku: kedy má Komisia v pláne zabezpečiť, aby do systému EMAS vstúpili všetky generálne riaditeľstvá?
<SPEAKER ID="030" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, úplne chápem dobré úmysly pána spravodajcu, domnievam sa však, že táto environmentálna značka je v rozpore s vážnymi problémami, ktoré trápia poľnohospodárstvo a výrobu, a to najmä teraz v období krízy. Som presvedčený, že v prvom rade je nevyhnutné chrániť vnútroštátnu výrobu pred nespravodlivou hospodárskou súťažou. Mám na mysli štáty ako Čína, kde sa niektoré tovary vyrábajú v doslova otrockých podmienkach, mám na mysli laogai, koncentračné tábory, v ktorých prebieha poľnohospodárska a výrobná činnosť, a mám tiež na mysli niektoré dobre známe nápoje, ktoré sa konzumujú na celom svete napriek tomu, že nevieme, čo obsahujú. Inými slovami, musíme chrániť výrobu pred nespravodlivou hospodárskou súťažou a potom urobiť potrebné kroky, aby výroba spĺňala vnútroštátne potreby. Sme si vedomí, že v súčasnosti je európska produkcia obilnín a iných poľnohospodárskych výrobkov sama osebe nízka, a to hlavne teraz v období krízy. Mám obavy, že to môže viesť k zvyšovaniu nákladov pre našich výrobcov bez vplyvu na závažný problém predstavujúci podstatu krízy a vlastne aj európskeho hospodárstva, ktorým je nespravodlivá hospodárska súťaž.
<SPEAKER ID="031" NAME="Avril Doyle" AFFILIATION="PPE-DE">
Vážený pán predsedajúci, najprv by som chcela zablahoželať obidvom spravodajcom, pani McAvanovej a pánovi Tatarellovi, k správam o EMAS (systém pre ekologické riadenie a audit) a o environmentálnej značke. Tie sa zaoberajú veľmi dôležitými otázkami ekologického riadenia a environmentálneho označovania, problematikou znižovania odpadu, znižovania využívania vody a dúfam, že aj znižovania potravinového odpadu.
<P>
S vaším dovolením by som spomenula niečo, čo ma vo veľkej miere znepokojuje. V skutočnosti sa v EÚ plytvá 30 % všetkých potravín. Takzvané dátumy spotreby sú veľmi často príliš konzervatívne. Vedie to k bezohľadnému plytvaniu a vyhadzovaniu výrobkov, ktoré sú inak vhodné na konzumáciu. Je to súčasť označovania. Vyriešme to a potom uvidíme, čo bude nasledovať ďalej.
<P>
Mám tiež veľké obavy, že v našom náhlení sa za lepšie informovanou voľbou zákazníka dosiahneme presný opak, pokiaľ ide o zámery smernice o zdravotných požiadavkách, označovanie GM, ako aj informovanie spotrebiteľov o potravinách - problematika, ktorú ešte treba riešiť. A potom je tu celá veda týkajúca sa environmentálneho označovania. Každý sa usiluje získať miesto na prednej, ale dokonca i zadnej strane výrobku. Ako potom budú informácie na etikete, každá z ktorých je právom dôležitá, vytlačené čitateľným písmom a v konečnom dôsledku informovať bežného občana pri jeho voľbe? Mám svoje obavy.
<P>
Ak teraz smiem na chvíľu prejsť do úlohy podpredsedníčky Výboru pre rybné hospodárstvo, rada by som sa zmienila o niečom, čo sa javí ako dva paralelné procesy v rámci environmentálneho označovania výrobkov rybolovu. V roku 2005 Komisia prijala oznámenie začať diskusiu o postoji Spoločenstva v súvislosti s programom environmentálneho označovania výrobkov rybolovu. Potom, v roku 2006, prijal Európsky parlament správu kolegyne Carmen Fragovej Estévezovej, ktorá vyzýva Komisiu, aby predložila návrh systému environmentálnej značky Spoločenstva pre výrobky rybolovu. V roku 2008 informovalo generálne riaditeľstvo pre námorné záležitosti a rybné hospodárstvo o návrhu nariadenia týkajúceho sa environmentálnej značky Spoločenstva pre výrobky rybolovu. Predpokladalo sa, že bude prijaté v marci 2009.
<P>
Medzitým generálne riaditeľstvo pre životné prostredie zaslalo Európskemu parlamentu horizontálny návrh systému ekologickej značky Spoločenstva pokrývajúceho všetky výrobky vrátane výrobkov rybolovu a akvakultúry, ako aj spracované poľnohospodárske výrobky. Napriek písomným protestom predsedov Výboru pre rybné hospodárstvo a Výboru pre poľnohospodárstvo a rozvoj vidieka neboli tieto výbory zapojené.
<P>
Dnes však môžem verejne s radosťou oznámiť, že iba nedávno sa Rada, Parlament a Komisia dohodli na vyhlásení o ďalšom postupe. Uvádza sa v ňom, že nezávisle od prijatia nariadenie o environmentálnej značke Komisia potvrdzuje svoj zámer do konca tohto roka navrhnúť nariadenie týkajúce sa environmentálneho označovania výrobkov rybolovu. Ďalej sa uvádza, že štúdia v zmysle článku 6 odsek 5 písmeno a) nariadenia o environmentálnej značke súvisiaceho s ďalšími aspektmi, ako sú spracovanie, predbalenie, balenie a doprava, ktorá preskúma realizovateľnosť rozšírenia pôsobnosti nariadenia o environmentálnej značke na potraviny vrátane výrobkov rybného hospodárstva a akvakultúry, nebude mať vplyv na prijatie tohto nariadenia ani o ňom vopred nerozhodne. Toto vyhlásenie zároveň vysvetľuje, že systém environmentálnej značky bude dopĺňať nariadenie o určitých výrobkoch rybolovu.
<SPEAKER ID="032" NAME="Daciana Octavia Sârbu" AFFILIATION="PSE">
(RO) Znižovanie spotreby energie a účinné riadenie zdrojov sú v súčasnosti základnými zásadami pre mnohých sociálno-ekonomických činiteľov. V skutočnosti sa v systéme ekologického riadenia a auditu (EMAS) od jeho zavedenia v roku 1993 zaregistrovalo zhruba 4 200 organizácií. Myslím si, že je nevyhnutné tento systém upevňovať prostredníctvom zvyšovania počtu organizácií, ktoré ho využívajú, a zároveň ho uznať ako referenčný systém ekologického riadenia.
<P>
Sídlo rumunského parlamentu spotrebuje toľko elektrickej energie ako mesto s 20 000 obyvateľmi. Navrhla som už manažmentu tejto inštitúcie, aby sa čo najskôr zapojil do tohto systému. Osobitná pozornosť venovaná malým organizáciám, ako sú malé a stredné podniky a miestne úrady, je, podľa môjho názoru, dôležitým krokom k výraznému posilneniu ich environmentálnych vlastností.
<P>
Chcela by som povzbudiť Komisiu a členské štáty, aby vyvíjali úsilie zamerané na podporu systému EMAS, a to najmä prostredníctvom udeľovania určitých výhod za účasť v systéme. Monitorovanie pokroku, ktorý EMAS dosiahol, prispeje k prijatiu systému a vytvoreniu podmienok pre pozitívny vývoj v tejto oblasti.
<P>
Domnievam sa, že návrh pani spravodajkyne týkajúci sa uverejnenia používateľskej príručky je vítaný v čase, keď sa jazyk a stanovené požiadavky stanú pomocou tohto dokumentu prístupnejšie. V súčasnosti sa používa ročný cyklus podávania správ, ktorý považujem za primeraný. Nevidím teda dôvod, prečo by mal byť zavedený nový trojročný cyklus, ktorý by viedol k zmätku. Hoci EMAS musí ešte preukázať svoju životaschopnosť a účinnosť, som za pokračovanie jeho využívania, kým to bude potrebné, s cieľom zachovať environmentálnu integritu. Ďakujem.
<SPEAKER ID="034" NAME="Holger Krahmer" AFFILIATION="ALDE">
(DE) Vážená pani predsedajúca, vážené dámy a vážení páni, zásadne vítam európsku environmentálnu značku. Je správne, aby sme sa opäť pokúsili o širšie používanie environmentálnej značky Spoločenstva. Domnievam sa tiež, že je vhodné zachovať dobrovoľný charakter systému v budúcnosti.
<P>
V budúcnosti bude systém zavádzaný iba tam, kde platia jasné kritériá, ktoré musia byť splnené ešte pred začatím používania environmentálnej značky. V tejto súvislosti vyzývam Komisiu, aby zostavila účelné, jasné a zrozumiteľné kritériá. Podstatou musí byť snaha zameraná na to, aby systém pritiahol ľudí. Bola by to veľká škoda, keby vytvorenie environmentálnej značky malo stroskotať na byrokratických prekážkach.
<P>
Napokon, bude to spotrebiteľ, kto rozhodne, či environmentálna značka bude mať úspech alebo nie, keďže je to práve spotrebiteľ, kto musí systém prijať. Aj keď som naklonený environmentálnej značke Modrý anjel, ktorú máme v Nemecku, nemôže to byť otázka osobného uprednostnenia. Ide skôr o spôsob, ako rýchlo a jednoducho informovať spotrebiteľa o špecifických vlastnostiach výrobku. Keď členské štáty prestanú používať vlastné symboly a konečne sa zavedie jednotný symbol na európskej úrovni, spotrebiteľom to prinesie len pridanú hodnotu. Množstvo symbolov skôr spotrebiteľa zmätie ako ho informuje. Jeden symbol, jeden záver - to by sme sa mali všetci spoločne snažiť dosiahnuť.
<SPEAKER ID="035" NAME="Antonio De Blasio" AFFILIATION="PPE-DE">
(HU) Dobrovoľný systém environmentálnej značky je nesmierne dôležitý, keďže jeho cieľom je podporovať v Európe široké využívanie výrobkov šetrných k životnému prostrediu, a to s ohľadom na ich výrobu a tiež spotrebu. Chcel by som upozorniť na význam reformy systému environmentálnej značky a potrebu zjednodušiť tento systém obmedzením byrokratických prekážok súvisiacich s používaním tejto značky, ako aj rozšírením počtu kategórií výrobkov zapojených do systému. Podľa môjho názoru však tieto zmeny samy osebe nie sú zárukou úspechu reformy.
<P>
Ak sa v dôsledku týchto opatrení dostanú výrobky so značkou kvetu do vyššej cenovej kategórie, ako je to aj v prípade ekologických výrobkov, potom budú snahy zamerané na podporu spotreby týchto výrobkov neúspešné.
<P>
Som presvedčený, že musíme zabrániť tomu, aby pridaná hodnota v podobe používania environmentálnej značky na európskej úrovni viedla k zvýšeniu cien týchto výrobkov. Z dlhodobého hľadiska je možné zabezpečiť a podporovať širšiu distribúciu týchto výrobkov iba v prípade, že ju budú sprevádzať opatrenia na obmedzenie cien a daňové alebo iné výhody.
<P>
Okrem udržiavania stabilných cien nesmieme zabúdať na význam komplexných informácií pre spotrebiteľov a výrobcov. Z tohto dôvodu musia inštitúcie EÚ a vlády členských štátov informovať o výhodách, ktoré táto značka poskytuje, ako aj o zozname výrobkov zapojených do systému. Ak chceme zmeniť nákupné zvyky spotrebiteľov, potom sú rozsiahle propagačné a informačné kampane nevyhnutnosťou.
<P>
Chcel by som tiež vyzdvihnúť význam prípravy podrobného pracovného programu na dosiahnutie nových cieľov, čo by malo viesť k tomu, že všetky zúčastnené strany budú mať príležitosť zúčastniť sa na jeho vypracovaní. Vzhľadom na neustále sa meniace prostredie poskytovania služieb musia byť tieto ciele každoročne prehodnotené.
<P>
Musíme pochopiť, že bez ohľadu na našu národnosť a vnútroštátne záväzky sa všetci podieľame na úlohe ochrany životného prostredia. Týmto vytvárame príležitosti na šírenie cieľov a hodnôt, ktoré aj Európska únia vyhlasuje za svoje a ktoré, som o tom presvedčený, sú nevyhnutným predpokladom plného ľudského života. Táto povinnosť z našej strany tiež znamená, že musíme mať možnosť vybrať si z rôznych výrobkov v rovnakej cenovej kategórii tie, ktoré boli vyrobené postupom šetrným k životnému prostrediu.
<P>
Ďakujem pánovi spravodajcovi za jeho spoluprácu, pokiaľ ide o moje pozmeňujúce a doplňujúce návrhy. Ďakujem mu za vypracovanie správy a vám ďakujem za pozornosť.
<SPEAKER ID="036" NAME="Justas Vincas Paleckis" AFFILIATION="PSE">
(LT) Chcel by som zablahoželať pani spravodajkyni a pánovi spravodajcovi k ich vynikajúcej práci. Myslím si, že pani kolegyňa Linda McAvanová a pán kolega Salvatore Tatarella vypracovali správy, ktoré pomôžu Európskej únii zostať jednou z najšetrnejších oblastí sveta, pokiaľ ide o životné prostredie. Ľudia niekedy žartujú, ale aj s plnou vážnosťou hovoria, že prísne a jasné normy sú to najdôležitejšie, čo EÚ vyváža. Po tom, ako si mnohé spoločnosti z iných svetadielov zvykli na vyššie európske požiadavky, často ich uplatňujú aj na iných svetových trhoch.
<P>
V súčasnosti sú vnútroštátne environmentálne značky viac rozšírené a známe ako environmentálne značky EÚ. Preto súhlasím s pánom spravodajcom, že je potrebné vyvinúť väčšie úsilie, aby sa táto značka stala známejšou medzi spotrebiteľmi v Európe, ale aj mimo nej. Tu by mali viac iniciatívy prejaviť inštitúcie Európskej únie, národné vlády a jednotlivé spoločnosti. S ohľadom na prehlbujúcu sa integráciu trhov krajín EÚ predstavuje vytvorenie európskej značky, ako aj harmonizácia požiadaviek nevyhnutný proces prinášajúci prospech všetkým účastníkom trhu.
<P>
Obnovenie systému ekologického riadenia a auditu (EMAS) je tiež vítané. Zatiaľ jeho popularita zaostáva za medzinárodnou normou ISO 14001. Súhlasím s názorom, že keby boli požiadavky EMAS a ISO zosúladené, prilákali by viac organizácií a stali by sa normami, ktoré sa skôr dopĺňajú, ako si navzájom konkurujú.
<P>
Som presvedčený, že v budúcnosti sa bude venovať viac pozornosti ochrane životného prostredia a obmedzovaniu neohraničenej spotreby. Podľa môjho názoru obidve správy prispievajú k posunu týmto smerom.
<SPEAKER ID="037" NAME="Dorette Corbey" AFFILIATION="PSE">
(NL) Vážená pani predsedajúca, som hlboko zaviazaná pani McAvanovej a pánovi Tatarellovi za ich vynikajúcu prácu v oblasti environmentálnych značiek a systému ekologického riadenia a auditu (EMAS). Spotrebiteľ, ktorý je informovaný v oblasti životného prostredia, si môže vybrať z rôznych environmentálnych značiek, z ktorých sa mnohé týkajú ekologických výrobkov. Európska environmentálna značka sa vzťahuje na všetky výrobky a je významným doplnením.
<P>
Európska environmentálna značka však už roky upadá. Malý kvet tvorený hviezdičkami v kruhu poznám iba z jednej značky toaletného papiera. Z tohto dôvodu vítam nové pravidlá zamerané na zlepšenie systému environmentálnej značky a zvýšenie informovanosti o nej. Členské štáty musia zabezpečiť, aby environmentálnu značku poznala široká verejnosť.
<P>
Systém európskej environmentálnej značky potrebuje jasné kritériá a mohol by zastaviť šírenie rôznych druhov dobre mienených značiek. Široko podporovaná a ľahko rozoznateľná environmentálna značka by mohla byť pre výrobcov podnetom na vylepšovanie svojich výrobkov, znižovanie spotreby surovín a energie a tiež omnoho väčšiu recykláciu. Prirodzene, to si vyžaduje jednoznačné kritériá. Výrobcovia budú musieť právom spĺňať nové a prísne kritériá, aby mohli environmentálnu značku využívať. Tieto kritéria budú vychádzať z vedeckej analýzy životného cyklu výrobkov, čo považujem za znamenité. Nakoniec, environmentálnu značku môže získať iba 10 % až 20 % najlepších výrobkov v každej kategórii.
<P>
Pán spravodajca a tieňoví spravodajcovia zároveň navrhli preskúmanie, či by potravinové výrobky a nápoje mohli patriť do rozsahu pôsobnosti systému environmentálnej značky. Domnievam sa, že nielen v rybnom hospodárstve, ale aj mnohých ďalších odvetviach je čas rozhodujúci. Napokon, potraviny a potravinársky priemysel predstavujú značnú záťaž pre životné prostredie. V tomto ohľade by mohla byť environmentálna značka riešením.
<P>
Súhlasím tiež s tým, čo povedala pani McAvanová a pán Wijkman na začiatku tejto rozpravy. Práve teraz je veľmi dôležité vybudovať systém podnetov pre výrobu šetrnú k životnému prostrediu z hľadiska energetickej účinnosti. Tento právny predpis v tom bude hrať svoju úlohu.
<SPEAKER ID="038" NAME="Martí Grau i Segú" AFFILIATION="PSE">
(ES) Vážená pani predsedajúca, výhoda podpory trvalo udržateľnej výroby spočíva v tom, že je prospešná pre konkurencieschopnosť podnikov a spotrebiteľských záujmov, a to pokiaľ ide o kvalitu života a záväzku jednotlivca voči životnému prostrediu.
<P>
V tomto ohľade je environmentálna značka dobrým nástrojom, a preto by nás malo tešiť posilnenie opatrení, o ktorom tu dnes diskutujeme. Environmentálna značka sa používa len pre obmedzené množstvo výrobkov, spotrebiteľom je málo známa a napriek tomu často dochádza k jej napodobňovaniu bez udelenia skutočného povolenia. Som preto presvedčený, že revízia, ktorú v Európskych inštitúciách vykonávame, pomôže dostať tieto problémy pod kontrolu.
<P>
Mali by sme si uvedomiť ešte jednu základnú skutočnosť: environmentálna značka by nemala byť vyjadrením štandardných postupov v rámci trvalo udržateľnej výroby, ale mala by byť vyjadrením dokonalosti, ktorá by sa mala v stúpajúcej miere stať bežnou. Úloha, ktorej čelíme, spočíva v pretvorení nášho hospodárstva na hospodárstvo ekologické. Environmentálna značka musí byť preto najvyšším vyjadrením osvedčených postupov vo vzťahu k životnému prostrediu.
<P>
Tento týždeň prebehla vo Výbore pre vnútorný trh a ochranu spotrebiteľa počiatočná diskusia o správe týkajúcej sa názvov textilných výrobkov a s tým súvisiacim označovaním, ktorej spravodajcom som ja. Podľa môjho názoru je textilné odvetvie dobrým príkladom toho, že by sme sa nemali snažiť len o flexibilnejšie schvaľovacie postupy pre nové výrobky, v tomto prípade nové vlákna, ale sa aj usilovať o posilnenie systému environmentálnej značky spolu s rozsiahlejšími opatreniami, aby odvetvie ako celok smerovalo k trvalej udržateľnosti. Len takto budeme môcť byť hospodárskym súperom ostatných trhov s menšími obmedzeniami a len takto budeme môcť uspokojiť požiadavky spotrebiteľov, ktoré sa, našťastie, neustále zvyšujú.
<SPEAKER ID="039" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, terajšie právne predpisy EÚ si vyžadujú zjednodušenie, aby boli jasné a zrozumiteľné pre každého občana. Označovanie environmentálnou značkou znamená informovať spotrebiteľov o otázkach v oblasti životného prostredia vrátane informácií o výrobku s cieľom uľahčiť ich rozhodovanie, či výrobok kúpiť alebo nie. Zavedenie tohto systému prispeje k zlepšeniu stavu životného prostredia a bude tiež účinné v boji proti zmenám klímy. Zároveň bude viesť k zníženiu spotreby vody.
<P>
Environmentálne značky výrobkov by mali obsahovať údaje o množstvách, ako aj iné informácie, a mali by byť jasné a čitateľné. Väčšia spotreba ekologických a prírodných potravín, ako aj regionálnych výrobkov, bude prispievať k zlepšeniu zdravotného stavu našej spoločnosti.
<SPEAKER ID="040" NAME="Reinhard Rack" AFFILIATION="PPE-DE">
(DE) Vážená pani predsedajúca, keďže mám dnes hore v galérii pre návštevníkov skupinu hostí zo Štajerska, pokúsim sa začať v rakúskej verzii nemeckého jazyka.
<P>
To, čo je vo vnútri, musí byť uvedené na obale a musí to byť uvedené pravdivo. Je to niečo, čo má význam pre nás všetkých, a to nielen v tejto rozprave. Mali by sme ukázať, že Európa vyvíja maximálne úsilie, aby riešila konkrétne problémy, a že sa jej to aj darí. Tiež by sme sa mali postarať, aby sa na každom výrobku nenachádzalo množstvo rôznych označení. Nastal čas, a to nielen teraz, tesne pred európskymi voľbami, aby sme ľuďom doma a v zahraničí dokázali, že Európska únia pracuje na užitočných veciach, ktoré sa dotýkajú samotných občanov, a že veľa z tých nezmyselných záležitostí, o ktorých denne počúvame a čítame, nie je pravdivých.
<SPEAKER ID="041" NAME="Predsedajúca">
Ďakujem vám, pán Rack. Vaši hostia určite vedia, že sú dobre zastúpení.
<SPEAKER ID="042" NAME="Silvia-Adriana Ţicău" AFFILIATION="PSE">
(RO) Informácie o označovaní výrobkov environmentálnou značkou musia byť zrozumiteľné a samotná značka musí byť umiestnená tak, aby bola jasne viditeľná a presne definovala daný výrobok. Informácie súvisiace s označovaním environmentálnou značkou sa musia týkať energetickej hospodárnosti výrobkov, musia byť ľahko pochopiteľné a mali by byť založené na vedeckých dôkazoch.
<P>
Komisia a členské štáty musia zabezpečiť, aby boli na kampaň zameranú na podporu informovanosti o environmentálnej značke a jej propagáciu vyčlenené dostatočne finančné prostriedky. Vyzývam Európsku komisiu, aby vytvorila oficiálnu webovú stránku Európskej únie, ktorá bude obsahovať všetky informácie a praktické aspekty týkajúce sa označovania environmentálnou značkou v Európskej únii.
<P>
Proces preskúmania kritérií týkajúcich sa environmentálnej značky pre rôzne skupiny výrobkov, ktorý bude prebiehať 18 mesiacov, zahŕňa veľmi veľa byrokracie. Ak chceme, aby bol tento systém účinný, nemôže ho sprevádzať zvýšená byrokracia. Domnievam sa však, že pracovný plán Spoločenstva by mal trvať minimálne tri roky, aby bolo možné stanoviť ciele a zostaviť neúplný zoznam výrobkov, ktoré sa budú považovať za prioritné.
<P>
Pri stanovení kritérií týkajúcich sa environmentálnej značky musíme predchádzať zavádzaniu opatrení, ktorých uplatňovanie by mohlo malým a stredným podnikom ukladať neprimerané správne a hospodárske opatrenia. Ďakujem.
<SPEAKER ID="043" NAME="Martin Bursík" LANGUAGE="CS">
Chcel by som vám poďakovať za mimoriadne pozitívnu a zaujímavú rozpravu na túto tému. Podľa môjho názoru je základnou charakteristikou konzumnej spoločnosti spotreba. Mal som príležitosť zažiť spoločnosť, ktorá 40 rokov žila v totalite a mala nedostatok tovaru a obrovský konzumný potenciál. Prešli sme procesom vývoja a myslím si, že je to zaujímavá skúsenosť pre ďalšie rozširovanie Európy a modernizáciu rozvojových krajín. Prešli sme obdobím ohromnej túžby po konzume. Napriek tomu sa ukazuje, že keď sa zrazu objaví možnosť v podobe širokého sortimentu výrobkov, zvyšuje sa aj percento ľudí v spoločnosti, ktorých zaujíma kvalita potravín, kvalita výrobkov, kvalita vody a tiež kvalita ovzdušia. Je teda veľmi dôležité, aby Európa dokázala spotrebiteľom poskytnúť informácie o tom, aký vplyv bude mať spotreba daného výrobku na životné prostredie, zdravie, klímu a trvalo udržateľný rozvoj v iných oblastiach vrátane oblastí mimo EÚ.
<P>
Preto som pevne presvedčený, že ak Európsky parlament schváli tieto dve nariadenia, bude to na prospech občanom EÚ, pretože budú mať možnosť oveľa väčšieho výberu. Tiež verím, že sa skoro podarí zaradiť do kategórií aj tie výrobky, o ktorých sa toľko diskutovalo v dnešnej rozprave. Podľa môjho názoru to umožní občanom EÚ, aby svojou spotrebiteľskou voľbou aktívne prispeli k ochrane životného prostredia. Dávame im tým možnosť cítiť sa lepšie a mať dobrý pocit z toho, že aj oni sami, každý jeden z nich, sa aktívne podieľajú na ochrane životného prostredia. Veľmi rád by som chcel znovu poďakovať všetkým, a to spravodajcom, Rade, Parlamentu a Komisii, za tento návrh, za veľmi dobrú spoluprácu s českým predsedníctvom, ako aj za to, že sa nám podarilo, verím, priviesť tento materiál v prvom čítaní do úspešného finále.
<SPEAKER ID="044" NAME="Stavros Dimas" LANGUAGE="EL">
Vážená pani predsedajúca, rád by som začal poďakovaním všetkým, ktorí sa v dnešnej rozprave vyjadrili, za ich konštruktívne a pozitívne vystúpenia.
<P>
Na základe schváleného textu pre EMAS (systém ekologického riadenia a auditu) budú mať organizácie a spoločnosti, a to najmä malé a stredné podniky na celom svete, prístup k jednoduchému a účinnému systému ekologického riadenia.
<P>
Tento revidovaný systém EMAS bude pre zúčastnené spoločnosti čistým prínosom za predpokladu, že budú vedieť využiť svoje správy o výsledkoch v oblasti životného prostredia na sprostredkovanie týchto výsledkov spotrebiteľom, verejnosti, spoločnostiam, kontrolórom a audítorom.
<P>
Vďaka pozmeňujúcim a doplňujúcim návrhom Parlamentu bolo znenie nariadenia o systéme environmentálnej značky z environmentálneho hľadiska ďalej upravené a v súčasnosti je pre spoločnosti zrozumiteľnejšie. Pozmeňujúce a doplňujúce návrhy Parlamentu hrali tiež mimoriadne dôležitú úlohu pri zabezpečovaní dôveryhodnosti značky medzi spotrebiteľmi a environmentálnymi organizáciami.
<P>
Revidovaný systém environmentálnej značky bude flexibilnejší a umožní, aby aj v neskoršej fáze mohli byť stanovené kritéria na zaradenie ešte väčšieho počtu tovarov a služieb. Ide najmä o kategórie výrobkov, ktoré majú významný dosah na životné prostredie. Je teda stále čo zlepšovať.
<P>
Schválením tohto textu v prvom čítaní sa zvýši počet výrobkov s environmentálnou značkou a voľba spotrebiteľov pri nakupovaní bude oveľa väčšia. Prirodzene, naším cieľom v tejto oblasti je širšie uznávanie systému environmentálnej značky, ako aj zabezpečenie jeho právoplatnosti a spoľahlivosti na medzinárodnej úrovni.
<P>
Najprv však musí byť táto environmentálna značka uznávaná spotrebiteľmi a spoločnosťami v Európskej únii.
<P>
Z tohto dôvodu chcem zdôrazniť, že pán Wijkman celkom správne poznamenal, že musíme ďalej posilňovať komerčnú podporu, teda marketing systému environmentálnej značky. Práve preto Komisia vyčlenila zdroje a prostriedky, a to viac ako kedykoľvek predtým, na posilnenie marketingu systému environmentálnej značky.
<P>
Tiež plne súhlasíme s názorom, ktorý vyjadril pán Howitt v súvislosti s vyhliadkami systému EMAS na medzinárodnej úrovni. Aby som bol konkrétny, medzinárodné normy ISO už boli zapracované do EMAS. Teraz bude EMAS otvorený aj pre žiadateľov spomedzi medzinárodných spoločností mimo Európskej únie.
<P>
Chceme obmedziť byrokraciu a zaistiť, aby boli jednotlivé znenia týkajúce sa príslušných kritérií jednoduché a praktické a aby bola environmentálna značka čo najviac zosúladená s inými medzinárodnými a vnútroštátnymi značkami.
<P>
Text nášho návrhu to uľahčuje tým, že obsahuje odkaz na návrhy osobitných dôvodových dokumentov a na prijatie osobitných pravidiel s cieľom podporiť zosúladenie s vnútroštátnymi značkami.
<P>
Chcel by som požiadať sekretariát Parlamentu, aby do zápisnice z dnešnej schôdze zaradil tieto tri vyhlásenia Komisie:
<P>
prvé sa týka spôsobu, ktorým sa riešia zavádzajúce tvrdenia v prípade výrobkov rybolovu. Komisia má v úmysle navrhnúť nariadenie zakazujúce používanie značiek so zavádzajúcimi informáciami, ktoré sú v rozpore s trvalo udržateľným rybolovom;
<P>
druhé vyhlásenie súvisí so zámerom Komisie zabezpečiť, aby revidované nariadenie o systéme environmentálnej značky nebolo v rozpore s nariadeniami týkajúcimi sa chemických výrobkov, ako je napríklad nariadenie REACH;
<P>
tretie vyhlásenie sa týka plánu Komisie znovu preskúmať úroveň zdanenia výrobkov s environmentálnou značkou.
<P>
Na záver chcem povedať, že systém EMAS, ako aj systém environmentálnej značky, predstavujú výnimočné iniciatívy. Doposiaľ nebol potenciál ani jedného z týchto systémov plne využitý. Súhlasím s pani Svenssonovou, že EMAS by sa mal používať tak, ako sa používa teraz, a to nielen v prípade piatich generálnych riaditeľstiev a výborov, ale tiež ostatných generálnych riaditeľstiev. A o to sa snažíme v rozhodnutí, ktoré pripravujeme. Európsky parlament sa už rozhodol zaviesť systém EMAS a to isté očakávame aj od Rady.
<P>
Revízia, ktorú dnes navrhujeme, umožní, aby sa systém EMAS a systém environmentálnej značky stali referenčnými bodmi pre spoľahlivé ekologické riadenie a najlepšie výsledky výrobkov v oblasti životného prostredia.
<P>
Preto by som chcel opäť vyzdvihnúť význam dosiahnutia dohody v prvom čítaní. V zneniach boli urobené viaceré užitočné zmeny a výsledok je skutočne vyvážený. Preto vás vyzývam, aby ste toto znenie podporili v celom rozsahu bez ďalších zmien.
<P>
Skôr ako skončím, chcel by som znovu poďakovať spravodajcom za ich mimoriadne užitočný príspevok. Som naozaj presvedčený, že vďaka ich usilovnej práci a tiež v spolupráci s českým predsedníctvom sa budeme môcť dohodnúť v prvom čítaní, čo je veľmi dôležité.
<P>
1) Vzťah nariadenia o environmentálnej značke k pripravovaným právnym predpisom o rybnom hospodárstve
<P>
Nezávisle od prijatia nariadenia o environmentálnej značke Komisia potvrdzuje svoj zámer navrhnúť do konca tohto roka nariadenie o označovaní výrobkov rybného hospodárstva environmentálnou značkou, ktoré bude založené predovšetkým na kritériách trvalo udržateľného rybného hospodárstva.
<P>
Štúdia v zmysle článku 6 odsek 5 písmeno a) nariadenia o environmentálnej značke súvisiaceho s ďalšími aspektmi, ako sú spracovanie, predbalenie, balenie a doprava, ktorá preskúma realizovateľnosť rozšírenia pôsobnosti nariadenia o environmentálnej značke na potraviny vrátane výrobkov rybného hospodárstva a akvakultúry, nebude mať vplyv na prijatie tohto nariadenia ani o ňom vopred nerozhodne.
<P>
2) Súlad s právnymi predpismi o chemikáliách
<P>
Komisia zabezpečí, aby sa nariadenie o environmentálnej značke vykonávalo v súlade s ďalšími príslušnými právnymi predpismi Spoločenstva, ktoré sa týkajú látok, prípravkov a zmesí.
<P>
3) Prehodnotenie poplatkov
<P>
Komisia potvrdzuje svoj zámer prehodnotiť v lehote 18 mesiacov od vstupu nariadenia do platnosti poplatky za environmentálnu značku. Zohľadní pritom náklady členských štátov na správu systému a podľa potreby navrhne zmenu výšky poplatku.
<SPEAKER ID="045" NAME="Salvatore Tatarella" LANGUAGE="IT">
Vážená pani predsedajúca, vážený pán minister, vážený pán komisár, aj ja vítam príležitosť poďakovať všetkým účastníkom rozpravy, ktorá ukázala širokú zhodu, pokiaľ ide o prácu Výboru pre životné prostredie, verejné zdravie a bezpečnosť potravín. Rozprava priniesla i lepšie pochopenie, dodatočné podnety a ďalšie návrhy, ktoré, ako dúfam, budú pre Komisiu a členské štáty prínosom pri výkone ich povinností.
<P>
Dnešnou rozpravou a hlasovaním Parlament v podstate splní svoj záväzok v súvislosti s týmito dvoma dôležitými témami. Teraz je na rade Komisia, aby sa ujala slova: s radosťou som si vypočul tri vyhlásenia, ktoré pán komisár uviedol do záznamu. Očakávame, že Komisia vypracuje veľmi špecifickú štúdiu o potravinách, aby sa vylúčila akákoľvek možnosť zámeny medzi touto značkou a ekologickými výrobkami. Tešíme sa na nariadenie o výrobkoch rybného hospodárstva - a Výbor pre rybné hospodárstvo ho očakáva obzvlášť netrpezlivo. Ďakujem Výboru pre rybné hospodárstvo za pomoc v tomto veľmi zložitom období.
<P>
Komisiu by som chcel upozorniť na výnimky pre toxické produkty: buďte veľmi pozorní a opatrní. Pokiaľ ide o propagačnú kampaň, dúfame, že Komisia bude viesť účinné a cielené kampane zamerané na širokú verejnosť a osobitne mladých ľudí. Dúfame, že pevné termíny, ktoré sme sa usilovali stanoviť, budú dodržané, a že bude rešpektované aj obmedzenie testovania na zvieratách. Trochu ma znepokojuje a mrzí len jedna vec: možno sme mohli urobiť viac, čo sa týka zmlúv. Je to úloha do budúcnosti.
<SPEAKER ID="046" NAME="Linda McAvan">
spravodajkyňa. - Vážená pani predsedajúca, chcela by som nadviazať na slová pani Avril Doylovej o tom, že máme veľké množstvo iniciatív a značiek, ktoré sú označením etického prístupu a udržateľnosti, a uviesť, že podľa mňa by sa na to Komisia mala pozrieť a zabezpečiť, aby ľudia neboli zavádzaní. Pán komisár pred chvíľou hovoril o označovaní výrobkov rybného hospodárstva, aby ľudia vedeli, čo kupujú. V inej funkcii som sa venovala spravodlivému obchodu a ochrane značky spravodlivého obchodu a v posledných rokoch som bola svedkom rozvoja alternatívnych označení. Niektoré sú v poriadku, ale iné sa pokúšajú vyvolať zdanie značiek etického prístupu a spravodlivého obchodu, no chcú byť spravodlivým obchodom za lacné peniaze bez nezávislej kontroly, ktorá je potrebná na zavedenie príslušného systému označovania. Dúfam teda, že Komisia zabezpečí, že tieto systémy označovania a značiek etického prístupu si zachovajú istú integritu a nebudú znehodnocované, aby sa nestali obyčajnými marketingovými nástrojmi pre organizácie, ktoré chcú vo verejnosti vyvolať zdanie, že sú ekologické a etické, zatiaľ čo v skutočnosti ide len o predstieranie.
<P>
Dúfam teda, že Komisia sa na to bude môcť pozrieť. Medzirezortné preskúmanie zo strany Komisie je naozaj potrebné. Vždy, keď o tom hovorím, dostanem rovnakú odpoveď: "Och, to nie my, to iné oddelenie." Vyzerá to tak, že každý sa chce bremena zbaviť a preniesť ho na niekoho iného.
<P>
Nakoniec by som ešte raz chcela všetkým poďakovať za príspevky. Teším sa na hlasovanie a dúfam, že bude veľmi jednoduché a jasné.
<SPEAKER ID="047" NAME="Predsedajúca">
Rozprava sa skončila.
<P>
Hlasovanie sa uskutoční dnes o 11.00 hod.
<P>
Písomné vyhlásenia (článok 142)
<SPEAKER ID="048" NAME="Alin Lucian Antochi  " AFFILIATION="PSE">
písomne. - (RO) V plnej miere podporujem správu pani Văleanovej o uplatňovaní smernice 2004/38/ES o to viac, že nedávne udalosti, ktoré sa odohrali v niektorých členských štátoch, upozornili na nehanebné porušovanie jednej zo štyroch základných slobôd, a to práva občanov voľne sa pohybovať a usadzovať na území členských štátov.
<P>
Neúčinná transpozícia alebo dokonca úplná absencia transpozície tejto smernice do vnútroštátnych právnych predpisov členských štátov má ďalej za následok množstvo zneužití, ktoré sa týkajú administratívnych formalít a reštriktívneho výkladu zákonných ustanovení v súvislosti s pojmom neoprávneného pobytu a vedú k nespravodlivému zadržiavaniu a vyhosťovaniu európskych občanov. Uzavretie hraníc však nie je riešením. Je potrebné prijať konkrétne opatrenia na zjednodušenie integrácie občanov do najrôznejších európskych spoločností.
<P>
Verím, že ak členské štáty a Komisia dokážu úspešne spolupracovať v tomto smere, správa, o ktorej hovoríme, bude významným príspevkom k monitorovaniu transpozície ustanovení tejto smernice.
<P>
V súčasnosti si každý európsky občan želá žiť v Európskej únii, v ktorej sa dodržiavajú základné hodnoty, napríklad voľný pohyb osôb. Nesmieme však zabúdať, že k dosiahnutiu tohto cieľa musíme prispieť všetci.
<SPEAKER ID="049" NAME="Rovana Plumb  " LANGUAGE="RO">
Environmentálna značka je dobrovoľné opatrenie, ktorého cieľom je na európskej úrovni podporovať distribúciu vysoko účinných výrobkov s nízkym vplyvom na životné prostredie počas celého ich životného cyklu.
<P>
Skúsenosti nadobudnuté počas takmer 10 rokov trvajúceho uplatňovania tohto systému certifikácie, ktorý pokrýva 26 kategórií výrobkov, 622 licencií a viac než 3000 výrobkov a služieb (čistiace prostriedky, papier, odevy, obuv, tkaniny, turistické potreby a potreby na kempovanie), poukazujú na potrebu rozhodnejších zásahov zameraných na niektoré kľúčové aspekty systému.
<P>
Keďže mnohé hospodárske subjekty nie sú spokojné so zdĺhavosťou procesu schvaľovania kritérií a ich rýchlym zastarávaním po schválení, boli predložené pozmeňujúce a doplňujúce návrhy týkajúce sa spôsobu schvaľovania (maximálne 180-dňová lehota medzi ukončením hodnotenia a schválením kritérií a zjednodušený a skrátený proces revízie drobných zmien kritérií), ako aj nový systém udeľovania značiek.
<P>
Na zachovanie dôveryhodnosti systému certifikácie environmentálnej značky je potrebné:
<P>
uplatňovať všeobecnú zásadu ochrany zdravia spotrebiteľov a životného prostredia aj v prípade výrobkov označených značkou,
<P>
vykonávať propagačnú činnosť: skvalitňovať spôsob poskytovania informácií spotrebiteľom, zavádzať informačné kampane zamerané na udržanie dôvery v environmentálnu značku, využívať európske fondy,
<P>
osobitnú pozornosť upriamiť na malé a stredné podniky.
<P>
Podporujem správu a blahoželám pánovi spravodajcovi.
<SPEAKER ID="050" NAME="Esko Seppänen  " LANGUAGE="FI">
Rád by som zdôraznil, že environmentálna značka Spoločenstva vytvorí jednotný základ na používanie tejto značky, ale nemala by brániť ďalším druhom označovania. Podľa mňa je dôležité mať možnosť označovať výrobky značkou potvrdzujúcou, že boli vyrobené v krajine, kde sa predávajú. Nesúhlasím s postojom Komisie, ktorá to chce zakazovať pomocou kampaní financovaných Spoločenstvom. Označovanie krajiny pôvodu napríklad v miestnej výrobe potravín je najlepšou environmentálnou značkou.
<P>
(Rokovanie bolo prerušené o 10.35 hod. a pokračovalo o 11.00 hod.)
