<CHAPTER ID="014">
Príprava konferencie o zmene klímy v Cancúne (29. novembra - 10. decembra) (rozprava) 
<SPEAKER ID="312" NAME="Predsedajúci">
Ďalším bodom programu sú vyhlásenia Rady a Komisie o príprave konferencie o zmene klímy v Cancúne (29. novembra - 10. decembra).
<SPEAKER ID="313" NAME="Joke Schauvliege" LANGUAGE="NL">
Vážený pán predsedajúci, vážené poslankyne, vážení poslanci, po konferencii v Kodani sa Európska únia celkom rýchlo rozhodla, že v budúcnosti bude postupovať prostredníctvom postupného a pragmatického prístupu. Už sa nemôžeme zameriavať na prístup "všetko alebo nič". Postupne musíme položiť stavebné prvky rámca na obdobie po roku 2012. Uvedomujeme si, že rokovania o vytvorení ambiciózneho režimu boja proti zmene klímy po roku 2012 postupujú veľmi pomaly. Stanoviská účastníkov sa do veľmi veľkej miery líšia, čo sa ukázalo práve nedávno počas posledného oficiálneho kola rokovaní v meste Tchien-ťin, na ktorom sa podarilo dosiahnuť len veľmi obmedzený pokrok.
<P>
Vážené poslankyne, vážení poslanci, práve na základe toho Rada pre životné prostredie a Európska rada urobili posledné úpravy pozície Európskej únie, týkajúcej sa konferencie v Cancúne. Pozície ďalších inštitúcií a, samozrejme, aj váš návrh uznesenia boli zaznamenané priebežne. Už sa stanovilo, že na konferencii v Cancúne nedôjde k vytvoreniu právne záväzného rámca na obdobie po roku 2012. Vzhľadom na to, že obsah balíka opatrení týkajúcich sa konferencie v Cancúne ešte nie je jasný, pozícia Európskej únie, ktorá európskym vyjednávačom tiež ponúkne potrebnú flexibilitu, predkladá rôzne prvky. V každom prípade je jasné, že balík opatrení týkajúcich sa konferencie v Cancúne musí byť vyvážený, čo znamená, že musí obsahovať prvky, ktoré umožnia vyhovieť rozvojovým aj rozvinutým krajinám. Aké sú teda hlavné prvky pozície EÚ?
<P>
V prvom rade je potrebné dosiahnuť vyvážený výsledok. Treba vyvážiť rokovacie práva v rámci Kjótskeho protokolu a dohovoru na jednej strane a v rozsahu samotných rámcov na strane druhej.
<P>
Po druhé, existujú podmienky druhého obdobia plnenia záväzkov vyplývajúcich z Kjótskeho protokolu.
<P>
Po tretie, je tu rámec základných prvkov akčného plánu z Bali, a to spoločnej vízie, zmiernenia, prispôsobenia sa, technológií a financovania. EÚ trvá na svojom názore, že jednotný právne záväzný nástroj je najlepším spôsobom, ako sformovať rámec na obdobie po roku 2012. Vzhľadom na to, že minulý rok táto pozícia vyvolala veľké nedorozumenie a že aj toto je veľmi dôležité v rámci medzinárodných rokovaní, EÚ má v úmysle zaujať flexibilný postoj: flexibilný, pokiaľ ide o druhé obdobie plnenia záväzkov, ktorý však bude podliehať splneniu určitých podmienok. Aké sú tieto podmienky? Do tohto rámca na obdobie po roku 2012 musia byť zahrnuté všetky veľké hospodárstva. Tento rámec musí byť ambiciózny a efektívny, musí byť zaručená environmentálna integrita a treba urobiť pokrok v rámci zlepšenia súčasných trhových mechanizmov a zavedenia nových mechanizmov. Okrem toho rozvinuté krajiny musia preukázať, že si skutočne plnia finančné záväzky, najmä pokiaľ ide o financovanie urýchleného začatia činnosti. Európska únia a jej členské štáty predstavili prvú hĺbkovú transparentnú správu o realizácii týchto finančných záväzkov a v roku 2010 prispejú sumou 2,2 miliardy EUR. Dúfam, že táto správa pomôže obnoviť dôveru medzi zúčastnenými stranami.
<P>
Belgické predsedníctvo zastáva názor, že potrebujeme hmatateľné a konkrétne opatrenia, aby sme splnili očakávania strán a zároveň zaistili dôveru vo viacstranný proces v rozsahu Rámcového dohovoru Organizácie Spojených národov o zmene klímy (UNFCCC). Urobíme všetko pre to, aby sme prispeli k dosiahnutiu cieľov Európskej únie. V tejto súvislosti sa, ako vždy, spoliehame aj na vás, vážené poslankyne, vážení poslanci, že nám pomôžete rozšíriť a, samozrejme, aj posilniť toto posolstvo.
<SPEAKER ID="314" NAME="Connie Hedegaard">
členka Komisie. - Vážený pán predsedajúci, vo veľmi veľkej miere, samozrejme, súhlasím s tým, čo sme práve počuli zo strany belgického predsedníctva. Aj ja sa teším na spoluprácu s vami v Cancúne. Je úplne jasné, že právne záväzná dohoda, na ktorú bola EÚ pripravená už minulý rok a na ktorú sme stále pripravení, bohužiaľ, nebude výsledkom konferencie v Cancúne - nie našou vinou, ale preto, lebo ostatní na ňu nie sú pripravení. Je pravda, že smerujeme k balíku, ktorý je vyvážený, ale povedala by som, že aj veľký a ambiciózny.
<P>
Boli sme vlastne prví, kto túto jar, na prelome februára a marca, prišiel s myšlienkou zaujať postupný prístup s cieľom stavať na kodanskej dohode a zaistiť teraz dynamiku, ktorá bude pokračovať v Cancúne. Hoci sa však zdá, že sme dohodnutí na tom, že z Cancúnu by sme si mali priniesť domov práve toto - vyvážený balík -, je ľahké povedať, že práve toto by sa každej strane páčilo, ale ťažšie je dohodnúť, čo to vlastne znamená.
<P>
Čo predstavuje veľký vyvážený balík? Tu by som chcela povedať, že z európskeho pohľadu je jasné, že budeme trvať na potrebe zakotviť záväzky týkajúce sa zmiernenia, vytvoriť zdokonalený systém monitorovania, ohlasovania a overovania (MRV) a podporiť trhy s emisiami. Samozrejme, mali by sme prijať aj rozhodnutia o REDD+ (program znižovania emisií z odlesňovania a degradácie lesov v rozvojových krajinách), prispôsobení sa, technológiách, financovaní a vytváraní kapacít. Všetky tieto zložky sa budú musieť odrážať v balíku, ktorý považujeme za vyvážený.
<P>
Jedna vec, ktorú by som chcela zdôrazniť, je, že my ako Európska únia musíme mať aj naďalej jasno vo svojich podmienkach druhého obdobia plnenia záväzkov vyplývajúcich z Kjótskeho protokolu. Tieto podmienky musíme využiť na to, aby sme zvýšili úroveň ambícií a aby sme rozhýbali ostatných. Podmienky spojené s prípadným druhým obdobím plnenia záväzkov sú veľmi dôležité pre environmentálnu integritu a ambície budúceho klimatického režimu. Ani samotná EÚ nekoná na základe druhého obdobia plnenia záväzkov dostatočne a nie je ani dôveryhodná. Preto sa musíme držať svojich podmienok, aby sme od svojich partnerov získali kladné odpovede. Musím povedať, že mám jasný dojem - aj na základe predbežnej konferencie zmluvných strán -, že naše argumenty týkajúce sa tejto záležitosti sa stretávajú s čoraz väčším uznaním.
<P>
Návrh uznesenia, ktorý máme pred sebou, sa zaoberá všetkými oblasťami, ktoré som práve spomenula. Komisia veľmi víta usmernenia, ktoré jej poskytol Parlament, aj keď nemožno plne zahrnúť všetky.
<P>
Uvediem len jeden príklad: niektorí z vás tvrdia, že máme aj ďalší cieľ okrem toho, že chceme obmedziť nárast teploty na dva stupne. V Cancúne bude pre nás hlavnou prioritou, aby sme nezačali opäť otvárať kodanskú dohodu a nezačali ustupovať od toho, čo sme už dosiahli.
<P>
Rada by som tiež využila túto príležitosť na to, aby som zdôraznila, že EÚ si musí splniť záväzky z Kodane, týkajúce sa urýchleného začatia činnosti. Dnes vám môžem úprimne povedať: už sme to takmer dosiahli. Stále však od členských štátov potrebujeme 200 miliónov EUR, aby sme boli presne tam, kde sme v Kodani sľúbili, že budeme. Predpokladám, že počujete, aký je rozdiel v tom, keď budeme môcť v Cancúne v mene Európskej únie povedať, že sme to splnili, a keď povieme, že sme to takmer splnili. Naozaj si myslím, že by sme mali dni, ktoré nám ostávajú do konferencie v Cancúne, využiť na to, aby sme splnili všetko, k čomu sme sa v Kodani zaviazali.
<P>
Nespomínala som ciele: nie preto, lebo nie sú dôležité, pretože rozhodne sú, pričom EÚ by tento rok, ako aj ten minulý, povedala, že sme stále pripravení prejsť na 30 % za predpokladu, že to urobia aj ostatní. Tu sa nič nemení. Ak sa teraz o cieľoch toľko nediskutuje, myslím si, že je to preto, lebo mnohé iné strany ešte nie sú až tak pripravené - z dôvodov, ktoré sú vám známe - na to, aby v Cancúne diskutovali o cieľoch. Myslím si, že je dôležité zakotviť záväzky z kodanskej dohody do oficiálneho textu. Na základe toho môžeme veci zlepšiť.
<P>
Musím však zároveň povedať, že bez ohľadu na to, ako dopadne konferencia v Cancúne, myslím si, že je pre nás veľmi dôležité, aby sme aj naďalej viedli inteligentnú politiku v oblasti klímy s ambicióznymi cieľmi a zároveň zvládali svoje energetické úlohy, ako ste o tom práve diskutovali. Môžeme presadzovať inovácie a tvorbu pracovných miest a môžeme si stanoviť ambiciózne ciele.
<P>
Na záver by som chcela povedať, že pracujeme na tom, aby sme zaistili uplatňovanie Lisabonskej zmluvy - to je jasné - a môžem vás uistiť, že delegáciu Parlamentu budeme vo všetkých fázach informovať o tom, ako pokračujú rokovania. Samozrejme, s delegáciou Parlamentu budeme mať každodenné informatívne stretnutia a budeme sa snažiť veľmi úzko spolupracovať.
<P>
Veľmi vítame podporu naznačenú v návrhu uznesenia s cieľom zabezpečiť, aby EÚ vystupovala jednotne. Myslím si, že toto je jedna z hlavných úloh v Cancúne: nech bude v mene Európskej únie vystupovať ktokoľvek, naši partneri mimo Európy si môžu byť istí, že sa stretnú s rovnakým druhom priorít a s rovnakým druhom posolstiev. Takýmto spôsobom budú naše priority vypočuté najlepšie.
<SPEAKER ID="315" NAME="Karl-Heinz Florenz" LANGUAGE="DE">
Vážený pán predsedajúci, pani Schauvliegeová, pani komisárka, ak si máme z konferencie v Kodani, ktorej ste vy, pani komisárka, samozrejme, predsedali, vziať nejaké ponaučenie, malo by to byť to, že Európska únia musí v budúcnosti na takýchto konferenciách vystupovať jednotne. Tu sa naše názory na jeden či dva body môžu líšiť, ale ak budeme my ako Európania rozdelení v tom, čo povieme tam, nebudú nás považovať za dôveryhodných, a ak nebudeme dôveryhodní, ostatní ľudia nás nebudú nasledovať. Vlastne prečo by mali? Je preto správne, aby sa v zásade zachovali čísla, na ktorých sme sa dohodli pod vedením kancelárky Merkelovej, a aby tieto čísla tvorili základ tohto rokovania. Súhlasím s vaším názorom, že by sme teraz nemali vážne spochybňovať ambiciózne ciele obmedziť nárast teploty na dva stupne a nemali by sme uvažovať o výrazne nižšej hodnote stupňov, pretože to oveľa viac sťaží schopnosť splniť tieto ciele a ľudia budú pred nami ustupovať.
<P>
Veľmi sa obávam, že ohrozujeme svoje duševné vlastníctvo. Náš priemysel investuje peniaze a pracovnú silu do rozvoja. Ak teraz zmenšíme plot okolo tohto duševného vlastníctva a necháme v ňom diery, ktoré v ňom v súčasnosti existujú, stratíme cenné prvky, konkrétne svoje duševné vlastníctvo. Úplne podporujem transfer technológií, ale aj naše podniky musia vidieť zmysel v investovaní do tohto transferu, a preto nesmieme oslabiť duševné vlastníctvo.
<P>
Pokiaľ ide o záväzky, mám sklony žiadať seriózne záväzky aj od našich partnerov na celom svete. Musia však byť dôveryhodné a pre tieto krajiny musí byť zvládnuteľné splniť ich. Inak urobia presný opak toho, čo chceme. Inými slovami, vzdialia sa od nás. Je preto dôležité, aby sme sa v Cancúne prezentovali dôveryhodne. Hlavné rozhodnutia sa prijmú neskôr v Johannesburgu, ale v Cancúne si musíme pripraviť pôdu. Povolaním som poľnohospodár. Ak nebude pôda správne pripravená, nebude žiadna úroda. Sústreďme sa na prípravu dobrej pôdy.
<SPEAKER ID="316" NAME="Marita Ulvskog" LANGUAGE="SV">
Vážený pán predsedajúci, pred samitom v Kodani sme mali veľmi veľké očakávania. Výsledok už taký dobrý nebol. V deň, keď sme z Kodane odchádzali, husto snežilo a v rokovacích miestnostiach bolo mimoriadne chladno. Mrazivé teploty nezažila len Kodaň, ale na bode mrazu sa ocitla aj celá diskusia o životnom prostredí. Dalo by sa povedať, že v súčasnosti sa klíma nachádza na politickom programe ešte nižšie, ako sa nachádzala pred konferenciou v Kodani. Je to poľutovaniahodné, ale skutočnosť je taká, že našou úlohou je zaistiť, aby sa na samite v Cancúne podarilo dosiahnuť lepšie výsledky a aby sa prediskutoval a zdokonalil výsledok konferencie v Kodani. Ako to spravíme? Ako zástupcovia Európy to urobíme prostredníctvom prevzatia vedúcej úlohy. Presne to žiadala aj vedúca predstaviteľka OSN pre klímu Christina Figueresová, keď počas videokonferencie hovorila s tými z nás z Európskeho parlamentu, ktorí pôjdu do Cancúnu. Musíme preukázať vedúce postavenie a okrem iného to urobíme prostredníctvom toho, že skutočne zrealizujeme všetko, čo sme prisľúbili v Kodani - nielen takmer všetko, ale úplne všetko.
<P>
Ďalej musíme, samozrejme, zaistiť, aby sa k nám pridalo viac ľudí. Spolu s ďalšími konkrétnymi rozhodnutiami v Cancúne o odlesňovaní, transfere technológií a o ceste vpred pre druhé obdobie plnenia záväzkov vyplývajúcich z Kjótskeho protokolu by to mohlo pripraviť cestu pre medzinárodnú dohodu o klíme v roku 2011. Nemyslím si, že naše očakávania pred konferenciou v Cancúne by mali byť príliš malé.
<SPEAKER ID="317" NAME="Chris Davies">
v mene skupiny ALDE. - Vážený pán predsedajúci, v súčasnosti tu nevládne veľké nadšenie pre riešenie globálneho otepľovania, ale skôr rozšírený verejný skepticizmus. Začiatkom roka sme na zemi videli sneh, ale ak sa pozriete na čísla, zistíte, že prvých šesť mesiacov tohto roka bolo podľa celosvetových záznamov najteplejších. Je to prostý fakt.
<P>
Chcem, aby sme čo najskôr prijali medzinárodnú dohodu, ale obávam sa o charakter takejto dohody. Rozdiel medzi rozvinutými a rozvojovými krajinami mi pripadá zvláštny. Zaujímalo by ma, ako dlho potrvá, kým niektorá z rozvojových krajín predbehne najchudobnejšie európske krajiny. Pozerám sa na konferencie o zmene klímy, na nadšenie, s ktorým Saudská Arábia podporuje myšlienku zachytávania a skladovania uhlíka, uvedenú v rámci mechanizmu čistého rozvoja. Saudská Arábia určite môže investovať trochu vlastných peňazí do realizácie týchto vecí. Prečo by sme k tomu mali prispieť?
<P>
Bojím sa, že Európska únia bude zaostávať za tempom zmeny. Myslím si, že iniciatívy týkajúce sa zmeny klímy a naša schopnosť bojovať proti globálnemu otepľovaniu poskytujú veľké príležitosti. V priebehu budúceho desaťročia plánuje Čína znížiť svoju intenzitu uhlíka o 45 %. To znamená investície do nových elektrární, ktoré nahradia tie staré. Znamená to zlepšenie jej energetickej účinnosti. V tom spočíva skutočný problém. Ak Číne nedokážeme konkurovať teraz, ako budeme energeticky účinnejšej Číne konkurovať v nasledujúcich rokoch?
<P>
Chcem, aby sme svoj strop sprísnili. Chcem, aby sme sa posunuli z 20 % na 30 %. Chcem, aby sme boli svedkami zvyšovania cien uhlíka, aby sme v budúcnosti smerovali k nízkouhlíkovým investíciám. Chcel by som byť viac presvedčený o tom, že v rámci Komisie bola dohoda, že by sa to malo skutočne zvážiť a urobiť. Skrátka, nemám pocit, že sa to v tejto chvíli deje. Viem, že táto pani komisárka má pre túto tému nadšenie. Nie som si však istý, že má plnú podporu kolégia. Možno však potrebujeme záložnú pozíciu.
<P>
Skutočne potrebujeme záložnú pozíciu a v zásade ňou musí byť to, aby sme smerovali k svojej energetickej účinnosti. Len pred niekoľkými minútami sme si vypočuli plány pána komisára Oettingera predložiť v novom roku nejaké právne predpisy. Tieto právne predpisy musia byť ambiciózne. Musíme ochrániť svoje zdroje. Musíme sa stať konkurencieschopnejšími.
<SPEAKER ID="318" NAME="Yannick Jadot" LANGUAGE="FR">
Vážený pán predsedajúci, pani komisárka, dámy a páni, vo svojom vystúpení by som sa mohol obmedziť iba na spomínanie obrazov z tohto leta v Rusku alebo v južnej Ázii, aby som vám pripomenul absolútne naliehavú potrebu bojovať proti zmene klímy a, keďže hovoríme o Európe, okamžite alebo čo najskôr sa posunúť k cieľu znížiť do roku 2020 emisie skleníkových plynov o 30 %. V súčasnosti, ak neurobíme žiadne zmeny, dosiahneme 19 %. Prakticky sme už dosiahli cieľ, ktorý sme si stanovili, takže už viac nemôžeme hovoriť o európskej ambícii, ak hovoríme o 20 %.
<P>
Pokiaľ ide o mňa, nie som samozrejmým obdivovateľom trhu s emisiami, ale ak zostaneme na úrovni 20 %, môžeme si byť istí, že budeme k trhu s emisiami pristupovať ako k druhu, ktorému hrozí vyhynutie, a nie ako k páke v boji proti zmene klímy. Prechod na cieľ 30 % by prostredníctvom vydraženia kvót mohol priniesť do európskych rozpočtov 8 miliárd EUR. Vieme, že cieľ 30 % je možný. Konkrétne záväzný cieľ zvýšiť energetickú účinnosť o 20 % by znamenal milión európskych pracovných miest. To predstavuje úsporu vo výške 1 000 EUR na každú domácnosť v Európe, a keďže pán komisár Oettinger spomínal plynovod Nabucco, rovná sa to pätnástim takýmto plynovodom.
<P>
Zlikvidujeme teda európske podniky, ak prejdeme na 30 %? Samozrejme, že nie. Každá štúdia dokazuje, že je to tak. Niektoré potenciálne ohrozené odvetvia sú postihnuté, ale existujú isté prostriedky a doteraz sú odvetviami, ktoré hrozia Európe záhubou, práve tie odvetvia, ktoré využívajú európsku energetickú politiku. Vďaka európskej politike v oblasti klímy získali miliardy eur.
<P>
Posunúť sa na 30 % by znamenalo jednoznačne podporovať tých, ktorí robia zmeny, podporovať tých, ktorí tvoria svet zajtrajška. Rád by som tiež uviedol niekoľko čísel. Podľa barometra spoločnosti Ernst & Young za rok 2010 sú Čína a Spojené štáty najatraktívnejšími krajinami pre rozvoj obnoviteľných zdrojov energie. Podľa nedávnej štúdie sa len tri z 50 spoločností, ktoré boli označené za svetových lídrov v oblasti zelených technológií, nachádzajú v Európe. Ostatné sídlia v Ázii alebo v Spojených štátoch.
<P>
Je preto absolútne nevyhnutné posunúť sa na 30 %. Na záver by som chcel uviesť slová Baracka Obamu, ktorý povedal, že buď môžeme pracovné miesta budúcnosti prenechať svojim konkurentom, alebo sa môžeme chopiť príležitosti storočia, s čím už oni začali. Povedal, že krajina, ktorá bude priekopníkom v oblasti energie budúcnosti, stane sa priekopníckou krajinou 21. storočia. Voľby prehral. Prevezmime toto vedúce postavenie v rámci tranzitu energie a nového hospodárstva.
<SPEAKER ID="319" NAME="Miroslav Ouzký" LANGUAGE="CS">
Vážený pán predsedajúci, hoci som signatárom uznesenia o blížiacej sa konferencii o zmene klímy, mám tiež niekoľko kritických pripomienok a výhrad, pokiaľ ide o naše uznesenie. Viete, som rád, že optimizmus, ktorý sme v minulosti vždy pred každou konferenciou šírili do sveta a ktorý sa potom zmenil na obrovský skepticizmus, tentoraz nie je taký rozšírený. Teší ma, že chápeme, že na tejto konferencii nedôjde ku globálnej dohode. Každý v tejto rokovacej sále vie, že bez globálnej dohody by samotná Európa, aj keby ambiciózne zvýšila vlastné plány o 100 %, nemala ani ten najmenší vplyv na globálnu zmenu klímy.
<P>
Zaslepené sprísňovanie našich noriem môže v konečnom dôsledku Európu ohroziť a priznám sa, že vôbec nesúhlasím so skrytým zavedením európskych daní pod zámienkou boja proti zmene klímy.
<P>
Aby som nebol len negativistický, vidím veľký prísľub v podpore spolupráce s rozvojovými krajinami, a predovšetkým v ochrane pitnej vody, ako aj v našej snahe zaistiť prístup k pitnej vode všetkým občanom, a to najmä v rozvojových krajinách. Hoci mám kritické výhrady, nemám v úmysle svoj podpis stiahnuť a dúfam, že na blížiacej sa konferencii napokon dôjde k nejakému ďalšiemu pokroku.
<SPEAKER ID="320" NAME="Bairbre de Brún" LANGUAGE="GA">
Vážený pán predsedajúci, nemôžeme sa opäť dopustiť chýb, ktoré sme urobili minulý rok v Kodani. Potrebujeme skutočné vedúce postavenie a politickú vôľu, aby sme udržali teplotný limit na 1,5 °C. Tento cieľ je dôležitý.
<P>
EÚ by mala konať jednostranne, aby zvýšila cieľ znižovania emisií do roku 2020 a presvedčila ostatné rozvinuté krajiny, aby odsúhlasili zvýšenie celkového cieľa znižovania emisií do roku 2020 z 80 % na 95 %. Nielenže to pomôže rokovaniu v Cancúne, ale musíme to urobiť aj pre svoje vlastné dobro.
<P>
Rozvinuté krajiny tiež musia poskytnúť primerané prostriedky na boj proti zmene klímy a zároveň zrealizovať financovanie rýchleho začiatku činnosti so silným politickým záväzkom a s plnou transparentnosťou. Potrebujeme tiež nové zdroje dlhodobého financovania. Medzi tieto možnosti by mali patriť medzinárodná daň a finančné opatrenia a financovanie z medzinárodnej leteckej a námornej dopravy.
<P>
Žiadam vás, aby ste hlasovali proti pozmeňujúcim a doplňujúcim návrhom, ktoré chcú, aby z tohto Parlamentu vyšlo menej výrazné posolstvo. Potrebujeme silné posolstvo. Celosvetovú hospodársku krízu nemôžeme použiť ako ospravedlnenie toho, že nič nerobíme alebo že popierame klimatickú spravodlivosť. Zmena klímy je problém, ktorý treba riešiť na celosvetovej úrovni, a aby sme to mohli urobiť, musíme si medzi sebou vybudovať dôveru.
<SPEAKER ID="321" NAME="Oreste Rossi" LANGUAGE="IT">
Vážený pán predsedajúci, dámy a páni, napriek skutočnosti, že som vo výbore aj v tejto rokovacej sále predpovedal neúspech kodanskej konferencie o zmene klímy a dokumentu, ktorý predložil tento Parlament, z tejto skúsenosti sme sa vôbec nepoučili.
<P>
Ak budeme naďalej formulovať jednostranné požiadavky, aby Európa znížila svoje emisie o oveľa viac percent, ako sa stanovuje v Kjótskom protokole, potom bude aj nasledujúci samit v Cancúne - 16. konferencia zmluvných strán (COP16) - zlyhaním a Parlament bude opäť vyzerať hrozne.
<P>
Uznesenie prijaté vo výbore nielenže zdôrazňuje, že príspevky určené rozvíjajúcim sa krajinám by do roku 2020 nemali byť nižšie ako 30 miliárd EUR ročne, ale zároveň povzbudzuje EÚ, aby podporila vytvorenie zeleného klimatického fondu a od roku 2020 vyčleňovala 100 miliárd USD ročne.
<P>
Dokument nám tiež hovorí, ako nájsť finančné prostriedky, a to prostredníctvom zdanenia všetkých možných zdrojov, ako je zavedenie daní z finančných transakcií, obchodných výmen a leteniek. V zásade ide o ťahanie peňazí priamo z vreciek občanov a podnikov.
<P>
Správa sa následne púšťa do utopických požiadaviek. Dokonca od nás žiada, aby sme do roku 2020 znížili emisie CO2 v atmosfére o 30 % namiesto 20 %, a nalieha na Komisiu, aby predložila návrh zameraný na to, aby si EÚ stanovila tieto ciele jednostranne.
<P>
Žiadať našich ľudí a naše podniky, aby priniesli takéto obete v čase hospodárskej krízy, akou je tá súčasná, je posledným z dlhého radu európskych bláznovstiev. Máme rovnaké stanovisko ako Rada, teda že Európska únia bude schopná zvážiť druhé obdobie plnenia záväzkov vyplývajúcich z Kjótskeho protokolu len vtedy, ak prebehne v celkovom rámci, ktorý zahŕňa všetky hlavné hospodárstva, a to pred uzavretím globálnej a právne záväznej dohody.
<SPEAKER ID="322" NAME="Nick Griffin" AFFILIATION="NI">
Vážený pán predsedajúci, vybrať slnečné Mexiko za miesto konania 16. konferencie zmluvných strán (COP 16) bol dobrý ťah. Mali by sme si ušetriť zopakovanie minuloročných rozpakov, keď sa ľudia zastávajúci teóriu globálneho otepľovania triasli počas najchladnejšieho decembra, aký Kodaň zažila za niekoľko desiatok rokov. Rovnako aj uprednostňovanie zradne nejednoznačného termínu "zmena klímy" pred výrazom "globálne otepľovanie" môže zopár britských daňových poplatníkov zaslepiť pred iróniou, že je to tak, ako keď nezvyčajne studené leto ustupuje skorej a mrazivej zime. Ešte lepším trikom by bolo, keby sa tieto podujatia konali len na jar: pozrite sa, každým dňom je teplejšie.
<P>
Ako dlho ešte môže fašistická EÚ zaťažovať bežných občanov čoraz represívnejšími daňami a kontrolami pod zámienkou globálneho otepľovania spôsobeného človekom, keď čoraz viac skutočných vedcov odmieta túto teóriu ako nepodloženú a vyvrátenú? Globálne otepľovanie spôsobené človekom (AGW) je nepodložená propaganda, veľká lož na úrovni Josefa Goebbelsa zo strany ekologického priemyselného komplexu, pretože uprednostňuje masívne presuny bohatstva od obyčajných ľudí k podvodníkom, ktorí obchodujú s emisiami CO2, ako sú Al Gore a Goldman Sachs. Túto teóriu pritom využívajú ľavicové politické elity, aby dokonali deindustrializáciu západu, pretože bezcharakterní konzervatívci sú príliš zastrašení hystériou okolo globálneho otepľovania na to, aby sa postavili a povedali skutočne nepohodlnú pravdu: zmena klímy spôsobená človekom je ten najvýnosnejší podvod v dejinách.
<P>
Súčasťou tohtoročnej konferencie skupiny Bilderberg, ktorá sa konala v júni v Španielsku, bolo zasadnutie, na ktorom sa diskutovalo o nebezpečenstvách globálneho ochladzovania. Kedy sa nový realizmus ľudí, ktorí skutočne formujú globálnu politiku, vkradne aj sem, medzi ľudí, ktorí si len myslia, že to robia?
<SPEAKER ID="323" NAME="Richard Seeber" AFFILIATION="PPE">
(DE) Vážený pán predsedajúci, dámy a páni, som skutočne šokovaný názormi, ktoré tu ľudia ako pán Griffin rozširujú v mene zmeny klímy. Je pre mňa úplnou záhadou, čo má fašizmus spoločné so zmenou klímy. Zároveň si myslím, že to, s čím tu vystúpil, je škandalózne a podľa mňa takéto výroky nemajú v tomto Parlamente miesto, pretože na to je tento problém skutočne príliš závažný.
<P>
Obávam sa tiež, že v našej atmosfére skutočne máme zvýšenú úroveň emisií skleníkových plynov. Pozrite sa na čísla, ku ktorým dospela Svetová meteorologická organizácia. Zároveň som šokovaný nízkou mierou akceptácie medzi obyvateľstvom. Pán Griffin sa tiež vezie na tejto vlne. Tiež považujem za šokujúce, že hlavní znečisťovatelia, ako sú Spojené štáty a Čína, nie sú pripravení zapojiť sa do medzinárodnej dohody tohto druhu.
<P>
Spomeňte si, prosím, na rozpravu, ktorú sme tu viedli minulý rok pred konferenciou v Kodani. Ak nebudeme príliš ambiciózni a zapojíme sa do týchto rokovaní so zmyslom pre realitu, potom my ako Európa - ten menej významný znečisťovateľ - predsa len môžeme niečo dosiahnuť.
<P>
Ako to môžeme urobiť? Pani komisárka, oceňujem vaše nadšenie, ale som presvedčený, že komunikácia s občanmi je mimoriadne dôležitá. Ľudia tomuto problému nerozumejú. Prečo je to tak? Lebo čísla Svetovej meteorologickej organizácie sú jasné - ide o priemerné čísla. Je pravda, že v Európe je v súčasnosti chladnejšie, ako bolo za posledných niekoľko rokov, ale celkovo predsa len dochádza k zvyšovaniu teplôt na celom svete. O tom treba informovať. Ak sa nám to nepodarí, nezískame podporu našich občanov, čo umožní ľuďom ako pán Griffin zapájať fašizmus do otázky zmeny klímy. V tom je problém. Pani komisárka, chcel by som vás preto poprosiť, aby ste sa v tomto smere pokúsili urobiť zlepšenia.
<P>
Po druhé, dosiahnime prechod na udržateľné zdroje energie prostredníctvom stimulov, ktoré si ceníme. Náš kolega poslanec predložil čísla. Najlepšie podniky sa nachádzajú v Číne. Tu v Európe nie sme takí dobrí. Musíme preto prísť s nejakými dobrými nápadmi, ako našim podnikom umožniť skutočne dosiahnuť tento prechod. Sú tieto záväzné ciele skutočne takým dokonalým liekom, že sa tu stále tak ospevujú?
<P>
Samozrejme, musíme sa správať čestne aj na trhoch. Veci, ktoré sa dejú v súvislosti s mechanizmom čistého rozvoja - teda, že 60 % peňazí ide do Číny -, by sa nemali pripúšťať. Skrývať sa v tejto súvislosti za čisto právne argumenty nestačí. Pristupujme k rozprave čestne, pretože táto záležitosť je príliš dôležitá. Pani komisárka, máte našu podporu.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="324" NAME="Lucas Hartong" AFFILIATION="NI">
(NL) Vážený pán predsedajúci, pán Seeber povedal, že verejnosť nerozumie diskusii o klíme. Chcel by som sa ho opýtať toto: mohlo by to byť tak, že verejnosť tomu vlastne rozumie, ale má jednoducho iný názor ako náš kolega poslanec?
<SPEAKER ID="325" NAME="Richard Seeber" AFFILIATION="PPE">
(DE) Vážený pán predsedajúci, neviem, či som to pochopil správne. Dôležité je, skrátka, to, aby sme túto diskusiu viedli s našimi občanmi otvorene a - ako som povedal - na základe čísel Svetovej meteorologickej organizácie. Sú to jednoducho priemerné čísla pre celý svet, ktoré ukazujú, že teplota stúpa o 0,63 stupňa, ale naše hodnoty v Európe sú iné. Je to preto, lebo počasie je lokálny jav a my hovoríme o klíme, čo je dlhodobý globálny jav. Urobme preto toto rozhodnutie. Ak povieme, že je čoraz chladnejšie a zimy prichádzajú skôr, potom o tom musíme aj správne informovať. Moja žiadosť o väčšiu mieru komunikácie je preto dôležitá.
<SPEAKER ID="326" NAME="Jo Leinen" AFFILIATION="S&amp;D">
(DE) Vážený pán predsedajúci, pani Schauvliegeová, pani komisárka, obávam sa, že ideme z extrému do extrému. Pred konferenciou v Kodani sme boli ambiciózni možno až príliš a teraz, pred konferenciou v Cancúne, sa obávam, že nemáme dostatok ambícií. Preto si myslím, že je dobré, že Parlament sa vo svojom uznesení zaoberá všetkými otázkami, ktoré sú podľa nás nevyhnutné na to, aby došlo k pokroku a aby sme dosiahli výsledky už v Cancúne.
<P>
Máme jednu hlavnú požiadavku, a tou je, aby EÚ zmenila svoju stratégiu. Pred konferenciou v Kodani sme sa urobili závislými od toho, čo sa robí v Spojených štátoch, a možno aj od toho, čo sa robí v Číne. Nefungovalo to v Kodani a nebude to fungovať ani v Cancúne. Mali by sme preto prijať opatrenia zamerané na ochranu klímy, aby sme ochránili vlastné záujmy. Preto nás väčšina vo výbore vyzýva a dúfam, že sa to stane aj zajtra na plenárnom zasadnutí, aby sme svoje ciele zvýšili z 20 % na 30 %. V priebehu procesu to bude v každom prípade nevyhnutné. Musíme tento cieľ dosiahnuť najneskôr predtým, ako pôjdeme do Juhoafrickej republiky. Zároveň si myslím, že pokiaľ ide o Kjótsky protokol, stále sa uberáme nesprávnym smerom. Aj tu sa spoliehame na všetkých ostatných. Myslím si, že by sme mali ponúknuť ustanovenie druhého Kjótskeho protokolu. Nebudeme mať problém urobiť to. Dosiahneme to.
<P>
Na záver chcem povedať, že pokiaľ ide o jednotné vystupovanie EÚ, videl som, ako to fungovalo na konferencii v Nagoji. Pre EÚ sme mali jeden mikrofón. Mohli vystúpiť rôzni ľudia, ale museli vyjadriť rovnakú hlavnú myšlienku. To by som v Cancúne rád videl aj zo strany Rady a Komisie.
<SPEAKER ID="327" NAME="Corinne Lepage" AFFILIATION="ALDE">
(FR) Vážený pán predsedajúci, pani Schauvliegeová, pani komisárka, aspoň jedna vec je po konferencii v Kodani istá, a to, že dezinformačná kampaň zorganizovaná pred konferenciou v Kodani zlyhala a že informácie, ktoré nám poskytol Medzivládny panel pre zmenu klímy (IPCC), úplne potvrdili všetci odborníci, ktorých má Organizácia Spojených národov k dispozícii. To je prvý bod, ktorý by som chcela zdôrazniť.
<P>
Dokazuje to dôležitosť a naliehavosť toho, čo musíme urobiť. Musíme vyvodiť dôsledky z neúspechu, ktorý sme zažili v Kodani, a výsledkom je, že je absolútne nevyhnutné, aby si Európska únia stanovila ciele podľa vlastnej slobodnej vôle. Preto je nevyhnutné, ako pre klímu, tak pre naše priemyselné odvetvia a naše hospodárstvo, aby sme zajtra odhlasovali cieľ 30 %, ktorý sa spomína v uznesení.
<P>
Ako práve zdôraznil kolega poslanec, cieľ 20 % sme už takmer dosiahli. Ak chceme podporiť svoje priemyselné odvetvia, ak chceme zostať lídrami alebo sa stať lídrami v nových odvetviach, či už v oblasti energetickej účinnosti, alebo obnoviteľných zdrojov energie, je dôležité, aby sme si v Únii stanovili tento cieľ.
<P>
Druhý bod sa týka dôveryhodnosti. Musíme dodržať záväzky voči krajinám juhu, pričom musíme rozlišovať medzi rôznymi kategóriami južných krajín, pretože Čínu a Afriku vskutku nemožno hádzať do jedného vreca. Preto je podľa mňa - a toto je môj osobný názor, ktorý teraz vyjadrujem a ktorý sa nemusí nevyhnutne zhodovať s názorom celej našej skupiny - mimoriadne dôležité, aby sme zaviedli daň z finančných transakcií, ktorá by nám umožnila získať 100 miliárd USD, ktoré sme poskytli na rok 2020.
<P>
Na záver dúfam aspoň v to, že v Cancúne sa podarí uzavrieť dohodu o lesoch, teda dohodu o znižovaní emisií z odlesňovania a degradácie lesov (REDD), pretože už to by bol veľký krok vpred. Nezabúdajme, že odlesňovanie zodpovedá za 20 % emisií skleníkových plynov.
<SPEAKER ID="328" NAME="Satu Hassi" AFFILIATION="Verts/ALE">
(FI) Vážený pán predsedajúci, dámy a páni, súhlasím so všetkými, ktorí podporujú prísnejšie zníženie emisií v EÚ o 30 %. Tu nejde len o budúcnosť ľudskej rasy: je v našom vlastnom záujme, aby sme ostali konkurencieschopní v rámci revolúcie v oblasti energetických technológií, ktorá sa začala.
<P>
Ak má byť EÚ dôveryhodným vedúcim predstaviteľom v oblasti klímy, mala by v Cancúne podporiť skutočnú stratégiu ochrany klímy a nevytvárať ďalšie medzery. Bohužiaľ, zdá sa, že EÚ pracuje inak, pokiaľ ide o účtovné pravidlá pre lesné zásobárne uhlíka. Zdalo by sa, že EÚ schvaľuje budúce prognózy ako kritérium lesných zásobární, ktoré sú nevyhnutne ľubovoľné. To by znamenalo viac problémov pre priemyselné krajiny, a to v nemalej miere. Problém, o ktorom hovorím, by sa mohol rovnať 3 % až 5 % ich celkových emisií, čo je rovnaké číslo ako to, ktoré vyjadruje kombinovaný záväzok všetkých priemyselných krajín znížiť emisie do roku 2012 v súlade s Kjótskym protokolom.
<P>
Ďalším nedostatkom politiky EÚ je outsourcing znižovania emisií rozvojovým krajinám prostredníctvom mechanizmu čistého rozvoja. Je krátkozraké, ale z hľadiska spravodlivej hospodárskej súťaže aj nerozumné, ak využívame mechanizmus čistého rozvoja na podporu tých priemyselných odvetví v Číne, ktoré sa tu sťažujú napríklad na riziko úniku uhlíka. Kredity, ktoré sa zakladajú na tomto projekte, by sa mali obmedziť na najchudobnejšie rozvojové krajiny.
<SPEAKER ID="329" NAME="Zbigniew Ziobro" AFFILIATION="ECR">
(PL) Vážený pán predsedajúci, boj proti globálnemu otepľovaniu sa nepochybne stal jedným z najdôležitejších cieľov Európskej únie. Významným faktorom v rámci tohto boja je podľa mňa racionálna politika zameraná na znižovanie emisií oxidu uhličitého a skleníkových plynov vypúšťaných do ovzdušia. V návrhu uznesenia Parlamentu, ktorý bol vypracovaný pred konferenciou v Cancúne, sa nachádza časť, ktorá spomína výrazné zníženie emisií CO2 zo strany členských štátov o viac ako 20 %. Zdá sa, že Únia pri navrhovaní politiky tohto druhu nehľadí na vážne dôsledky pre hospodárstva svojich členských štátov.
<P>
Hoci na strane Únie existuje takéto značné zníženie, vyjadrenie o pozícii Únie k zníženiu emisií skleníkových plynov v Spojených štátoch alebo v ázijských krajinách je veľmi chabé. To je veľká chyba. Dnes, keď Európa zažíva hospodársky pokles, by sme sa mali viac sústrediť na opatrenia zamerané na posilnenie hospodárstva Únie a nie na jeho zaťaženie dodatočnými nákladmi. Hlavnými znečisťovateľmi nie sú členské štáty Európskej únie, ale rýchlo sa rozvíjajúce hospodárstva rozvojových krajín, ako sú Čína a India, a tie nemajú v úmysle znížiť emisie. Priemyselná výroba a v dôsledku toho aj pracovné miesta by sa preto mohli presunúť do krajín mimo Európskej únie. Naše hospodárstvo sa oslabí a množstvo emisií neklesne, ale stúpne. Táto politika nikam nevedie. Preto by sme mali prehodnotiť tento druh smerovania politiky v oblasti boja proti globálnemu otepľovaniu.
<SPEAKER ID="330" NAME="Sabine Wils" AFFILIATION="GUE/NGL">
(DE) Vážený pán predsedajúci, konferencia o zmene klímy v Cancúne musí vyvinúť pozitívny tlak na naše štáty, aby sme dosiahli pokrok z hľadiska medzinárodnej spolupráce a vnútroštátnych právnych predpisov týkajúcich sa ochrany klímy. Keďže EÚ je súčasťou aliancie zodpovednosti, musí preukázať politické vedúce postavenie bez ohľadu na to, čo robia Spojené štáty, a dať sa posudzovať na základe zásady klimatickej spravodlivosti. To znamená, že pre priemyselné krajiny tu musí existovať druhé obdobie plnenia záväzkov vyplývajúcich z Kjótskeho protokolu. Treba poskytnúť ďalšie prostriedky na financovanie opatrení na boj proti zmene klímy. Pokiaľ ide o dlhodobé financovanie, EÚ musí na rokovaniach vyložiť karty na stôl. EÚ musí predstaviť ambiciózne ciele zamerané na zníženie emisií skleníkových plynov. Globálna teplota sa za žiadnych okolností nesmie zvýšiť o viac ako 1,5 °C. Tento cieľ prinesie technické inovácie a vytvorí pracovné miesta v čase hospodárskej krízy.
<SPEAKER ID="331" NAME="Anna Rosbach" AFFILIATION="EFD">
(DA) Vážený pán predsedajúci, v decembri budú všetci - úradníci, politici, novinári, aktivisti a mnohí ďalší - smerovať na samit v Mexiku. Zúčastní sa na ňom aj tento Parlament, hoci stále je zmätok v tom, koľkí poslanci EP majú povolené odcestovať.
<P>
Keď pôjdeme na konferenciu o zmene klímy, nesmieme zabudnúť vziať si so sebou jednu dôležitú vec: zmysel pre realitu. Veľmi dobre si uvedomujem, že hovoriť to nie je veľmi populárne, ale je to dôležité, ak nás majú ľudia na celom svete považovať za dôveryhodných. EÚ by mala stáť na čele, ako sa tak veľkolepo hovorí. Inými slovami, mala by sa ujať vedenia a ísť dobrým príkladom. To všetko síce znie veľmi dobre, ale musíme zaistiť, aby sme v čele nezašli až tak ďaleko, že nás nikto nebude nasledovať. Nie je dobré viesť politiku, ktorú chce alebo dokáže nasledovať len niekoľko krajín. Ak to budeme robiť, dosiahneme len jedno, a to, že presunieme vlastné odvetvia s vysokým podielom ľudskej práce z Európy do krajín s oveľa voľnejšími právnymi predpismi, nižšími mzdami a horšími pracovnými podmienkami. Prídeme o pracovné miesta, čo uškodí našim európskym hospodárstvam. Mali by sme preto pracovať na riešeniach, ktoré môžu rýchlo sa rozvíjajúce krajiny, ako sú Čína, India a juhoamerický kontinent, podporiť. Dúfam, že sa poučíme zo skúsenosti z minuloročného stretnutia v Kodani a tento rok sa zameriame na dosiahnuteľné ciele namiesto toho, aby sme svoje názory stavali na niečom, čo nie je možné.
<SPEAKER ID="332" NAME="Lucas Hartong" AFFILIATION="NI">
(NL) Vážený pán predsedajúci, budúci týždeň sa uskutoční konferencia Organizácie Spojených národov o zmene klímy v Cancúne. Účasť EÚ na tejto konferencii je úplne na smiech, keďže s našou klímou sa v skutočnosti nič zlé nedeje. To, čo zažívame, sú normálne teplotné výkyvy. Môžem sa chvíľu venovať skutočným faktom týkajúcim sa tejto zbytočnej konferencie? Budúci týždeň nasadnú stovky účastníkov do lietadiel smerujúcich do Mexika, ktoré vyprodukujú emisie CO2. Položme si otázku, čo bolo vlastne cieľom konferencie o zmene klímy. Ach, áno, cieľom bolo znížiť emisie CO2. V súčasnosti sa v Cancúne vyrubuje 11 000 hektárov mangrovníkového lesa. Ešte raz, čo bolo cieľom konferencie o zmene klímy? Och, áno, bola to ochrana lesov. Pán predsedajúci, smiem dať EÚ jednu skromnú radu? Nechajte politiku v oblasti klímy na skutočne nezávislých odborníkov, keďže táto politika robí jedine to, že daňových poplatníkov stojí obrovské sumy peňazí. V posledných desaťročiach nepriniesla nič okrem zaujatých správ, ktoré vypracoval Medzivládny panel pre zmenu klímy (IPCC) a jeho šarlatánsky predseda Rádžendra Pačaurí.
<SPEAKER ID="333" NAME="Pilar del Castillo Vera" AFFILIATION="PPE">
(ES) Vážený pán predsedajúci, pani Schauvliegeová, pani komisárka, na úvod by som rada povedala, že vystúpenia pani úradujúcej predsedníčky Rady a pani komisárky podľa mňa poskytli na konferenciu v Cancúne veľmi odlišný pohľad v porovnaní s ich pohľadom na konferenciu v Kodani. Je to realistickejší a oveľa prijateľnejší pohľad, a preto je tu oveľa väčšia šanca, že bude efektívny.
<P>
Ak sa samit v Kodani niesol v duchu hesla všetko alebo nič - ako povedala pani úradujúca predsedníčka Rady -, konferencia v Cancúne musí byť samitom, ktorý poskytne rôzne uskutočniteľné a účinné možnosti.
<P>
Boj proti zmene klímy má dve základné črty: po prvé, musí byť globálny a zahŕňať všetkých hlavných znečisťovateľov - od Spojených štátov po Brazíliu, Čínu a Indiu. Po druhé, musí ísť o rad opatrení, ktorých vplyv na zmenu klímy je účinný. Musíme byť schopní zmerať tento vplyv, pričom tieto opatrenia nesmú škodiť hospodárskemu rastu.
<P>
V tejto súvislosti musíme mať zároveň určitú pokoru, aby sme pochopili, že globálny problém boja proti zmene klímy ponúka rôzne technologické a politické možnosti.
<P>
Sú a môžu tu byť záväzné dohody, sú tu odvetvové dohody, je tu transfer technológií a podpora výskumu. Treba zapojiť do hry všetky možnosti spolu s radikálnym zvýšením energetickej účinnosti vo všetkých odvetviach hospodárstva a vo všetkých častiach spoločnosti. Iba týmto spôsobom budeme schopní účinne riešiť problémy súvisiace so zmenou klímy. V tomto smere možno povedať, že ak samit v Cancúne prinesie rôzne realizovateľné a účinné dohody, bude to veľký úspech.
<SPEAKER ID="334" NAME="Kriton Arsenis" AFFILIATION="S&amp;D">
(EL) Vážený pán predsedajúci, pani komisárka, súhlasím s pánom Leinenom, že sme naozaj prešli z extrému do extrému. V Kodani sme mali veľmi veľké očakávania a naše očakávania v Cancúne by možno mali byť veľmi malé.
<P>
Naše požiadavky sa v zásade týkajú dvoch záležitostí: dohody o znižovaní emisií z odlesňovania a degradácie lesov (REDD) a financovania. Ak nedosiahneme pokrok v týchto dvoch otázkach, je tu riziko, že v rokovaniach nedôjde k žiadnemu pokroku a možno budú ohrozené. Ak v Cancúne nedosiahneme žiadny pokrok, ohrozí to celý rokovací proces. Preto sa spoliehame na vašu snahu, snahu Európskej únie, dosiahnuť pokrok, aj keď je to len v týchto dvoch otázkach, a udržať rokovania ako celok mimo nebezpečenstva.
<P>
Mnohí poslanci povedali, že v roku 2009 sme dokonca dosiahli zníženie emisií o 17,3 %. Cieľ znížiť emisie o 20 % do roku 2020 je na dosah a mohli by sme ho dosiahnuť v priebehu niekoľkých nasledujúcich rokov. Neexistuje žiadny dôvod, prečo by sme nemali zvýšiť hranicu na 30 % alebo viac, ak chceme zmodernizovať naše hospodárstvo, vytvoriť nové pracovné miesta a stať sa opäť konkurencieschopnými.
<P>
Pani Hassiová hovorila aj o využívaní pôdy a zmenách vo využívaní pôdy a lesného hospodárstva (LULUCF). Má úplnú pravdu. Pozícia EÚ, že by sme nemali porovnávať zníženie emisií súvisiacich s LULUCF s úrovňami v roku 1990 a že by sme mali využívať líniu bežnej praxe, nadmerné emisie a sledovať, o koľko menej emisií vypúšťame v porovnaní so stanovenými cieľmi, je absurdná pozícia.
<P>
Spoliehame sa na vás, že počas rokovaní v Cancúne dosiahnete výsledky týkajúce sa týchto dvoch kľúčových otázok.
<SPEAKER ID="335" NAME="Bas Eickhout" AFFILIATION="Verts/ALE">
(NL) Vážený pán predsedajúci, veľmi pekne ďakujem pani komisárke a pani belgickej úradujúcej predsedníčke za ich úvodné vystúpenia. Napriek tomu by som Parlamentu tiež rád pripomenul, že kodanská dohoda bola mimoriadne slabá a že dokonca aj na to, čo sa v nej uvádza, sa niekedy zabúda. V kodanskej dohode sa spomína cieľ 2 ºC, alebo dokonca cieľ 1,5 ºC. Ak ho chceme dosiahnuť, musíme sa teraz naozaj pustiť do práce a znížiť vlastné emisie - o vyše 20 % - a zároveň poskytnúť finančné prostriedky na prvé tri roky. Kodanská dohoda veľmi jasne uvádza, že tieto finančné prostriedky musia pochádzať z nových a dodatočných zdrojov. Pani komisárka Hedegaardová, hovoríte, že sme už takmer dosiahli cieľ, ale tieto finančné prostriedky nie sú nové ani dodatočné, takže sme od cieľa ešte ďaleko. Buďme v tomto úprimní. Potom tu máme otázku úlohy EÚ, teda jej vedúceho postavenia. Rozhodne ide o otázku pre belgickú úradujúcu predsedníčku: ako to urobíme v Cancúne? Teraz sme od Rady dostali mandát, ale v Cancúne budú rokovania nevyhnutné. Ak svoj postoj upravíme, bude znovu potrebná jednomyseľnosť všetkých členských štátov, alebo sa zmena uskutoční prostredníctvom kvalifikovanej väčšiny? Koniec koncov len vtedy môžeme túto vedúcu úlohu naozaj premeniť na skutočnosť. Potrebujeme viac ambícií, viac finančných prostriedkov a úspešnejšie rokovania.
<SPEAKER ID="336" NAME="Peter van Dalen" AFFILIATION="ECR">
(NL) Vážený pán predsedajúci, úloha konferencie v Cancúne je zložitá a naliehavosť veľká. Predsa však vidím isté vyhliadky, keďže výsledok konferencie v Nagoji som považoval za nádejný a povzbudivý. Veľa sa tu diskutuje o otázke, akú pozíciu by mala Európska únia zaujať v rámci tejto rozpravy. Usilujeme sa o zníženie CO2 o 20 % alebo dokonca o 30 %? Pokiaľ ide o mňa, menej CO2 sa nerovná menšej hospodárskej činnosti, takže sa môžeme zamerať na cieľ zníženia emisií o viac ako 20 %, keďže to prinesie príležitosti pre viac ekologických pracovných miest, inovácie a trvalo udržateľný hospodársky rast. Zároveň by som rád vyzval Medzivládny panel pre zmenu klímy (IPCC), aby bral kritiku svojich správ skutočne vážne a vytvoril platformu pre otvorenú vedeckú diskusiu, aby sa zvážili všetky dôležité informácie a nezametali sa pod stôl. Ak to neurobí, okolo správ IPCC sa bude stále vznášať atmosféra nedôvery, čo je podľa mňa zbytočné a nežiaduce.
<SPEAKER ID="337" NAME="Marisa Matias" AFFILIATION="GUE/NGL">
(PT) Vážený pán predsedajúci, vrátim sa k niektorým veciam, ktoré tu odzneli. Spomenulo sa, že konferencia v Cancúne má byť dôležitým medzikrokom v boji proti zmene klímy a tiež že nemôže ísť ďalej ani byť ambicióznejšia, ako bola kodanská konferencia, ani akceptovať výsledok samitu v Kodani. Vieme, že táto konferencia dopadla biedne, a keby sa aj nezmenili vedecké dôkazy a údaje, ktoré máme k dispozícii, zdá sa mi, že tu došlo k zmene politickej vôle a strate odvahy a že do Cancúnu odchádzame s obavami.
<P>
Som presvedčená, že sa nemôžeme vyhýbať jednej z najvážnejších kríz našich čias. Rada by som tiež povedala, že v Cancúne máme príležitosť otestovať sa v rôznych záležitostiach, ktoré sa tu spomínali, a otestovať aj naše schopnosti z hľadiska prerozdeľovania a poskytovania podpory chudobnejším krajinám a najchudobnejším ľuďom. Som presvedčená, že reagovať na environmentálnu krízu zároveň znamená jednotne a spravodlivo reagovať na hospodársku a sociálnu krízu, ktorú v súčasnosti zažívame. Teraz je to reálne.
<SPEAKER ID="338" NAME="Derek Roland Clark" AFFILIATION="EFD">
Vážený pán predsedajúci, som rád, že môžem prečítať tento príspevok v mene pána Blooma, ktorý bol dnes popoludní podľa mňa nespravodlivo vykázaný z tejto rokovacej sály.
<P>
Pred rokom sme zažili fiasko, keď 15 000 nekvalifikovaných ľudí vrátane poslancov Európskeho parlamentu a celého sprievodu prišlo do Kodane, aby na dva týždne zdvojnásobilo svoju uhlíkovú stopu a beznádejne sa zamotalo do aféry Climategate, ktorá bola veľmi šikovne naplánovaná tak, aby prekazila rokovania.
<P>
Áno, všetci si pamätáme, čo sa vykľulo z Východoanglickej univerzity: centrum falošnej vedy, ktorá je výtvorom kúpených a podplatených vedcov, ktorí sa spoliehajú na to, že im európske GR pre výskum a "ohromná pseudomimovládna organizácia" OSN poskytujú finančné prostriedky na výskum a laboratóriá a že sa im daňoví poplatníci Spojeného kráľovstva skladajú na mzdy. Ukázali sa ako falšovatelia údajov, falšovatelia počítačových modelov klímy, ako ľudia, ktorí zatajujú nevhodné údaje a konšpirujú s ekologickými prisluhovačmi prezidenta Obamu.
<P>
Masy daňových poplatníkov sa jednoznačne dozvedeli, že ekologický program EÚ a globálny ekologický program sú len o zvyšovaní našich daní z oxidu uhličitého a o tom, ako nás vystrašiť, aby sme sa podvolili.
<P>
Samozrejme, konferencia v Cancúne by nebola ani zďaleka taká zlá. Je oveľa srdečnejšia. Je poriadna zima a sprisahanci budú tento rok oveľa opatrnejšie skrývať svoj program globálneho riadenia. Majte sa však na pozore: my ľudia vás sledujeme.
<SPEAKER ID="339" NAME="Francisco Sosa Wagner" AFFILIATION="NI">
(ES) Vážený pán predsedajúci, pani komisárka, stotožňujem sa so snahou tohto Parlamentu. Chcem, aby návrhy európskej delegácie získali v Cancúne takú podporu, akú si zaslúžia.
<P>
V kontexte tejto rozpravy treba poukázať na dôležitosť miest pri ochrane životného prostredia. V Európskej únii existuje dohoda medzi viac ako 1 000 primátormi, ktorá dokazuje, že tento problém uznávajú aj tieto orgány, ktoré musia konať, aby sme dosiahli úspech. Naše pekné slová nebudú stáť za nič, ak s nami primátori miest nebudú spolupracovať.
<P>
Na zabezpečenie tejto spolupráce je veľmi dôležité, aby sa zverejnili informácie o emisiách, keďže mestá produkujú 80 % skleníkových plynov. Informácie o emisiách sa v súčasnosti nezverejňujú, a čo je ešte horšie, neexistuje žiadna spoločná norma týkajúca sa ich merania.
<P>
Existuje nezisková organizácia pod názvom Projekt zverejňovania údajov o CO2 (Carbon Disclosure Project), ktorá zbiera informácie z tisícok podnikov, a podľa mňa by ju mohla využiť aj miestna samospráva. Bez spolupráce miestnej samosprávy a primátorov budú environmentálne opatrenia nanič a presne tomu sa chceme vyhnúť.
<SPEAKER ID="340" NAME="Theodoros Skylakakis" AFFILIATION="PPE">
(EL) Vážený pán predsedajúci, vychádza najavo veľký environmentálny škandál, ktorému sa treba na konferencii v Cancúne venovať. Šesťdesiat percent práv súvisiacich s mechanizmom čistého rozvoja (CDM) predaných v systéme EÚ na obchodovanie s emisiami (ETS) slúži na likvidáciu priemyselného skleníkového plynu HFC-23 za sedemdesiatkrát viac, ako sú skutočné náklady, za čo platia najmä európski odberatelia elektrickej energie.
<P>
Doteraz sme premrhali okolo 1,5 miliardy EUR, a ak bude tento stav pretrvávať, do roku 2013 premrháme ďalšie 3,5 miliardy v porovnaní so skutočnou cenou likvidácie plynu, ktorá predstavuje len 80 miliónov EUR. Niekoľkým spoločnostiam na svete to prináša obrovské neoprávnené zisky, pričom to nemá žiadny prínos pre životné prostredie, keďže množstvo plynu HFC-23 v ovzduší sa za posledné roky zvýšilo.
<P>
Táto situácia je neprijateľná a spochybňuje vážnosť našej environmentálnej politiky a kjótskeho mechanizmu. Európa musí tento problém zasadiť do kontextu 16. konferencie zmluvných strán (COP16), pretože zmena medzinárodnej politiky v tejto otázke ponúka serióznu príležitosť okamžite drasticky obmedziť emisie skleníkových plynov za veľmi nízke náklady a požiadať krajiny, ako je Čína, ktorá v súčasnosti vypúšťa do ovzdušia obrovské množstvo plynu HFC-23, ktoré by sa mohlo znížiť na nulu, keby Čína použila časť peňazí, ktoré zarába na daniach z týchto neoprávnených ziskov, na to, aby sa aktívnejšie zapojila do snahy bojovať proti zmene klímy.
<P>
Premárniť viac ako 4 miliardy EUR z peňazí európskych daňových poplatníkov je neprijateľné. Úlohou nás v Európskom parlamente je chrániť verejné záujmy a záujmy spotrebiteľov.
<SPEAKER ID="341" NAME="Edite Estrela" AFFILIATION="S&amp;D">
(PT) Vážený pán predsedajúci, medzinárodné pozadie tejto konferencie nie je priaznivé: máme tu celosvetovú hospodársku krízu, politickú a administratívnu neistotu v USA a patovú situáciu v rokovaniach medzi USA a Čínou. Očakávania sú preto malé, ale napriek tomu by sme mali samit v Cancúne považovať za príležitosť obnoviť dôveru vo viacstranný proces a v zmenu klímy a posilniť kodanskú dohodu. To je to najmenej, čo môžeme urobiť, a dokonca aj to si vyžaduje odhodlanie a politické vedenie počas rokovaní spolu s ambicióznosťou pri rozhodovaní. V prvom rade treba urobiť pokrok v oblastiach, ktoré majú vplyv na rozvojové krajiny: financovanie, prevod technológií a budovanie kapacít. Pokiaľ však ide o zmiernenie, pokrok sa očakáva najmä v stanovovaní ambicióznych a záväzných cieľov zameraných na zníženie emisií a postupy prevodu, a to najmä na monitorovanie, poskytovanie informácií a kontrolovanie.
<P>
Bez ohľadu na výsledok medzinárodných dohôd by mala Európska únia splniť cieľ zníženia emisií CO2 o viac ako 20 % v snahe vytvoriť ekologické pracovné miesta a hospodársky rast. Ak to zhrnieme, výsledky konferencie v Cancúne by mali pomôcť definovať obdobie po roku 2012 s cieľom dosiahnuť v roku 2011 medzinárodnú dohodu, ktorá bude právne záväzná a splní celosvetový cieľ obmedziť nárast globálnej teploty na dva stupne.
<SPEAKER ID="342" NAME="Roger Helmer" AFFILIATION="ECR">
Vážený pán predsedajúci, dovoľte mi, aby som sám za seba kolegom pripomenul, že verejnosť prestala veriť globálnemu otepľovaniu spôsobenému človekom. Voliči sú znechutení tým, že ich vinia za zmenu klímy, a už viac nie sú ochotní za to platiť.
<P>
Čoraz viac vedcov verejne spochybňuje všeobecne prijímané názory v oblasti klímy. Dôveryhodnosť Medzinárodného panelu pre zmenu klímy sa rozbila na márne kúsky. Nedávne menšie zmeny klímy sú úplne v súlade s uznávanými a dlhodobými prirodzenými klimatickými cyklami. Samit v Kodani zlyhal z rovnakého dôvodu, z akého zlyhá aj konferencia v Cancúne. USA so svojou novou republikánskou väčšinou v Kongrese nepodporia obchodovanie s emisiami. India a Čína sa nevzdajú pokroku pre panikárstvo v oblasti klímy. Naše ekologické politiky sú pravdepodobne zbytočné, určite neúčinné a nehorázne drahé.
<P>
Ak bude Európa konať sama, zničíme naše hospodárstva a ožobráčime naše vnúčatá, pričom to nebude mať žiadny vplyv na klímu. V mene spornej vedeckej teórie sme sa rozhodli prijať chudobu. Je načase zmeniť kurz.
<SPEAKER ID="343" NAME="Catherine Soullie" AFFILIATION="PPE">
(FR) Vážený pán predsedajúci, pani Schauvliegeová, pani komisárka, zajtra, keď budeme hlasovať o našom uznesení týkajúcom sa 16. konferencie zmluvných strán o zmene klímy, sa preukážu jednota a realizmus, teda aspoň by som si priala, aby to tak bolo. Dúfam preto, že naša príslušná pani komisárka dokáže zachovať pragmatické ciele, ktoré musíme splniť spoločne, ale zároveň ochrániť s nimi súvisiace podmienky, ktoré si Európa stanovila a o ktorých absolútne nemožno diskutovať.
<P>
Pri týchto rokovaniach nesmieme zabudnúť ani na očakávania, ktoré majú naši spoluobčania a naše priemyselné odvetvia v súvislosti so spravodlivou rovnováhou. Proti zmene klímy musí bojovať celý svet a nie Európa sama.
<P>
Preto bude nevyhnutné uznať dôležitosť duševného vlastníctva, ktoré je nedostatočne chránené. Ekologické technológie musia mať prínos pre čo najviac ľudí, ale to neznamená, že musíme naše súčasné a budúce znalosti predávať lacno, aj keď je to pre tento životne dôležitý boj proti zmene klímy.
<P>
Podobne sa aj žiadosť o spoločné metódy výpočtu emisií, ako aj overovania a zverejňovania údajov, aby boli všetky priemyselné odvetvia, ktoré vypúšťajú emisie, na rovnakej úrovni, zdá byť tou najoprávnenejšou požiadavkou a nie rokovacou taktikou.
<P>
Na záver chcem uviesť, a náš kolega poslanec na to práve upozornil, že ešte kontroverznejšie sú medzery v súčasnom mechanizme čistého rozvoja, o ktorých sa tiež má rokovať. Dámy a páni, všetci si, bohužiaľ, dobre uvedomujeme, že skutočná rokovacia sila nie je v rukách Európskeho parlamentu. Ochotu viacerých poslancov EP vrátane mňa pracovať a podieľať sa na priaznivom výsledku tejto konferencie treba podporovať a nie opomínať, ako sme to cítili počas niekoľkých posledných dní. Ak chce byť Európa v medzinárodných rozhovoroch silná, musia byť takí aj všetci jej zákonodarcovia.
<SPEAKER ID="344" NAME="Rovana Plumb" AFFILIATION="S&amp;D">
Vážený pán predsedajúci, ako optimistka si myslím, že v Cancúne je teraz možné urobiť krok vpred v podobe vyváženého balíka, ktorý krajinám umožní podniknúť rýchlejšie a ráznejšie kroky vo všetkých oblastiach zmeny klímy. Je preto veľmi dôležité obnoviť vedúce postavenie Európy v rámci medzinárodných rokovaní o zmene klímy prostredníctvom zavedenia zásady klimatickej diplomacie, pričom pre Európsku úniu a jej členské štáty je dôležité stanoviť a zaviesť zásadu klimatickej spravodlivosti, a na základe toho pri budúcich medzinárodných rokovaniach o zmene klímy obhajovať ustanovenie o spravodlivom zaobchádzaní.
<P>
Zdôrazňujem, že je dôležité vytvoriť mechanizmus, ktorý bude usmerňovať financovanie finančných aspektov zmeny klímy. Nové inovatívne zdroje príjmov, ako sú daň z finančných transakcií, zelené fondy alebo súkromné zdroje, budú nevyhnutné na to, aby sme získali peniaze potrebné na realizáciu projektov na prispôsobenie sa zmene klímy a jej zmiernenie a na dosiahnutie ekologického rastu, ktorý prispieva ku kvalitnému životu občanov, a spravodlivého rastu. Nezabudnime ani na rodový rozmer v rámci politík v oblasti zmeny klímy.
<SPEAKER ID="345" NAME="Romana Jordan Cizelj" AFFILIATION="PPE">
(SL) Vážený pán predsedajúci, pani komisárka, dámy a páni, priepasť medzi očakávaniami a výsledkami kodanskej konferencie bola neprijateľne široká, a práve preto bolo nevyhnutné, aby sme urobili určité zmeny. Tentoraz odchádzame do Cancúnu s oveľa realistickejšími, ale predsa ambicióznymi cieľmi. Pani komisárka, zaslúžite si uznanie za to, že ste zaistili, že tentoraz pôjde Únia na konferenciu o zmene klímy oveľa lepšie pripravená, a ja by som sa vám za to chcela poďakovať.
<P>
Rada by som sa však vyjadrila k niektorým predloženým pozmeňujúcim a doplňujúcim návrhom. Dohoda, ktorú sme dosiahli v Kodani, priniesla niekoľko dôležitých výsledkov. Jedným z nich bolo určite rozhodnutie, že musíme prijať opatrenia, ktorých cieľom je obmedziť globálne zvýšenie teploty pod 2 °C. Na tomto cieli musíme trvať. Teraz nie je správny čas meniť ho, aj keď by to malo znamenať, že sa budeme snažiť o nižší cieľ. Musíme si zachovať dôveryhodnosť. Nemôžeme takéto dôležité rozhodnutia meniť z roka na rok.
<P>
Chcela by som tiež zareagovať na návrhy, aby Únia jednostranne znížila emisie skleníkových plynov o 30 %. Myslím si, že by sme sa nemali opäť vzďaľovať od tretích krajín. Musíme tento cieľ zvýšiť a zvýšime ho, ale až vtedy, keď nastanú tie správne okolnosti. Musíme však zaistiť, aby sme určili postup dosiahnutia tohto rozhodnutia vopred a, samozrejme, aby bol Európsky parlament náležite zapojený do rozhodovania.
<P>
Musíme tiež podporiť rozvoj a využívanie čistých technológií na celosvetovej úrovni. Hoci je dohoda o prevode technológií mimoriadne dôležitá, musíme tiež zaviesť primerané opatrenia na ochranu duševného vlastníctva. Iba týmto spôsobom sa zo zmeny klímy stane skôr príležitosť než bremeno.
<P>
Na záver mi dovoľte zdôrazniť, že pokiaľ ide o otázku snahy financovať zníženie vplyvu zmeny klímy v rozvojových krajinách, Európska únia už na tento účel má finančný mechanizmus, a to systém EÚ na obchodovanie s emisiami alebo ETS. Musíme zaistiť správne fungovanie a účinnosť tohto systému, ako aj transparentné a cielené vyplácanie finančných prostriedkov. Myslím si, že by bolo nevhodné vytvárať novú finančnú záťaž v čase finančnej a hospodárskej krízy.
<SPEAKER ID="346" NAME="Justas Vincas Paleckis" AFFILIATION="S&amp;D">
(LT) Vážený pán predsedajúci, čoskoro svet opäť dostane dobrú alebo, ako sa stalo v poslednom čase zvykom, zlú správu o zmene klímy, tentoraz z Cancúnu. Veľká väčšina vedcov hovorí, že ľudstvu sa kráti čas, ktorý má na zastavenie zmeny klímy, no počet ľudí, ktorí všetko popierajú alebo odmietajú čokoľvek urobiť, neklesá. Európska únia bola a mala by byť aj naďalej hnacou silou pokroku v rozhovoroch. V Cancúne by mala EÚ lepšie zosúladiť pozície členských štátov. Je dôležité, aby sme si splnili úlohu a dokázali, že je možné dosiahnuť trvalo udržateľný hospodársky rozvoj a spôsob života ohľaduplný k životnému prostrediu. Len ak sa sami zmeníme, môžeme naliehať na ostatných, aby nasledovali náš príklad.
<P>
Naozaj by som podporil jednostranný krok EÚ znížiť emisie skleníkových plynov do roku 2020 o 30 %. Je mimoriadne dôležité, aby sme v Cancúne vzali do úvahy nedávno sformulovanú zásadu klimatickej spravodlivosti. Ak sa zmena klímy nezastaví alebo aspoň neobmedzí, naša rýchlo sa prehrievajúca planéta spáli najskôr najchudobnejšie krajiny a najchudobnejších ľudí.
<P>
Zdalo by sa, že niektorí ľudia a niektoré spoločnosti a krajiny sa riadia starým, ale aktuálnym príslovím: po mne - po tom, čo som dosiahol obrovský zisk - potopa. V Cancúne nesmie zvíťaziť tento prístup.
<SPEAKER ID="347" NAME="Elisabetta Gardini" AFFILIATION="PPE">
(IT) Vážený pán predsedajúci, pani Schauvliegeová, pani komisárka, dámy a páni, túžba Európy stanoviť pred ďalšou konferenciou o zmene klímy ambiciózne ciele je určite záväzkom, ktorý treba plniť húževnato a ktorého výsledky podmienia budúcnosť našej planéty.
<P>
Dámy a páni, práve preto však musia byť naše očakávania realistickejšie a opatrnejšie. Pokiaľ vieme, prípravné medzinárodné rokovania pred konferenciou v Cancúne nielenže nezaznamenali citeľný pokrok smerom ku globálnej dohode, ale zároveň potvrdili opatrnosť a odpor voči záväzkom prijatým v Kodani.
<P>
Už sa to spomínalo, ale rada by som sa v tejto chvíli zmienila o Číne. Čína si napríklad dovoľuje zvýšiť do roku 2020 svoje emisie CO2 o 5 miliárd ton, čo bude mať následky, ktoré možno vykompenzovať len prostredníctvom zníženia priemyselných emisií Európy o 100 % do toho istého roku, teda do roku 2020 - a ani to možno nebude stačiť.
<P>
Vďaka tejto skutočnosti je návrh na bezpodmienečné zníženie emisií o 30 % nielen nereálny - a sme dôrazne proti nemu -, ale zároveň vedie mnohých nezávislých pozorovateľov k predpokladu, že do tohto dátumu dôjde k nárastu, dokonca k značnému nárastu, svetových emisií. V tejto rozporuplnej situácii by bolo prinajmenšom riskantné a dokonca demagogické prísť s číslami a načrtnúť atraktívne, ale nereálne scenáre, v ktorých sa v rozsahu nákladov nevyhnutne odrážajú neznáme množstvá.
<P>
Dúfame, že Európska únia si do Cancúnu vezme spoločný, realistický a udržateľný návrh, pretože dohoda, ktorá prináša skutočné a hmatateľné výsledky, je vždy a v každom prípade lepšia ako očakávania, ktoré sú nevyhnutne odsúdené na neúspech a ktoré by z medzinárodného hľadiska ešte viac znížili vierohodnosť úsilia vlád zameraného na hlavné environmentálne témy. To by bolo mimoriadne ťažké napraviť.
<SPEAKER ID="348" NAME="Jolanta Emilia Hibner" AFFILIATION="PPE">
(PL) Vážený pán predsedajúci, pani Schauvliegeová, pani komisárka, prijatie uznesenia týkajúceho sa 16. konferencie zmluvných strán v Mexiku je prvým krokom globálnej diskusie. Pre všetky krajiny je to veľmi ťažký kompromis. Nemali by sme si nahovárať, že dosiahneme okamžitý úspech. Musíme predložiť návrh, ktorý je čo najďalekosiahlejší, ale ktorý zároveň spojí čo najviac krajín, ktoré sa zúčastnia na konferencii.
<P>
Hlavným cieľom uznesenia je dosiahnuť kompromis týkajúci sa boja proti zmene klímy a globálnemu otepľovaniu. Ak chceme tento cieľ dosiahnuť, musíme získať podporu najväčších krajín a najväčších producentov emisií. Patria medzi nich Spojené štáty a Čína. Musíme to spolu s nimi prediskutovať a požiadať ich, aby zvážili svoje hospodárske možnosti. Mali by sme sa tiež sústrediť na dosiahnutie cieľov, ktoré sme už zapísali do ekologického balíka Európskej únie. Niektorí kolegovia poslanci vravia, že je to skromný balík, pretože hovorí o znížení skleníkových plynov o 20 %. Urobme najskôr tento prvý krok a potom začnime hovoriť o ďalšom.
<P>
Dôležité je tiež stanoviť si záväzky, ktoré môžu prijať všetky krajiny. Ak opäť zahrnieme záväzky, ktoré nikto nesplní, nebudú vôbec účinné a budú existovať len na papieri. Našu pozornosť musíme upriamiť aj na tie krajiny, ktoré sú veľmi slabé z hľadiska hospodárskeho rozvoja a majú slabo rozvinuté hospodárstva. Naším cieľom však je, aby peniaze určite smerovali do najchudobnejších krajín. Tieto krajiny by mali mať prístup k peniazom z Únie. V mene všetkých kolegov poslancov by som chcela povedať, že podľa mňa my všetci budeme pani komisárke držať palce. Aj ja vyhlasujem, že som pripravená výrazne pomôcť pri rokovaniach.
<SPEAKER ID="349" NAME="Sirpa Pietikäinen" AFFILIATION="PPE">
Vážený pán predsedajúci, v prvom rade by som sa chcela poďakovať pani komisárke Hedegaardovej za to, že tak kvalitne a oddane pracuje na týchto záležitostiach v oblasti klímy v rámci EÚ a na svetovej úrovni.
<P>
Keďže viem, že rokovania v rámci OSN o všetkých medzinárodných otázkach sú v tejto chvíli veľmi zložité, myslím si, že sa musíme naplno zamerať na činy. Vieme, že problému budeme čeliť globálne vo všetkých krajinách, takže kroky, ktoré majú zabrániť zmene klímy, sú vždy výhodné z environmentálneho aj z obchodného hľadiska.
<P>
Máme k dispozícii celý rad štúdií, ktoré ukazujú, že EÚ by mohla do roku 2020 znížiť svoje emisie CO2 o 30 %, alebo dokonca o 40 %, a to spôsobom, ktorý by bol hospodársky uskutočniteľný a výnosný. Vyžadoval by si predovšetkým zastavenie škodlivých dotácií, ako je každoročné poskytovanie 6 miliárd EUR v Európe na fosílne palivá, a prísnejšiu legislatívnu podporu systému na obchodovanie s emisiami (ETS), efektívnosť využívania zdrojov, energetickú účinnosť a nástroje, ako je prísnejšia smernica o ekodizajne.
<P>
Myslím si, že len ak my sami ukážeme cestu, môžeme ostatných presvedčiť, že to jednak myslíme vážne, že je to výhodné a že to robíme pre životné prostredie a pre úspech európskeho hospodárstva.
<SPEAKER ID="350" NAME="Seán Kelly" AFFILIATION="PPE">
(GA) Vážený pán predsedajúci, ďakujem svojmu poslaneckému klubu, že mi dal možnosť povedať niekoľko slov o tejto téme, ktorá ma veľmi zaujíma.
<P>
Výsledok konferencie v Cancúne je teraz pre Európsku úniu dôležitý z hľadiska optiky, ako aj z hľadiska výsledkov. Musia nás považovať za realistov a musíme vystupovať jednotne. Treba veľmi jasne vysvetliť, že globálne otepľovanie je globálny problém, ktorý si vyžaduje globálne riešenie s globálnymi záväznými cieľmi.
<P>
Preto by sme sa mali držať našich cieľov znížiť emisie do roku 2020 o 20 %. Čokoľvek iné by bolo kontraproduktívne. Mohlo by to zničiť naše hospodárstvo a pripraviť nás o konkurencieschopnosť, kým rozvojové krajiny uháňajú vpred.
<P>
Ak by sme do roku 2015 alebo dovtedy niekedy dosiahli cieľ 20 %, môžeme ho zmeniť na 25 % alebo 30 %, čo by sa potom považovalo za úspech v oblasti vzťahov s verejnosťou. Čokoľvek iné - očakávať 30 % a nedosiahnuť to - by sa považovalo za katastrofu v oblasti vzťahov s verejnosťou, akú sme zažili s lisabonskou stratégiou. Máme toho dosť. Je načase počínať si lišiacky, urobiť si svoju časť práce, ale zároveň zaistiť, aby zvyšok sveta urobil to isté.
<P>
A na záver, dopočul som sa, že niektorí poslanci Európskeho parlamentu možno pôjdu do Cancúnu protestovať. Majú na to plné právo, ale dúfam, že to urobia súkromne a vo svojom vlastnom mene a nie ako akreditovaní delegáti.
<SPEAKER ID="352" NAME="Danuta Jazłowiecka" AFFILIATION="PPE">
(PL) Vážený pán predsedajúci, kolegovia poslanci už mnohokrát zdôrazňovali, že potrebujeme jednotné vnútorné stanovisko k politike v oblasti klímy. Ja by som však chcela upozorniť na to, že na blížiacej sa konferencii o zmene klímy by sme tiež mali využiť našu najväčšiu výhodu, ktorá, ako sa ukázalo minulý rok, je zároveň našou najväčšou slabinou. Myslím na viacúrovňové rokovania a pokus o pochopenie argumentov našich partnerov, ako aj na šikovné hľadanie uspokojivého kompromisu. Pokúsme sa priniesť naše európske poznatky do politiky v oblasti klímy. Izolácia, o ktorej pani komisárka hovorila, závisí od zapojenia Spojených štátov, Číny, Brazílie, Ruska a Indie. Bez toho nebude mať zmysel žiadne opatrenie, ktoré Únia prijme. Mali by sme tiež jasne povedať, že keďže chcú rastúce hospodárske mocnosti zohrávať väčšiu medzinárodnú úlohu, musia prijať aj väčšie záväzky. Krajiny BRIC (Brazília, Rusko, India a Čína) sa nemôžu stále odvolávať na svoju potrebu dobehnúť rozvoj ako na odôvodnenie svojho nesúhlasu s radikálnymi opatreniami na ochranu klímy. Väčšia autorita si vyžaduje väčšiu zodpovednosť.
<SPEAKER ID="353" NAME="Maria Da Graça Carvalho" AFFILIATION="PPE">
(PT) Vážený pán predsedajúci, úspech konferencie o zmene klímy v Cancúne je veľmi dôležitý pre dôveryhodnosť rokovacieho procesu pod záštitou Organizácie Spojených národov. Je preto veľmi dôležité prijať konkrétne záväzky a stanoviť realistické ciele. Je nevyhnutné dosiahnuť dohodu o aspektoch, ako sú politiky v oblasti ochrany lesov, prevod technológií do rozvojových krajín a financovanie.
<P>
Ak sa nepodarí dosiahnuť globálnu dohodu, Európa by mala byť stále otvorená tomu, že zváži druhé obdobie plnenia záväzkov vyplývajúcich z Kjótskeho protokolu. Zároveň by však mala stanoviť podmienky, najmä pokiaľ ide o environmentálnu integritu protokolu, prepracovanie mechanizmu čistého rozvoja a prevzatie záväzkov zo strany hlavných celosvetových znečisťovateľov, ako sú Čína a Spojené štáty.
<SPEAKER ID="354" NAME="Csaba Sándor Tabajdi" AFFILIATION="S&amp;D">
(HU) Vážený pán predsedajúci, pred konferenciou o zmene klímy v Cancúne by si mali Európska únia a jej členské štáty konečne uvedomiť, že stanovovanie čoraz väčšieho počtu nových a jednostranných cieľových čísel nepomôže ovplyvniť Spojené štáty, Čínu ani Indiu, ani nepomôže zapojiť rozvíjajúce sa hospodárstva do boja proti zmene klímy. Vzhľadom na to sa zdá záväzok jednostranne znížiť množstvo oxidu uhličitého o 40 %, ktorý navrhuje Skupina zelených/Európska slobodná aliancia, prehnaný. Dokonca aj jednostranný záväzok znížiť CO2 o 30 % má zmysel len vtedy, ak za ním stoja skutočné kroky. Súhlasím s pani Hedegaardovou, Únia môže znovu získať svoju vedúcu úlohu len vtedy, ak ukáže konkrétne výsledky prostredníctvom investovania do výskumu a vývoja, vytvárania ekologických pracovných miest, rozvíjania inteligentnej energetickej siete a presadzovania politiky trvalo udržateľného ekologického rastu.
<SPEAKER ID="355" NAME="Karin Kadenbach" AFFILIATION="S&amp;D">
(DE) Vážený pán predsedajúci, pani Schauvliegeová, pani komisárka, Parlament sa už pri mnohých príležitostiach jasne zaviazal k opatreniam na ochranu klímy. Bohužiaľ, zdá sa mi, že tento postoj je menej rozšírený medzi orgánmi s rozhodovacou právomocou v členských štátoch. Ministri životného prostredia, ktorí sú často veľmi ambiciózni, sú v mnohých prípadoch odkázaní sami na seba. Ministri financií a hospodárstva a tí, ktorí majú zodpovednosť, pokiaľ ide o hospodárstvo, dúfam, tiež uvažujú z hľadiska dlhších časových rámcov. Opatrenia sa však najčastejšie prijímajú vo veľmi jasne stanovenom čase, a to v období pred nasledujúcimi voľbami. Príroda však nemôže brať do úvahy každodenné politické potreby. Bude reagovať na zmenu klímy so všetkými jej pridruženými negatívnymi dôsledkami pre ľudí, vlastne pre celé ľudstvo. Ak sa nám nepodarí informovať o naliehavosti tejto záležitosti a najmä o naliehavej potrebe konať, výrazná časť našich finančných prostriedkov bude musieť ísť v nie príliš vzdialenej budúcnosti na pomoc pri odstraňovaní následkov katastrofy.
<P>
Pani komisárka, v duchu hesla "jedna planéta, jeden hlas" vám v Cancúne želám veľa úspechov v záujme budúcich generácií.
<SPEAKER ID="356" NAME="Sonia Alfano" AFFILIATION="ALDE">
(IT) Vážený pán predsedajúci, dámy a páni, vysoko oceňujem prítomnosť pani komisárky Hedegaardovej a postoj, ktorý zaujala. Rada by som sa vám poďakovala za váš záväzok neustále Parlamentu poskytovať aktuálne informácie o vývoji udalostí súvisiacom s konferenciou v Cancúne.
<P>
Boj proti zmene klímy treba viesť na celosvetovej úrovni a treba doň zapojiť každého, ale názor, že naša pozícia musí závisieť od pozície ostatných krajín, je nezodpovedný a nevystihuje úlohu, ktorú si EÚ stanovila, konkrétne vedúcu úlohu pri vedení kultúrnych revolúcií na celosvetovej úrovni, a to najmä boja proti zmene klímy.
<P>
Musíme si stanoviť ešte ambicióznejšie ciele a zaistiť, aby ich dosiahli rôzne členské štáty. Preto pani komisárke ďakujem, že Taliansku pred pár dňami pripomenula, aby dodržalo svoje finančné sľuby, že na boj proti zmene klímy poskytne 200 miliónov EUR. Bohužiaľ, musím Komisiu informovať, že v tejto chvíli sa nezdá, že by rozpočet talianskej vlády zabezpečil tieto finančné prostriedky.
<P>
Preto by som chcela Komisiu požiadať, nech použije všetky dostupné právomoci, aby členské štáty donútila dodržiavať ich sľuby, a to predovšetkým keď ide o taký významný boj o blízku budúcnosť ľudí na celom svete...
<P>
(Predsedajúci prerušil rečníčku.)
<SPEAKER ID="357" NAME="João Ferreira" AFFILIATION="GUE/NGL">
(PT) Vážený pán predsedajúci, Európska únia mala podiel na neúspechu konferencie v Kodani a na zastavení pokroku medzinárodných rokovaní. Nestačí vyhlasovať, že je niekto ambiciózny, a stanovovať pritom ciele pre ostatné rozvinuté krajiny, aj keď tieto ciele zaostávajú za odporúčaniami Medzivládneho panelu pre zmenu klímy, ak sa pozornosť nezameria na prostriedky, ktorými to možno dosiahnuť. Na prostriedkoch na dosiahnutie týchto cieľov záleží viac ako na cieľoch, ktoré sú stredobodom tejto diskusie, a to je ústredný problém.
<P>
Európska únia trvá na trhovom prístupe s využitím trhových nástrojov, ktoré sa doteraz ukazujú iba ako neúčinné a zvrátené. Je to manna pre finančných špekulantov: už nielen potraviny, už nielen štátne dlhopisy krajín, ale aj samotné ovzdušie, vzduch, ktorý dýchame, bude slúžiť novému miliardárskemu plánu, ako vytvoriť fiktívny finančný majetok.
<P>
Pani komisárka, príčiny zmeny klímy môžeme vystopovať až k iracionálnosti tohto hospodárskeho a sociálneho systému. Riešenie nájdeme prostredníctvom zrušenia tohto systému.
<SPEAKER ID="358" NAME="Iosif Matula" AFFILIATION="PPE">
(RO) Vážený pán predsedajúci, zmena klímy je určite ten najväčší problém, ktorému ľudstvo v súčasnosti čelí.
<P>
Bohužiaľ, očakávania spájajúce sa s konferenciou v Cancúne sú vzhľadom na neúspech kodanskej konferencie veľmi skromné. V Kodani sa očakávalo, že rozvinuté krajiny rôznymi prostriedkami podporia akčné plány rozvojových krajín zamerané na boj proti dôsledkom zmeny klímy. Vplyv hospodárskej krízy, ktorý členské štáty EÚ pociťujú mimoriadne ťažko, nás však núti zameriavať sa aj na iné priority.
<P>
Je nesmierne dôležité, aby sme dosiahli dohodu o znižovaní emisií CO2. V Cancúne musí EÚ vyjadriť svoju spoločnú pozíciu k cieľom, ktoré treba dosiahnuť, a mať na pamäti, že úspech stratégie do roku 2020 závisí od splnenia cieľa v oblasti zmeny klímy. V tejto súvislosti chcem zdôrazniť úlohu partnerstva zameraného na rozvíjanie potenciálu udržateľnej energie na regionálnej úrovni a podporovanie regiónov v tom, aby využívali obnoviteľné zdroje energie.
<SPEAKER ID="359" NAME="Gilles Pargneaux" AFFILIATION="S&amp;D">
(FR) Vážený pán predsedajúci, pani komisárka, vieme, aká ste bojovná, a vieme aj to, že chcete, aby Európa v Cancúne konečne vystupovala jednotne. Bol by som preto rád, keby ste nám mohli povedať, aký je váš názor na dve témy, na dve opatrenia, ktoré sa objavujú v našom uznesení, o ktorom budeme zajtra hlasovať. Pred zajtrajším hlasovaním by som rád poznal vaše verejné stanovisko k týmto dvom návrhom.
<P>
Po prvé, k vytvoreniu zeleného fondu, vďaka ktorému budeme môcť od roku 2020 vynakladať 100 miliónov USD ročne na pomoc najchudobnejším krajinám.
<P>
Po druhé, k zavedeniu dane z finančných transakcií vo výške 0,01 %, ktorá by nám priniesla 20 miliárd EUR, ktoré by sa tiež využili na pomoc najchudobnejším krajinám. Myslím si, že je to dôležitá téma finančného charakteru, ktorá by nám umožnila postupovať rýchlejšie a dostať sa ďalej.
<SPEAKER ID="360" NAME="Angelika Werthmann" AFFILIATION="NI">
(DE) Vážený pán predsedajúci, cieľom konferencie o zmene klímy je ustanoviť nástupcu Kjótskeho protokolu, ktorý vyprší v roku 2012. V boji proti zmene klímy musíme nutne urobiť pokrok. Celkovo je teda EÚ relatívne na ceste k splneniu svojich cieľov v oblasti klímy. Pre nás, teda pre EÚ spolu so Spojenými štátmi a s Čínou, by však bolo kľúčové, keby sme sa snažili stanoviť právne predpoklady globálnej dohody o ochrane klímy. Najmä v týchto ťažkých časoch prinesie posilnenie environmentálnej politiky aj obrovskú príležitosť pre hospodársku politiku, a to napríklad prostredníctvom investícií do obnoviteľných zdrojov energie a energetickej účinnosti.
<SPEAKER ID="361" NAME="Monika Flašíková Beňová" AFFILIATION="S&amp;D">
(SK) Už to budú pomaly dve desaťročia, čo sa na medzinárodných fórach hovorí o klimatických zmenách. Napriek tomu, že povedomie o tomto skutočne globálnom probléme vzrástlo, z politického hľadiska sme tieto dve dekády, dá sa povedať, premrhali.
<P>
Kjótsky protokol prestane platiť v roku 2012 a fiasko minuloročnej klimatickej konferencie v Kodani nedáva nádej na skorú zmenu k lepšiemu. Októbrové klimatické rokovania iba potvrdili rozkol medzi takzvaným vyspelým svetom a takzvanými rozvojovými krajinami, a preto pôjde v Cancúne skutočne o veľa. A
<P>
k chceme, aby bola konferencia v Cancúne úspešná, chce to elementárnu zmenu postoja bohatých krajín. V prvom rade treba výrazne znížiť objem domácich emisií. V tejto súvislosti určite nie je riešením takzvaná carbon offsetting. Ak si bohaté krajiny budú od chudobných kupovať odpustky za to, že smú ďalej produkovať emisie, klíme to nijako nepomôže.
<SPEAKER ID="362" NAME="Kyriakos Mavronikolas" AFFILIATION="S&amp;D">
(EL) Vážený pán predsedajúci, máme pred sebou nasledovnú otázku: dokážeme sa v Cancúne pohnúť vpred, pokiaľ ide o zmenu klímy? Zdá sa mi, že naša pozícia a naše ciele skutočne udávajú tempo z hľadiska zmien, ktoré sú potrebné, aby sme predišli ekologickej katastrofe.
<P>
Stanoviská Únie sú stále správne a na tejto konferencii ich nesmieme len objasňovať. Musíme bojovať, aby sme dosiahli lepšie výsledky, ako sme dosiahli v Kodani.
<P>
Bohužiaľ, pani komisárka, musíme stále očakávať, že je na nás, aby sme presvedčili veľké štáty, predovšetkým Spojené štáty a Čínu, aby sa zapojili do tohto všeobecného úsilia bojovať proti zmene klímy. Verím, že toto úsilie prinesie ovocie.
<SPEAKER ID="363" NAME="Connie Hedegaard">
členka Komisie. - Vážený pán predsedajúci, myslela som si, že sa po tejto živej diskusii môžem obmedziť na tri hlavné poznámky, ale zisťujem, že by som mala najskôr odpovedať na veľmi priamu otázku, ktorú mi položil pán Pargneaux: myslím si, že pokiaľ ide o štruktúru zeleného fondu, môžeme urobiť značný pokrok. Pre mnohé strany však bude pravdepodobne potrebné trochu lepšie sa pozrieť na niektoré z veľmi špecifických zdrojov financovania, keďže panel OSN na vysokej úrovni prišiel s týmito rôznymi informáciami len pred dvomi týždňami.
<P>
Reálne by sme mali urobiť výrazný pokrok. Mali by sme vedieť, čo chceme urobiť s týmto fondom a ako ho vytvoriť. Som si istá, že čoskoro nato môžeme splniť aj požiadavky fondu. Myslím si, že budeme musieť pokračovať postupne, ale veľmi podporujeme to, aby sme v oblasti zeleného fondu dosiahli pokrok.
<P>
Teraz uvediem svoje tri poznámky. Po prvé, pani Marita Ulvskogová na začiatku tejto rozpravy povedala, že otázka zmeny klímy sa tento rok v rámci medzinárodného programu skĺzla nadol. To je, samozrejme, pravda, ale pravda je aj to, že ak porovnáme svoju súčasnú situáciu so situáciou spred dvoch, piatich alebo desiatich rokov, zistíme, že v súčasnosti sa klíma nachádza na zozname oveľa vyššie.
<P>
Keby nebolo prípravy kodanskej dohody, viete si predstaviť, že by otázka zmeny klímy, energetickej účinnosti a spôsobu podpory ekologického rastu prežila hospodársku krízu? Povedala by som, že pravdepodobne nie. Je to niečo, čo je stále vo veľmi veľkej miere zastúpené v našom programe v EÚ a musí to tam aj zostať.
<P>
Pán Ouzký spomínal, že Európa je stále príliš optimistická. Nuž, možno to nie je vždy zbytočné. Pesimisti nedosahujú veľké veci. V roku 2008 Európa stanovila ciele, čím ukázala cestu, a pred konferenciou v Kodani ju mnohé hospodárstva nasledovali.
<P>
Pred dvomi rokmi sme boli pri stanovovaní cieľov viac-menej osamotení. Pred konferenciou v Kodani si veľké hospodárstva, ako sú Indonézia, Mexiko, Kórea, India, Juhoafrická republika a iné - zoznam je oveľa dlhší - stanovili domáce ciele. Aj keby všetko ostatné zostalo rovnaké, toto je tiež veľmi dôležité, keď sa na to pozrieme z hľadiska európskeho obchodu. Bolo to niečo, čo sme skutočne získali. V mnohých krajinách teraz tieto domáce ciele povedú k určitému druhu zmeny paradigmy. Áno, v mnohých smeroch je príliš pomalá, ale v skutočnosti sme už prešli veľký kus cesty.
<P>
Niekto spomenul rozvíjajúce sa hospodárstva. Predtým to pre rozvíjajúce sa hospodárstva nebol problém. Pred dvomi rokmi by tieto krajiny povedali, že ony sa nemajú prečo zaoberať zmenou klímy. Museli by sa ňou zaoberať bohaté krajiny - rozvinuté krajiny. Dnes vďaka kodanskej konferencii uznávajú, že majú spoluzodpovednosť. Na tom sa musíme v Cancúne pokúsiť stavať - a aj to urobíme.
<P>
Odznelo tu niekoľko otázok o mechanizme čistého rozvoja (CDM). Áno, je to problém. V tomto smere máme pred sebou niekoľko úloh a nachádza sa to na našom zozname vecí, ktoré máme v Cancúne urobiť: pokúsiť sa spraviť niekoľko krokov vpred v rámci reforiem, ktoré sú v systéme CDM nevyhnutné.
<P>
Pánovi Skylakakisovi by som chcela povedať, že s radosťou oznamujem, že zajtra Komisia príde s naším návrhom týkajúcim sa určitých obmedzení v používaní priemyselných plynov. Došlo tu k naozaj výbornej spolupráci a zapojeniu zo strany Parlamentu, čo potrebujeme na to, aby sme to s členskými štátmi dotiahli do úspešného konca. Náš návrh predstavíme zajtra a myslím si, že upokojí mnohé obavy, ktoré tento Parlament vyjadril.
<P>
Moja posledná poznámka je adresovaná pánovi Leinenovi a pánovi Arsenisovi, ktorí vyjadrili obavy, že sa konferencia v Cancúne príliš zľahčuje. Myslím si, že povedať, že chceme ambiciózny, významný a vyvážený výsledok - so všetkými prvkami, ktoré som spomínala ja a ktoré spomínalo belgické predsedníctvo -, nie je prílišné zľahčovanie vecí. Ak skutočne prijmeme rozhodnutie o lesnom hospodárstve, o prispôsobení sa, o technológiách, o vykonávaní financovania urýchleného začatia činnosti, o tom, ako merať a kontrolovať trhy s emisiami a podávať o nich správy, a o rôznych prvkoch, ktoré sme tu spomínali, potom si myslím, že je to výrazný pokrok.
<P>
Všetci vieme, prečo nemôžeme dosiahnuť jednu z vecí, ktoré by sme radi dosiahli: medzinárodne záväznú dohodu. Jedným z dôvodov je nedostatočný pokrok v Senáte Spojených štátov. Všetci vieme, že to je dôvod, prečo je to tak. Myslím si však, že ak si udržíme tempo, je predsa len pravdepodobné, že čoskoro dosiahneme európsky cieľ, teda že budeme mať medzinárodne záväznú dohodu.
<P>
Všetci urobíme, čo je v našich silách, aby sme v Cancúne dosiahli takýto pokrok. Alternatíva je veľmi zlá, veľmi pochmúrna. Musíme to zaistiť a ja vás môžem ubezpečiť, že európska delegácia urobí spoločne všetko, čo je v našich silách, aby sme to dosiahli, a urobíme to takým spôsobom, že svet bude počuť, že hovoríme teraz už slávnym "jednotným hlasom". Dúfam, že to bude slávny "jednotný hlas", ktorým všetci hovoríme to isté, ktorým vyjadrujeme rovnaké priority, či už sme ministri, členovia Komisie, odborníci, alebo poslanci Európskeho parlamentu.
<P>
Tiež sa teším na spoluprácu s vašou delegáciou, keď prídeme do Cancúnu.
<SPEAKER ID="364" NAME="Joke Schauvliege" LANGUAGE="NL">
Vážený pán predsedajúci, vážené poslankyne, vážení poslanci, samozrejme, súhlasím so slovami pani komisárky a zároveň by som sa rada poďakovala všetkým poslancom tohto Parlamentu za ich početné pripomienky vrátane obáv, ktoré vyjadrili. V každom prípade sme ich zaznamenali a budeme ich brať do úvahy. Rada by som sa poďakovala aj Komisii a jej útvarom za ich doterajšiu konštruktívnu spoluprácu. Myslím si, že by sme sa mali naďalej uberať touto cestou a že to bude kľúčové aj v nasledujúcich dňoch a týždňoch v Cancúne, ako aj na samotnej konferencii o zmene klímy. Pani komisárka odpovedala na mnoho pripomienok, ale ja sama by som rada spomenula niekoľko ďalších aspektov.
<P>
Vypočula som si mnoho pripomienok týkajúcich sa dôveryhodnosti a toho, že by sme mali vystupovať jednotne. Samozrejme, musíme to urobiť. Viem z vlastnej skúsenosti, keďže som sa zúčastnila na 10. schôdzi konferencie zmluvných strán (COP10) Dohovoru o biologickej diverzite (CBD) v Nagoji, že Európska únia to skutočne dokáže a že je to jediný správny spôsob, ako dosiahnuť dobrý výsledok. Musíme popremýšľať nielen o skúsenostiach z Nagoje, ale aj o minuloročných zlých skúsenostiach z Kodane a poučiť sa z nich. Rada to naozaj urobila. My sami sme prijali jasné stanovisko. Máme svoje závery Rady, na základe ktorých môžeme proklamovať jednoznačné posolstvo EÚ, a to aj na medzinárodnej úrovni.
<P>
Pán Eickhout, ak sa Európska únia bude musieť vrátiť k záverom Rady, je úplne samozrejmé, že sa uplatní koordinácia EÚ, ako je bežným zvykom, a že toto posolstvo sa ďalej jednoznačne odsúhlasí aj tam. Vypočula som si aj niekoľko pripomienok týkajúcich sa toho, že by sa cieľ zníženia emisií mohol zvýšiť na 30 %. Ako viete, Rada tiež podporila správu predsedníctva o tomto bode: správa založená na oznámení Komisie predstavuje analýzu vplyvu zvýšenia cieľa na 30 %. V tejto správe - a Rada to prijala - sme Komisiu požiadali, aby ešte detailnejšie preskúmala vplyv na úrovni členských štátov. V tomto smere sa tiež prisľúbilo, že na jar - na jarnom zasadnutí Rady - sa uskutoční diskusia na základe ďalšieho preskúmania Komisie týkajúceho sa zvýšenia na 20 %.
<P>
Vážené poslankyne, vážení poslanci, viacerí z vás správne zdôraznili dôležitosť konferencie v Nagoji. Nie je to otázka prispôsobenia našich ambícií. Musíme byť realistickí, ale zároveň musíme vyvinúť maximálne úsilie, aby sme zaistili, že aj v Cancúne dosiahneme dobrý výsledok - v podobe vyváženého balíka opatrení. My, teda belgické predsedníctvo, urobíme všetko, čo je v našich silách, aby sme tento výsledok dosiahli. Urobíme to spolu so všetkými členskými štátmi, s Európskou komisiou a s vašou podporou. Týmto spôsobom musíme zaistiť, aby sme na základe dôvery obnovenej v Nagoji - kde sa vďaka krokom na viacstrannej úrovni opäť podarilo dosiahnuť dohodu - boli v Cancúne schopní pokračovať v tomto duchu a aby sme zároveň dokázali obnoviť nádej na vyriešenie otázky klímy.
<SPEAKER ID="366" NAME="Predsedajúca">
Dostala som jeden návrh uznesenia v súlade s článkom 110 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok 25. novembra 2010.
<P>
Písomné vyhlásenia (článok 149)
<SPEAKER ID="367" NAME="János Áder" LANGUAGE="HU">
Možno ste už počuli o škandále súvisiacom so skleníkovým plynom HFC-23, o ktorom sme informovali na včerajšej tlačovej konferencii poslaneckého klubu PPE. Tiež považujem za úplne poburujúce, aby museli európski daňoví poplatníci platiť približne sedemdesiatkrát viac za likvidáciu skleníkového plynu, ktorý vzniká pri výrobe chladiaceho plynu, ktorý sa už postupne prestáva vyrábať, a vytvárali tak obrovské mimoriadne zisky niekoľkým prevažne čínskym a indickým spoločnostiam. Tento škandál je o to horší, že Európska komisia, ktorá sa odvoláva na dôveru investorov, neplánuje prerušiť obchodovanie s týmito emisiami okamžite, teda pred rokom 2013, a zmeniť túto neudržateľnú situáciu.
<P>
Ešte poburujúcejšie je to vzhľadom na skutočnosť, že v rámci medzinárodných rokovaní o klíme robí Komisia všetko, čo je v jej silách, aby zabránila novým pristupujúcim štátom zachovať si kjótske kvóty, ktoré tvoria súčasť ich národného bohatstva. Robí to napriek skutočnosti, že za týmito kvótami, na ktoré majú bývalé socialistické krajiny vrátane Maďarska právo a za ktoré východoeurópske krajiny zaplatili od zmeny režimu značnú cenu, je skutočné zníženie emisií. Hlavným problémom v rámci škandálu, ktorý bol včera odhalený, je však konkrétne to, že kým európski spotrebitelia doteraz zaplatili za likvidáciu plynu HFC-23 1,5 miliardy EUR, atmosférická koncentrácia tohto plynu, ktorý je dvanásťtisíckrát agresívnejší ako oxid uhličitý, za posledných dvadsať rokov výrazne stúpla. Preto by nás nemalo prekvapiť, dámy a páni, že ak EÚ používa takýto dvojitý meter, nebude mať v Cancúne jednotný postoj, ako to bolo aj v Kodani.
<SPEAKER ID="904" NAME="José Manuel Fernandes" LANGUAGE="PT">
Som zástancom toho, aby sa na konferencii o zmene klímy v Cancúne, ktorá sa začína budúci pondelok, prijala záväzná dohoda s medzinárodným systémom sankcií. Je jasné, že takáto dohoda bude mať význam len vtedy, ak bude záväzná pre hlavných celosvetových producentov emisií: Spojené štáty, Čínu a Indiu. EÚ je vodcom v boji proti zmene klímy a mali by sme ju povzbudiť, aby na tomto vodcovstve stavala. Nesmie však zabúdať na to, aké obrovské úsilie už naše priemyselné odvetvia vyvinuli, aby reagovali na povinné zníženie emisií v Európe. Treba poznamenať, že EÚ zodpovedá za približne 15 % svetových emisií, pričom sa odhaduje, že do roku 2030 tento údaj klesne na 10 %, kým USA, Čína a India zodpovedajú za polovicu svetových emisií a tento trend sa bude zvyšovať. Preto nemôžem súhlasiť s tým, aby EÚ jednostranne obmedzila svoje emisie CO2 o 30 % namiesto cieľa 20 %, ak sa k nej náležite nepridajú aj ostatné krajiny, a to najmä Spojené štáty. To neznamená, že ambícia EÚ by sa mala znížiť. Práve naopak, som presvedčený, že aj keď ostatní sa s nami nestotožňujú, mali by sme naše úsilie naďalej zameriavať na vedecký výskum, technologické inovácie v oblasti bezuhlíkových zdrojov energie, energetickú účinnosť a vytváranie ekologických pracovných miest s cieľom zvýšiť našu konkurencieschopnosť.
<SPEAKER ID="368" NAME="Alajos Mészáros" LANGUAGE="HU">
Pokiaľ ide o dohodu, ktorá má nahradiť Kjótsky protokol... Po neúspešnom samite v Kodani má 16. konferencia zmluvných strán Rámcového dohovoru Organizácie Spojených národov o zmene klímy, ktorá sa má konať v decembri v Mexiku, ešte väčší význam. Hoci na medzinárodnej úrovni možno konferenciu v Kodani považovať za krok vpred, ani zďaleka nesplnila naše očakávania. Kjótsky protokol vyprší v roku 2012, a práve preto je mimoriadne dôležité, aby sme mali jasne stanovené globálne ciele, ktoré sú zrejmé každému. Nestačí, že v rámci EÚ existuje relatívna dohoda týkajúca sa tejto témy. Je dôležité, aby aj Spojené štáty a hlavné ázijské mocnosti prijali naše ciele. Aj keď sa v Cancúne nepodarí dosiahnuť žiadnu dohodu o číslach a percentách, je absolútne nevyhnutné, aby sa štáty dohovoru dohodli na konkrétnych plánoch a záväzkoch a pripravili tak cestu dohode, ktorá nahradí Kjótsky protokol a ktorá by sa mala uzavrieť v roku 2011 v Juhoafrickej republike. Treba dosiahnuť dohodu o témach, ako sú financovanie, monitorovanie a kontrolné mechanizmy. Európska únia musí ísť dobrým príkladom tým, že preukáže jednotné stanovisko.
<SPEAKER ID="369" NAME="Katarína Neveďalová" LANGUAGE="SK">
Na zaciatku je potrebne poznamenat, ze Konferencia o zmene klimy v Kankune je dalsou velkou sancou urobit nieco pre buduce generacie a aspon ciastocne napravit to, co sa nam nepodarilo v Kodani. Uz nie je mozne popierat zmenu klimy vo svete. Vysadba vinohradov v horskych oblastiach a pestovanie plodin na miestach, kde nikdy nerastli, takisto ako napriklad aj caste prirodne katastrofy ako povodne, su toho prikladom. Musime prijat zodpovedne a dlhodobe riesenie. Nie som odbornik na environment a teorie sa rozchadzaju, ale verim, ze je treba nieco urobit. Prestanme diskutovat, ci je zmena klimy faktom alebo nie, ale o tom, ako s nou bojovat. Prestanme diskutovat, ci sa da zmena klimy zastavit, ale radsej pre to nieco urobme. Europska unia musi byt lidrom v tychto rokovaniach a takisto aj vsetky jej clenske staty. Mame zodpovednost za buducnost celeho sveta. Podporme razne znizovania produkcie emisii, zapojme aj regiony, mesta a vidiek do ochrany zivotneho prostredia, snazme sa vytvarat viac zelenych pracovnych miest a podporme investicie do vyskumu a inovacii. Verim, ze my sme ti, ktori este stale mozu tuto planetu zachranit. Len musime stat spolu jednotne a pevne!
<SPEAKER ID="903" NAME="Bogusław Sonik" LANGUAGE="PL">
Rokovania o zmene klímy v Cancúne sa začnú už o týždeň. EÚ prijala ambiciózne plány v oblasti zníženia emisií, financovania, lesného hospodárstva a prevodu technológií. Na jednej strane je usilovnosť v rámci rokovaní o zmene klímy dôležitá, ale nesmie zahmlievať význam rozhodnutí, ktoré sa na konferencii skutočne prijmú. Závery by sa mali vyvodiť aj z neuspokojivých výsledkov kodanskej konferencie o zmene klímy, na ktorej sa neprijali žiadne dôležité a konkrétne rozhodnutia. Počas 16. konferencie zmluvných strán by preto mala Európska únia prispieť k obnove dôvery v medzinárodné rokovania o zmene klímy. Diskusia už prebieha dosť dlho. Teraz treba v Cancúne vypracovať konkrétne príslušné opatrenia, na základe ktorých bude v roku 2011 možné uzavrieť v Juhoafrickej republike komplexnú medzinárodnú dohodu.
