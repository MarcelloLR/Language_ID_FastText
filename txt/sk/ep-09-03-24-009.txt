<CHAPTER ID="009">
Výročné správy EIB a EBOR za rok 2007 - Záruka Spoločenstva pre EIB (rozprava) 
<SPEAKER ID="353" NAME="Predsedajúci">
Ďalším bodom programu je spoločná rozprava o nasledujúcich správach:
<P>
pána Mitchella v mene Výboru pre hospodárske a menové veci o výročných správach Európskej investičnej banky a Európskej banky pre obnovu a rozvoj za rok 2007; a
<P>
pána Seppänena v mene Výboru pre rozpočet o návrhu rozhodnutia Európskeho parlamentu a Rady, ktorým sa Európskej investičnej banke poskytuje záruka Spoločenstva na straty z úverov a záruk za úvery na projekty mimo Spoločenstva - C6-0025/2009 -.
<SPEAKER ID="354" NAME="Esko Seppänen">
spravodajca. - (FI) Vážený pán predsedajúci, Európska únia môže poskytnúť rozvojovým krajinám a iným krajinám, ktoré nie sú členskými štátmi EÚ, finančnú pomoc vo forme úverov Európskej investičnej banky s nízkymi úrokovými sadzbami. EÚ poskytuje záruky na úvery tak, že veriteľovi nevznikajú žiadne straty a môže ďalej financovať svoje pôžičky s použitím peňazí na trhu.
<P>
Ak by sa obnovili záruky EÚ vo vzťahu k Európskej investičnej banke a umožnilo ich poskytovanie viacerým krajinám ako doteraz, z hľadiska Európskeho parlamentu by rozhodnutia podliehali spolurozhodovaciemu postupu a okrem toho by patrili do kompetencie Európskeho parlamentu, nielen Rady. Európsky súdny dvor to podporil a v súlade s tým bolo jednostranné rozhodnutie Rady zarátané do spolurozhodovacieho procesu. Nové rozhodnutie je potrebné prijať do 6. novembra tohto roka.
<P>
Teraz rokujeme o návrhu rozhodnutia Komisie, ktoré sa môže považovať za dočasné a vzhľadom na tento návrh rozhodnutia bude môcť Komisia pripraviť do konca apríla nový všeobecný návrh. Parlament zanechal svoj rukopis na tomto dočasnom rozhodnutí a Rada to prijala. Je to pozitívny signál toho, že po zložitých rokovaniach sa dospelo k zhode medzi Radou a Parlamentom a toto rozhodnutie je možné prijať na dnešnom zasadnutí v prvom čítaní bez toho, aby boli potrebné ďalšie rokovania.
<P>
V tejto súvislosti by som rád poďakoval zástupcom českého predsedníctva, ktorí vynaložili v Rade obrovské úsilie na dosiahnutie zhody. Bez aktívnej angažovanosti Českej republiky by sa toto rozhodnutie nikdy nezrodilo.
<P>
Súčasne musím vzniesť kritiku voči tým, ktorí vyvolali rozruch v Európskej investičnej banke. Pri riešení svojich otázok si Európska investičná banka zvykla na podporu Európskeho parlamentu, no tento raz si, žiaľ, jej zástupcovia neuvedomili, že sa uplatnil spolurozhodovací proces a právomoc Parlamentu v tejto otázke bola značne rozšírená. Parlament mal záujem o úplné využitie svojich právomocí, čo nebolo možné pri konzultačných postupoch v minulosti. Myslím si, že by bolo úplne nevhodné, ak by Európska investičná banka, ktorá je jednou z inštitúcií EÚ, nepreukazovala určitú úctu k zavedeným postupom v Parlamente, a namiesto toho sa usilovala o ovplyvnenie rozhodnutia z politickej periférie.
<P>
Napriek všetkému je to napokon dobrý výsledok. Najmä Európska investičná banka dosiahla to, o čo žiadala. Získala priazeň Parlamentu v rozhodovacom postupe, pri ktorom vznikol vlastný názor Parlamentu. Pri tomto rozhodnutí dosiahli politické skupiny, ktoré ho podporili, obrovskú podporu, čo by nebolo možné, ak by prijali prístup Európskej investičnej banky. Rád by som poďakoval predsedníctvu Rady Európskej únie za dosiahnutie tohto kompromisu. Súčasne by som chcel poďakovať Výboru pre rozpočet a jeho tieňovým spravodajcom za ich zhodu potrebnú na dosiahnutie rozhodnutia v prvom čítaní. Som presvedčený, že to bude dobré rozhodnutie pre všetkých zúčastnených.
<SPEAKER ID="355" NAME="Gay Mitchell">
spravodajca. - Vážený pán predsedajúci, na začiatku môžem povedať, že naozaj dôrazne odmietam spôsob, akým bol skrátený čas poslancom tohto Parlamentu. Tento týždeň neodpovedala na otázky počas hodiny otázok Rada ani Komisia. Poslanci sa môžu postaviť za rečnícky pult a hovoriť ľubovoľne dlho. Prejav poslancov Parlamentu, v ktorom prezentujú správy v mene Parlamentu, je skrátený bez upozornenia. Je to poburujúci trest pre poslancov Parlamentu.
<P>
Ako spravodajca chcem v prvom rade privítať v tomto Parlamente pána prezidenta Maystadta a pána prezidenta Mirowa pri tejto príležitosti, keď Parlament prvý raz vypracoval súčasne správu o činnosti Európskej investičnej banky (EIB) a Európskej banky pre obnovu a rozvoj (EBOR). Niet pochýb, že súčasná finančná kríza zdôraznila význam práce EIB a EBOR. Obidve banky je potrebné chváliť za ich úsilie pri riešení účinkov hospodárskej krízy. Obe čelia problémom uvedeným v správe a ja ich za to chválim. Je dôležité uvažovať o oboch bankách súčasne, aby sa zabezpečila ich lepšia spolupráca a zamedzilo prekrývaniu ich činnosti.
<P>
Obidve banky by mali zabezpečiť čo najväčšiu synergiu s cieľom pripraviť sa na hospodársku obnovu a podporovať ju. Vítam najmä rozhodnutie zvýšiť objem pôžičiek pre malé a stredné podniky o 50 %. Pôvodne zamýšľaný objem pôžičiek pre malé a stredné podniky vo výške 5 miliárd EUR ročne sa zvýšil na 7,5 miliardy EUR ročne, a to na obdobie 2008 - 2011.
<P>
Príkladom nového financovania je 310 miliónov EUR, ktoré EIB nedávno schválila na investície malých a stredných podnikov v Írsku. Európska investičná banka tvrdí, že malým a stredným podnikom z Írska a iných krajín je možné poskytnúť vyšší objem s veľmi priaznivými úrokovými sadzbami. Myslím si, že Európa by mala rozmýšľať z hľadiska určitého "Marshallovho plánu", ktorý sa vynikajúco osvedčil po druhej svetovej vojne.
<P>
Ak by sa napríklad podarilo presvedčiť EIB, aby si zobrala pôžičku od Číny na investovanie do tejto banky, mohla by takéto zdroje využiť na rozbeh hospodárskej obnovy, a to oveľa skôr. Takúto pôžičku by bolo možné splácať poskytovaním časti dodatočných colných poplatkov, ktoré by EÚ na tento účel získala z obnoveného zahraničného obchodu a ďalších príjmov z DPH. To by malo ďalší prínos vo forme zmiernenia tlaku na členské štáty EÚ a ich individuálne požiadavky na dodržanie Paktu stability a rastu z hľadiska ďalších pôžičiek.
<P>
V roku 2007 dosiahli investície prichádzajúce do Číny úroveň 7,16 miliardy EUR, zatiaľ čo úroveň investícii prichádzajúcich do EÚ z Číny bola len 0,6 miliardy EUR. Európska únia aj Čína by mali osoh zo zvýšeného obratu obchodu. Zaznamenal som návštevu predsedu Komisie, Výboru pre hospodárske a menové veci a predsedu Európskej centrálnej banky v Číne koncom roka. Nedávny samit EÚ - Čína je vítaným dôkazom nádeje.
<P>
Ocitli sme sa v týchto problémoch, pretože sme sa nesústredili na dôležité otázky. Nadišiel čas začať sa zameriavať na obnovu vrátane zlepšenia konkurencieschopnosti EÚ, ako navrhuje Lisabonská zmluva. Veľmi ma potešili návrhy predložené v súvislosti s energetickou krízou a kontrolou klímy, a najmä úlohou EIB v týchto oblastiach. Súčasne ma veľmi teší nedávno oznámené rozhodnutie Súdneho dvora o spolurozhodovaní a posilnenie úlohy Parlamentu vo vzťahu k týmto dvom bankám.
<P>
Vo svojej správe som navrhol, aby sa pravidelne konalo stretnutie Komisie a týchto dvoch bánk na zasadnutí Výboru pre hospodárske a menové veci s cieľom predložiť informácie o koordinácii úloh a zavádzaní stratégií oboch bánk. Výbor to schválil a som si istý, že tento návrh schváli aj Parlament. Myslím si, že to bude veľmi praktický krok vpred. Potrebujeme väčšiu transparentnosť a zodpovednosť. Vypočuli sme si prejav predsedu vlády, pána Browna, o tejto otázke z hľadiska medzinárodnej finančnej krízy. Mali by sme o tom uvažovať z hľadiska zodpovednosti za naše vlastné finančné inštitúcie a tie inštitúcie, ktoré sú finančnými inštitúciami spolufinancované, voči tomuto Parlamentu.
<P>
Vítam všeobecnú podporu cieľa bánk, najmä vo vzťahu ku kontrole klímy a energetiky, a verím, že tento Parlament podporí hlavnú myšlienku správy, ktorú som predložil.
<SPEAKER ID="356" NAME="Joaquín Almunia">
člen Komisie. - (ES) Vážený pán predsedajúci, v mene Komisie by som chcel privítať prezidenta Európskej investičnej banky, pána Maystadta, a prezidenta Európskej banky pre obnovu a rozvoj, pána Mirowa, na dnešnom popoludňajšom zasadnutí. Pred vami, vážení kolegovia, chcem im obom aj ich inštitúciám poďakovať za mimoriadne prínosnú spoluprácu s Komisiou, najmä počas tohto náročného boja proti hospodárskej kríze.
<P>
Vážený pán Seppänen, ďakujem za váš príspevok a úsilie, ktoré ste ako spravodajca vynaložili v súvislosti s touto náročnou otázkou, čo však viedlo, ako ste povedali, k šťastnému výsledku, a to dohode o riešení právnych problémov vznikajúcich v súvislosti s externým mandátom Európskej investičnej banky (EIB) v prvom čítaní.
<P>
Tento externý mandát nám umožňuje vykonať veľmi zreteľné a účinné opatrenia týkajúce sa politík a oblastí mimoriadneho záujmu Európskej únie a všetkých európskych inštitúcií vrátane tohto Parlamentu, a to prostredníctvom opatrení EIB a v spolupráci s európskymi politikami.
<P>
Komisia je spokojná s tým, že odteraz bude Parlament priamo zapojený do diskusie o tomto externom mandáte. Súčasne však musíme srdečne poďakovať Parlamentu a Rade za pružnosť, ktorú preukázali pri dostatočne rýchlom dosiahnutí dohody s cieľom zamedziť vzniku alebo zvyšovaniu neistoty pred koncom tohto roka, a to umožnením ďalšieho využívania zdrojov a nástrojov tohto externého mandátu.
<P>
Za nás predloží novozvolená Komisia Parlamentu a Rade začiatkom roka 2010 príslušný právny text. Veríme, že budeme môcť zabezpečiť právnu stabilitu externého mandátu, ktorý, ako som už spomenul, umožňuje vývoj európskych politík v spoločnom záujme nás všetkých, a to znova už v prvom čítaní.
<P>
Súčasne chcem zagratulovať pánovi Mitchellovi a poďakovať mu za jeho správu. Prvýkrát v histórii informuje správa nielen o Európskej investičnej banke, ale aj o Európskej banke pre obnovu a rozvoj (EBOR). Myslíme si, že je správne zaoberať sa týmito dvomi finančnými inštitúciami súčasne, najmä v súčasnosti, keď musí účinnosť ich opatrení slúžiť na podporu našich politík týkajúcich sa hospodárskej krízy a keď je spolupráca týchto dvoch inštitúcií mimoriadne dôležitá.
<P>
Obidve banky žiadame o vynaloženie obrovského úsilia. V pláne obnovy prijatom koncom minulého roka sme žiadali obe inštitúcie o výrazné zvýšenie ich kapacity poskytovať pôžičky v čase, keď bolo aj pre ne náročné získať peniaze na trhoch.
<P>
Na túto výzvu k zvýšenej aktivite reagovali vykonaním opatrení v tých oblastiach, ktoré sú pre nás prioritné, ako spomínal pán Mitchell, teda v oblasti malých a stredných podnikov, energetickej účinnosti a iných. Sme veľmi spokojní najmä s dohodou, ktorú dosiahli obe banky so Svetovou bankou v spoločnej iniciatíve na posilnenie finančných nástrojov a zlepšenie efektívnosti využitia úverových nástrojov v krajinách strednej a východnej Európy, ktoré sa nachádzajú v mimoriadne náročnej situácii.
<P>
Veríme, že prípravné práce a diskusie skupiny expertov zriadenej Radou a Komisiou po dohode s pánom Maystadtom na zváženie budúceho externého mandátu EIB, ktoré sa budú vykonávať odteraz do nasledujúceho roka a strategická analýza EBOR, ktorá sa tiež uskutoční začiatkom nasledujúceho volebného obdobia Parlamentu a funkčného obdobia novozvolenej Komisie, nám umožnia ďalej využívať ich odborné znalosti, úverové nástroje, finančné a ľudské zdroje ako aj skúsenosti na podporu politík, ktoré - ako sa všetci zhodneme - musia určovať ďalší smer Európskej únie v nasledujúcom desaťročí, a to z hľadiska hospodárskej situácie v pokojnejšom období, ako je to súčasné.
<SPEAKER ID="357" NAME="Gabriele Stauner">
spravodajkyňa Výboru pre kontrolu rozpočtu požiadaného o stanovisko. - (DE) Vážený pán predsedajúci, dámy a páni, rada by som zhrnula stanovisko Výboru pre kontrolu rozpočtu k výročnej správe Európskej investičnej banky.
<P>
Výbor pre kontrolu rozpočtu vyzýva EIB, aby zohrávala aktívnejšiu úlohu a zaviedla aktívnejšiu stratégiu boja proti podvodom vrátane nulovej tolerancie voči podvodom, korupcii, praniu špinavých peňazí a financovaniu terorizmu. Nezávisle od úsilia vynaloženého zo strany EIB v minulosti, ktoré si zaslúži naše uznanie, musí teraz presadzovať EIB politiku, ktorá je nielen zaznamenaná v dokumentoch, ale zahŕňa konkrétne opatrenia a kritériá transparentnosti na účely vysledovateľnosti. Preto by sme nemali umožniť čerpanie úverov spoločnostiam, v ktorých sa preukázala korupcia, a informátori by mali požívať účinnú ochranu. Vyšetrovacia a preventívna funkcia EIB musí zohrávať významnejšiu úlohu ako v minulosti.
<P>
So zreteľom na súčasnú finančnú a hospodársku krízu chceme, aby sa právne predpisy v oblasti dohľadu uplatňovali na EIB rovnako ako na všetky ostatné komerčné banky, pretože bez skutočného dohľadu nemôže byť EIB dôveryhodným hráčom na úverovom trhu. Potrebujeme tiež nezávislé monitorovacie štruktúry zabezpečujúce kvalitu výsledkov EIB a dodržiavanie kódexu správania.
<P>
V budúcnosti budeme mať záujem na tom, aby Parlament vypracoval samostatnú správu o činnosti EIB. Myslíme si, že vypracovanie správy tohto charakteru by bolo možné aj vhodné, pretože členské štáty sú jedinými akcionármi EIB, čo znamená, že medzi EIB a Parlamentom existuje priama väzba, a preto má EIB aj priamu zodpovednosť za rozpočet voči Parlamentu. Ďakujem vám za pozornosť.
<SPEAKER ID="358" NAME="Zsolt László Becsey">
v mene skupiny PPE-DE. - (HU) V prvom rade by som rád zagratuloval dvom spravodajcom k tejto správe a veľmi ma teší, že sa súčasne zaoberáme touto otázkou, problémami týkajúcimi sa týchto dvoch finančných inštitúcií. Myslím si však, že v budúcnosti bude potrebné skúmať tieto dve inštitúcie v širších súvislostiach.
<P>
Prvá otázka, ak to vyjadrím heslovite, sa týka zdvojovania. Samozrejme, je potrebné riešiť určitú formu dlhodobej deľby práce medzi týmito dvomi inštitúciami a umožniť užšiu spoluprácu. Viem, že spravodajca pridelil najvýznamnejšie projekty Európskej investičnej banke a ponechal činnosť týkajúcu sa menších podnikov Európskej banke pre obnovu a rozvoj. V každom prípade si myslím, že je potrebná určitá forma prínosnej špecializácie.
<P>
Teší ma, že Európsky parlament sa konečne môže zapojiť a diskutovať o typoch budúcej orientácie, ktoré by bolo potrebné prijať z tohto hľadiska. Som opatrný, pokiaľ ide o túto otázku otvárania a uzatvárania sa. Pred dvanástimi rokmi sme si v Maďarsku mysleli, že už nikdy neprídeme do styku s MMF, a v súčasnosti, keď ho žiadame o úver, je pripravený pomôcť nám.
<P>
Pred niekoľkými rokmi sme si mysleli, že EBOR nebude zohrávať významnú úlohu v tých členských štátoch, ktoré nie sú súčasťou eurozóny a že sa presunie ďalej smerom na východ. Teraz nás teší, že tieto dve inštitúcie, EBOR a Svetová banka, zriadili obrovský stredoeurópsky fond.
<P>
Rád by som upriamil vašu pozornosť na skutočnosť, že likvidita a financovanie malých a stredných podnikov sú, podľa môjho názoru, ako predsedu relevantnej pracovnej skupiny v mojej politickej skupine, absolútne nevyhnutné. Preto by som chcel požiadať, aby stanoviská, o ktorých sa nedávno prijalo rozhodnutie, vstúpili čo najskôr do platnosti, aby sme spoločne s komerčnými bankami mohli účinne poskytovať možnosť likvidity najmä pre malé a stredné podniky zo strednej Európy.
<SPEAKER ID="359" NAME="Udo Bullmann" LANGUAGE="DE">
Vážený pán predsedajúci, dámy a páni, diskutujeme o súčasnej hospodárskej kríze z hľadiska problému nerovnováhy, pričom na jednej strane sa nachádza deregulovaný trh a na druhej nedostatok verejného záujmu. Nie vždy sa nám podarilo vzbudiť záujem verejnosti o finančné trhy a procesy v reálnej ekonomike. Práve preto je v súčasnosti také dôležité diskutovať o verejných investičných bankách nachádzajúcich sa práve na tomto rozhraní, ktoré umožňujú funkčnosť trhu a majú mandát verejnosti na zastupovanie našich budúcich záujmov. Preto chcem prezidentom týchto bánk, ktorí sa zúčastnili na našom dnešnom zasadnutí, povedať, že si myslím, že ich budeme v budúcnosti potrebovať ešte viac ako teraz alebo v minulosti.
<P>
V správe pána Mitchella sa kladie dôraz na dve oblasti. Vyzýva nás, aby sme dospeli k dobrej deľbe práce, optimálnej pozícii na zameranie sa na silné stránky. Súčasne navrhuje, aby sme umožnili týmto dvom bankám sústrediť sa na úlohy, ktoré budeme riešiť v budúcnosti. Medzi ne patrí zmena klímy, obava z budúcej hrozby hromadnej nezamestnanosti a recesie v prípade, že nevykonáme protiopatrenia, a požiadavka na verejnú infraštruktúru, najmä zo strany malých a stredných podnikov, s cieľom dosiahnuť pokrok, vytvoriť určitý priestor a získať pohľad na túto situáciu. Preto by som chcel poďakovať pánovi Mitchellovi za jeho skvelú prácu. Vypracoval pozitívnu správu. Európsky parlament bojoval o udržanie svojej úlohy a v budúcnosti bude svoju úlohu vykonávať ešte výraznejšie. Toto je posolstvo mojej skupiny.
<P>
Dovoľte mi povedať ešte jednu poznámku pani Staunerovej, ktorá práve spomínala právne predpisy v oblasti dohľadu. Je samozrejmé, že verejné banky musia podliehať právnym predpisom v oblasti dohľadu a riadnej kontrole. Na verejné banky však nie je možné uplatniť rovnaké právne predpisy v oblasti dohľadu ako na komerčné banky, inak by neboli schopné prevziať riziká, čo od nich často požadujeme. Z tohto dôvodu som za kontroly, no iného charakteru.
<SPEAKER ID="360" NAME="Wolf Klinz" LANGUAGE="DE">
Vážený pán predsedajúci, dámy a páni, Európska investičná banka a Európska banka pre obnovu a rozvoj existovali dlho v ústraní. V posledných rokoch si bola vedomá ich existencie len malá časť verejnosti. Verím, že sa to teraz v čase finančnej a hospodárskej krízy zmení, pretože tieto dôležité európske inštitúcie nadobúdajú väčší význam, než kedykoľvek predtým.
<P>
Vzhľadom na vysoké objemy peňažných prostriedkov, s ktorými manipulujú obe banky a prerozdeľujú ich vo forme úverov je podstatné, aby sa ich činnosť riadila jasnými kritériami a zásadami. Samotná skutočnosť, že ide o verejné inštitúcie, nie je zárukou toho, že to platí aj v tomto prípade. Napríklad v Nemecku pôsobia verejné banky, ktoré porušili tieto zásady a dostali sa do problémov, rovnako ako mnoho súkromných bánk. Verím, že obe tieto inštitúcie, EIB i EBOR, stanovujú svoje priority na základe veľmi jasných okolností, a že tieto priority budeme v budúcnosti, ak sa vrátime myšlienkami späť do súčasného obdobia, vnímať ako správne a realistické.
<P>
Je dôležité, a v tejto otázke banky určite podporujem, aby sa naďalej zameriavali na stredné podniky, ktoré sú chrbtovou kosťou európskeho hospodárstva, a aby sa sústredili na projekty, ktoré jasne spĺňajú kritérium udržateľnosti. Rating týchto bánk je veľmi priaznivý, vyšší ako AAA. To im umožňuje získavať a poskytovať finančné prostriedky za relatívne priaznivých podmienok. Musíme zabezpečiť, aby sme ich nevystavovali nadmernému tlaku a nepokúšali sa ich využívať, najmä v čase krízy, ako zdroj kapitálu v oblastiach, kde sú už ostatné zdroje kapitálu vyčerpané.
<P>
Teší ma, že poslanci Európskeho parlamentu sa budú od nasledujúceho roka podieľať na stanovovaní priorít. Verím, že tieto banky, ktoré sa zodpovedajú Parlamentu oveľa viac ako v minulosti, vytvoria základ prospešnej a konštruktívnej spolupráce.
<P>
Na záver by som chcel povzbudiť obe banky vo zvyšovaní ich úsilia a ubezpečiť sa, že nedochádza k duplicite ich činností. Namiesto toho by sa ich činnosti mali navzájom dopĺňať a takto by mali aj spolupracovať.
<P>
Súčasne považujem za dôležité, aby EBOR naďalej zohrávala úlohu v krajinách nachádzajúcich sa v procese transformácie, pretože tieto krajiny nesmieme opustiť, najmä nie v čase krízy.
<SPEAKER ID="361" NAME="Sepp Kusstatscher">
v mene skupiny Verts/ALE Group. - (DE) Vážený pán predsedajúci, dámy a páni, v prvom rade chcem poďakovať poslancom zodpovedným za obidve správy, ktoré Skupina zelených/Európska slobodná aliancia podporuje. Sme za rozšírenie okruhu činností Európskej investičnej banky v rozvojových krajinách. Dlhodobo vedieme kampaň za to, aby financovanie projektov EIB spĺňalo sociálne a environmentálne normy a podporovalo ľudské práva. V praxi to tak bude teraz prebiehať, pretože Spoločenstvo poskytuje záruky za projekty EIB. Rád by som poďakoval Výboru pre rozpočet, ktorý sa chopil tejto otázky a úspešne ju predložil na zasadnutí Rady.
<P>
Európska investičná banka je veľmi významným nástrojom v rámci EÚ, ktorý umožňuje riadenie sociálneho, environmentálneho a hospodárskeho vývoja členských štátov. Preto by som chcel požiadať o podrobnejšie kontroly ako tie, ktoré sa vykonávali v minulosti pri všetkých projektoch s podporou EIB, aby sa zistilo, či je skutočne možné zaručiť sociálnu a environmentálnu udržateľnosť a výnosnosť. V súčasnom období finančnej a hospodárskej krízy je to mimoriadne dôležité.
<P>
Vážnou chybou by bola napríklad podpora veľkých projektov poskytovaná Európskou investičnou bankou, ako most na nosných krídlach v Messinskej úžine alebo hlavný Brennerský tunel pre vysokorýchlostné osobné vlaky. Tieto projekty vyžadujú obrovský strojový park a sú veľmi kapitálovo náročné. Prínos podpory modernizácie a rozšírenia existujúcej infraštruktúry je oveľa vyšší z hľadiska trhu práce a vplyvu na životné prostredie.
<P>
Kvantitatívny rast vychádza zo zastaranej filozofie "rýchlejšie, vyššie, ďalej". Naši občania a životné prostredie potrebujú udržateľnú sociálnu a environmentálnu politiku. Ďakujem.
<SPEAKER ID="362" NAME="Konstantinos Droutsas" LANGUAGE="EL">
Vážený pán predsedajúci, táto správa víta činnosť dvoch bánk, nespomína však ich zodpovednosť za kapitalistickú krízu a ich podiel na jej vzniku. Európska investičná banka prevzala úlohu veriteľa voči bankám a spoločnostiam s cieľom podpory kapitálových ziskov.
<P>
Opatrenia Európskej únie na obnovu sprevádzajú povinné opatrenia finančnej obozretnosti. Spoločným prvkom Európskej únie je protiľudová politika lisabonskej stratégie, Paktu stability a rastu a Maastrichtskej zmluvy, ktorých cieľom je presunúť bremeno krízy na plecia pracujúcich znížením miezd, presadzovaním uzatvárania pružných pracovných zmlúv a šírením nezamestnanosti a pomocou nových opatrení proti poisteniu.
<P>
Jedným z typických príkladov je moja krajina, proti ktorej bol v priebehu piatich rokov dvakrát začatý postup pri nadmernom deficite. Komisia požaduje opatrenia trvalého charakteru: ďalšie opatrenia na zníženie sociálnych výdavkov, najmä na zdravotníctvo a starostlivosť, zatiaľ čo súkromný sektor v tomto odvetví bohatne. Súčasne požaduje zvýšenie daní z obyčajných spotrebných výrobkov a zvýšenie sadzieb DPH.
<P>
Jediný prístup, ktorý je v prospech ľudových záujmov je odmietnutie opatrení vyplývajúcich z kapitálu, na ktorých sa zhodli v zásade všetky sily podporujúce Maastricht a Európsku úniu, a vytvorenie sociálno-politickej aliancie pre ľudové hospodárstvo a silu ľudu.
<SPEAKER ID="363" NAME="John Whittaker">
v mene skupiny IND/DEM. - Vážený pán predsedajúci, najviac ma znepokojuje návrh, aby Európska investičná banka (EIB) zohrávala významnú úlohu pri riešení finančnej krízy, aby pôsobila ako celoeurópsky orgán na poskytovanie podnetov v prípadoch, keď sa členským štátom výnimočne nepodarilo koordinovať vlastné podnety.
<P>
Ak rozšíri okruh svojej činnosti priveľmi smerom k podpore komerčných bank a vlád, ako bolo navrhnuté, vznikne nebezpečenstvo, že jej závideniahodný vysoký úverový rating sa zníži, ako v prípade niektorých našich vlád.
<P>
Európska investičná banka má tzv. leverage, teda pomer celkových investícií k vlastnému kapitálu, na úrovni 35 a jej akcionármi sú vlády členských štátov. Ak by kolabovali, ako niektoré naše komerčné banky, bolo by to vážnym problémom. Táto správa dokonca povzbudzuje EIB a Komisiu na zvýšenie objemu poskytovaných pôžičiek experimentovaním s novými inovatívnymi finančnými nástrojmi. Myslím si, že sme boli svedkami už dostatočného množstva chytrých finančných trikov.
<SPEAKER ID="364" NAME="Laima Liucija Andrikien" AFFILIATION="PPE-DE">
Vážený pán predsedajúci, v prvom rade by som chcela srdečne poďakovať nášmu fínskemu kolegovi, pánovi Eskovi Seppänenovi, za jeho úsilie prispieť k dosiahnutiu dohody s Komisiou a Radou, pokiaľ ide o úvery EIB a záruky Spoločenstva.
<P>
Ako všetci vieme, Európsky parlament vyhral súdne konanie vedené Európskym súdnym dvorom, príslušné rozhodnutie Rady bolo zrušené, ostalo však v platnosti jeden rok do prijatia nového rozhodnutia. Komisia navrhla spolurozhodovací postup a zajtra budeme hlasovať o dohode dosiahnutej počas trialógu a uzavrieme tento spolurozhodovací postup.
<P>
Je dôležité pamätať, že EIB bola pôvodne zriadená s cieľom financovať operácie v rámci EÚ. Takže záruka Spoločenstva poskytovaná pre EIB na straty z úverov a záruk za úvery je základom jej činností mimo EÚ. Návrh, o ktorom dnes diskutujeme, pokrýva približne 10 - 15 % činností EIB, to znamená činností banky mimo EÚ v predvstupových krajinách, krajinách Stredozemia, Ázii, Latinskej Amerike a Južnej Afrike. Tieto operácie EIB sú mimoriadne relevantné v krajinách so strednými príjmami a rovnako rozvinutou infraštruktúrou, finančnými a komerčnými odvetviami. Tieto operácie EIB sú mimoriadne dôležité v prostredí globálnej finančnej krízy a recesie.
<P>
Teší ma, že sa nám podarilo dosiahnuť dohodu vo všetkých hlavných otázkach, ako napríklad termín predloženia nového návrhu rozhodnutia - 30. apríl 2010, ako aj doložka o platnosti, ktorá je stanovená na 18 mesiacov po uplynutí termínu - 31. októbra 2011.
<P>
Európsky parlament pozmenil a doplnil návrh Komisie poukazujúci na význam dodržiavania ľudských práv, rozvojových politík, diverzifikácie zdrojov dodávok energie, požiadavky na strategické dokumenty a lepšej transparentnosti politík a činností EIB.
<P>
Dosiahli sme priaznivý výsledok a verím, že zajtra prijmeme túto dohodu potrebnou väčšinou hlasov. Spolieham sa na podporu všetkých politických skupín v tomto Parlamente.
<SPEAKER ID="365" NAME="Paulo Casaca" AFFILIATION="PSE">
(PT) Vážený pán predsedajúci, pripájam sa ku svojim kolegom a chválim vynikajúcu prácu, ktorú vykonal spravodajca Výboru pre rozpočet a spôsob, ktorým sa mu podarilo bojovať za práva a výsady Európskeho parlamentu.
<P>
Na základe rozsudku Európskeho súdneho dvora zo 6. novembra 2008 má Európsky parlament v tejto oblasti úplné právomoci spolurozhodovania. Okrem toho má Európska investičná banka jasný mandát na podporu udržateľného hospodárskeho a sociálneho rozvoja, začlenenia rozvojových krajín do svetového hospodárstva, vedenia kampane proti chudobe a dodržiavania súladu týchto krajín s právnym poriadkom, ľudských práv a základných práv.
<P>
Zabezpečíme, aby investície EIB sledovali tieto ciele.
<SPEAKER ID="366" NAME="Margarita Starkevičiūt" AFFILIATION="ALDE">
(LT) Európska investičná banka je najväčšou bankou na svete a je jasné, že má významnú úlohu v rozvoji hospodárstva na vnútornom trhu Európskej únie aj mimo neho. V súčasnosti sa predkladá mnoho návrhov na rozšírenie funkcií, ktoré vykonáva Európska investičná banka. Som členkou Výboru pre hospodárske a menové veci, nemôžem si však spomenúť na mnoho týchto návrhov. Zdá sa, že dnes už všetci vieme, čo musí Európska investičná banka podniknúť. Tiež existuje mnoho návrhov na opätovné prehodnotenie operácií vykonaných bankou mimo Európskej únie. Konkrétnym cieľom dokumentu pripraveného spravodajcom je predĺženie platnosti záruk Spoločenstva na krytie strát, ktoré spôsobili pôžičky Európskej investičnej banky poskytnuté mimo Európskej únie.
<P>
Rôznosť návrhov jasne preukazuje, že je potrebná širšia diskusia o činnostiach Európskej investičnej banky a smere, akým sa budú tieto činnosti uberať. Verím, že Komisia si nájde čas na podrobné preskúmanie tohto problému vo všeobecnej súvislosti s európskym plánom hospodárskych podnetov. Pokiaľ ide o záruky ponúkané Európskou investičnou bankou, bolo predložených mnoho ďalších podmienok na zohľadnenie ľudských práv a otázok vyváženého rozvoja. Vítam túto iniciatívu, Európska únia by sa však mala vo svojej vonkajšej politike zamerať na to, aby zabezpečila zavedenie alebo vykonávanie jej činností na základe týchto zásad aj v ostatných bankách pôsobiacich v tretích krajinách. Len tak dosiahneme vyváženú hospodársku súťaž mimo Európskej únie a Európskej investičnej banke nebude hroziť riziko vysokých strát.
<SPEAKER ID="367" NAME="Jean-Pierre Audy" AFFILIATION="PPE-DE">
(FR) Vážený pán predsedajúci, pán komisár, pán Maystadt, moja prvá otázka sa týka správy Európskej investičnej banky. Zaujímalo by ma, či bola zriadená misia pre reguláciu a dohľad, ktorú požadoval Parlament. Pán komisár, okrem toho nerozumiem tomu, prečo ste neprišli s iniciatívou, ktorá vám pripadá podľa článku 105, a neobrátili sa v tejto veci na Radu, aby mohla takúto misiu vykonať Európska centrálna banka. Vaše odpovede na moje otázky boli veľmi vyhýbavé, čo mi je ľúto.
<P>
Musím takisto spomenúť otázku záruk: nerozumiem, prečo sa za poskytnutie záruky týmto spôsobom neudeľuje odmena. Z celkového objemu plánovaných záruk vo výške približne 30 miliárd EUR by to pre rozpočet Únie predstavovalo stratu zdrojov na úrovni 30 - 100 miliónov EUR. Vážený pán predsedajúci, nerozumiem ani tomu, prečo sme sa neobrátili na Výbor pre kontrolu rozpočtu, do pôsobnosti ktorého patria záležitosti Európskej investičnej banky, so žiadosťou o stanovisko o záruke poskytovanej banke.
<SPEAKER ID="368" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, Európska investičná banka, ako aj Európska banka pre obnovu a rozvoj sú dve mimoriadne silné inštitúcie, ktoré môžu pomôcť regionálnemu rozvoju v Európskej únii, ako aj tretích krajinách. Preukazuje sa to najmä dnes v období finančnej krízy a z nej vyplývajúcich obmedzení prístupu k investičným úverom.
<P>
Keď väčšina bánk drasticky znížila objem pôžičiek pre krajiny susediace s EÚ na ich finančné programy, obidve spomenuté banky energicky podporovali investície do dopravy alebo životného prostredia.
<P>
Európska investičná banka je súčasne hlavným zdrojom pôžičiek pre sektor európskych malých a stredných podnikov. V súčasnom náročnom období to predstavuje neoceniteľnú podporu podnikateľov. Taktiež je dôležité, aby šesť priorít, ktoré zaviedla Európska investičná banka, zahŕňalo zabezpečenie udržateľnej a bezpečnej hospodárskej súťaže v oblasti energetiky v Európskej únii.
<SPEAKER ID="369" NAME="Thomas Mirow">
EBRD. - Vážený pán predsedajúci, rád by som vám poďakoval za správu a príležitosť pokračovať v diskusii, ktorá sa začala už v novembri. Prichádza v správny čas a vítam ju najmä z týchto troch dôvodov.
<P>
V prvom rade, v súvislosti s finančnou a hospodárskou krízou sa stáva podpora lepšej spolupráce EBOR a EIB relevantnejšou ako kedykoľvek predtým. Kríza taktiež znamená, že spolupráca medzinárodných finančných inštitúcií nie je už len snaha podporovaná politikou, ale nevyhnutnosť.
<P>
Vzhľadom na dramatický pokles súkromných úverových tokov sme sa pred mesiacom stretli zo zástupcami skupiny Svetovej banky s cieľom spustiť spoločný akčný plán IFI na podporu bankových systémov a poskytovania úverov reálnej ekonomike v strednej a východnej Európe.
<P>
Je to balík 24,5 miliardy EUR na roky 2009 a 2010, na ktorom sa bude EBOR podieľať sumou vo výške 6 miliárd EUR. V akčnom pláne sa priznáva, že účinná reakcia na krízu na integrovaných európskych finančných trhoch vyžaduje rýchle a koordinované kroky všetkých zúčastnených: materských bánk, ktoré vlastnia veľkú časť finančných sektorov regiónu, významných lokálnych bánk, orgánov nadnárodných bankových skupín v domácej aj hostiteľskej krajine, európskych inštitúcií a IFI. Vďaka tejto rozsiahlej skupine zúčastnených strán spolupracujeme v súčasnosti na zavádzaní plánu do praxe a vývoji mechanizmov koordinácie a spolupráce, aby ho bolo možné uskutočniť.
<P>
Ako vidíme, a mohli sme sa o tom presvedčiť minulý rok v auguste, keď sme sa zaoberali bankovou krízou v Gruzínsku spôsobenou konfliktom, tento druh spolupráce IFI, ktorý vznikol na základe potreby, je najlepší.
<P>
Po druhé, pod záštitou Európskej únie nám nové štruktúry spolupráce medzi EBOR a EIB ponúkajú ďalšie skvelé príležitosti spolupráce.
<P>
Spomeniem najmä investičný rámec pre krajiny západného Balkánu, ktorý sa v súčasnosti spúšťa ako aj Východné partnerstvo oznámené nedávno Európskou radou a založené na dobrej spolupráci, ktorú sme už nadviazali na základe nášho memoranda o porozumení a susedského investičného fondu.
<P>
Tieto iniciatívy podporované prostriedkami EÚ nás skutočne spájajú pri konkrétnych projektoch a programoch združujúcich sily všetkých zúčastnených inštitúcií a ako také predstavujú zaťažkávaciu skúšku, v ktorej sa razí cesta rozvoju našej spoločnej práce.
<P>
Verím, že v tejto súvislosti môžeme dospieť k deľbe práce, uplatneniu spoločných odborných poznatkov a potrebných mechanizmov spolupráce vrátane spoločných noriem, ktoré ste požadovali.
<P>
Po tretie, chcel by som povedať, že považujem stanoviská Európskeho parlamentu za vítaný príspevok v úvodných fázach štvrtého preskúmania kapitálových zdrojov EBOR, ktoré sa ukončí na našom výročnom zasadnutí v Záhrebe v máji 2010.
<P>
V reakcii na krízu prijala EBOR aktívny postoj: podporovaním našich klientov v krajinách operácií rozširujeme svoje nástroje a naším cieľom je investovať v roku 2009 prostriedky vo výške 7 miliárd EUR, čo predstavuje nárast o viac ako 20 %.
<P>
Súčasne musíme priznať, že sa väčšmi vystavujeme riziku. Zatiaľ nie je možné jasne predpovedať úplné dôsledky súčasnej situácie na naše portfólio a rozvoj našej činnosti. Význam nášho partnerstva s EIB a Európskou úniou pri plnení našich záväzkov voči akcionárom, ako aj krajinám operácií, je zreteľnejší ako kedykoľvek predtým.
<SPEAKER ID="371" NAME="Philippe Maystadt" LANGUAGE="FR">
Vážený pán predsedajúci, dámy a páni, v prvom rade mi dovoľte poďakovať sa vám za príležitosť pokračovať v konštruktívnom dialógu, ktorý nadviazala Európska investičná banka s Parlamentom pred niekoľkými rokmi.
<P>
Som veľmi šťastný, že na dnešnom zasadnutí máme príležitosť diskutovať o dvoch správach, ktoré boli dnes predložené, pretože tieto dve správy, správa pána Mitchella a správa pána Seppänena, sú zaujímavé, a nastoľujú úplne relevantné otázky. Verím, že budeme mať príležitosť vrátiť sa k týmto otázkam neskôr.
<P>
Dnes, samozrejme, čelíme kríze mimoriadneho rozmeru, pravdepodobne najvážnejšej kríze od konca druhej svetovej vojny, a preto je v tejto súvislosti vcelku prirodzené, že členské štáty vyzývajú tieto dve inštitúcie, aby sa pokúsili prispieť k reakcii Európskej únie na túto krízu. Viete, že v tejto súvislosti členské štáty, ktoré sú našimi akcionármi, požiadali EIB o výrazné zvýšenie objemu pôžičiek poskytovaných zo strany EIB v roku 2009, zvýšenie o 30 % v porovnaní s pôvodnými predpoveďami, a zásadné smerovanie ďalšieho úsilia do troch oblastí: v prvom rade, pôžičky bankám pre malé a stredné podniky; po druhé, energetika, najmä boj proti zmene klímy, a napokon osobitné úsilie voči tým krajinám, ktorých postihla kríza najvážnejšie.
<P>
Ako ďaleko sme dnes dospeli? Spomeniem štatistické údaje zahŕňajúce posledné tri mesiace roka 2008, inými slovami, počnúc prvými výzvami smerovanými Európskej investičnej banke, a prvé dva mesiace roka 2009. Počas týchto piatich mesiacov sme poskytli pôžičky v objeme viac ako 31 miliárd EUR, čo predstavuje nárast o 38 % v porovnaní s rovnakým obdobím konca roka 2007 a začiatku roka 2008. V prvej oblasti boli v tomto krátkom období poskytnuté úvery pre malé a stredné podniky vo výške 5,6 miliardy EUR. Niektorí z vás zdôraznili význam pomoci malým a stredným podnikom v súčasnej situácii. V skutočnosti sme vyvinuli v tejto oblasti naozaj mimoriadne úsilie, a už teraz vám môžem povedať, že cieľ uvoľnenia 15 miliárd EUR vo forme týchto úverov v období rokov 2008 a 2009 bude prekročený.
<P>
Pokiaľ ide o druhý cieľ, energetika a boj proti zmene klímy, aj v tejto oblasti sme vyvinuli značné úsilie, no v tejto súvislosti je nutné zabezpečiť financovanie pre automobilový priemysel. Musíme sa vyjadriť jasne: v tomto odvetví sa naše financovanie orientuje na projekty spojené s výskumom, vývojom a výrobou ekologických vozidiel, to znamená automobilov spĺňajúcich nové normy Únie týkajúce sa znižovania emisií CO2.
<P>
Napokon, pokiaľ ide o tretiu oblasť, teda pomoc krajinám najviac postihnutým krízou: počas tohto istého päťmesačného obdobia sme poskytli v Maďarsku úvery vo výške 910 miliónov EUR, v Lotyšsku 600 miliónov EUR, v Rumunsku 1 miliardu EUR a v Litve 1,1 miliardy EUR.
<P>
Preto môžem povedať, že sme vynaložili maximálne možné úsilie ako reakciu na výzvu členských štátov a bezodkladné zavedenie dohodnutých opatrení do praxe. Samotný pán Mirow už spomínal spoločný akčný plán Medzinárodnej finančnej korporácie a Európskej banky pre obnovu a rozvoj o pomoci pre bankový sektor v strednej a východnej Európe.
<P>
Toto zvýšenie objemu našich úverov bolo, prirodzene, možné dosiahnuť vďaka zvýšeniu kapitálu, na ktorom sa dohodli naši akcionári. Členské štáty to nebude stáť nič. Dospeli sme však k názoru, že na premenu našich rezerv na kapitál bude potrebný súhlas akcionárov.
<P>
Niektorí z vás nastolili otázky o monitorovaní a dohľade nad EIB a osobne si myslím, že táto otázka je úplne oprávnená. Ak finančná inštitúcia rastie takýmto spôsobom, je prirodzené, že existuje záujem o spôsob jej monitorovania. Aj teraz sa uplatňuje určitý postup, ktorý nie je bezvýznamný: existuje určitá úroveň vnútorného monitorovania, navyše bude prebiehať externé monitorovanie nezávislým audítorským výborom, ktorý bude poskytovať správy priamo našim guvernérom. Okrem toho obsahuje Lisabonská zmluva opatrenia na posilnenie tohto audítorského výboru zapojením ďalších osôb s preukázanými skúsenosťami v bankovom dohľade.
<P>
Môžeme pokračovať? Rád by som pripomenul, že Dvor audítorov už monitoruje všetky činnosti EIB vo všetkých prípadoch, ktoré súvisia s používaním finančných prostriedkov z európskeho rozpočtu. Mali by sme pokračovať smerom k formálnemu systému bankového dohľadu? V to dúfa pani Staunerová. Pán Bullman poukázal na to, že to pravdepodobne nebude také jednoduché. Každopádne diskusia na túto tému má význam. Dnes môžem len potvrdiť, že EIB je úplne otvorená myšlienke podriadiť sa formálnemu bankovému dohľadu, ak bude prínosný.
<P>
Pre súčasné obdobie sme spolu s Dozorným výborom finančného sektora v Luxemburgu zorganizovali určitú formu neformálneho dohľadu.
<P>
Pokiaľ ide o reakciu na pána Audyho, rád by som povedal, že činnosť, ktorú požadoval minulý rok od Výboru európskych orgánov bankového dohľadu (CEBS) bola skutočne vykonaná. Preto sme sa s touto otázkou obrátili na CEBS a dostali sme odpoveď, že samotný Výbor nemá v tejto oblasti zriadený žiaden orgán a nemohol by dokonca vykonávať ani poradnú úlohu. Dodnes sme preto v rukách tých, ktorí by radi vyvinuli iniciatívu v tejto otázke. Ešte raz môžem povedať, že sme otvorení takýmto iniciatívam.
<P>
Na záver niekoľko slov o spolupráci medzi našimi dvomi inštitúciami. Pán Mirow už spomínal, že spolupráca sa vyvíja dobre, najmä na západnom Balkáne a s našimi východnými susedmi, odnedávna aj Tureckom. Nerád by som prekročil svoj rečnícky čas, preto chcem už len dodať, že úplne súhlasíme s odporúčaniami uvedenými v správe pána Mitchella. Myslíme si, že posun k racionálnejšej a funkčnej deľbe práce by bol v spoločnom záujme oboch inštitúcií i našich dlžníkov.
<P>
Na záver dovoľte pár slov o správe pána Seppänena. Naozaj si veľmi ceníme konštruktívny prístup pána Seppänena. Navrhuje dočasné riešenie, ktoré umožňuje EIB pokračovať vo svojej činnosti, no pevne stanovuje termín hĺbkovej diskusie o úlohe, ktorú by mala plniť EIB mimo Európskej únie. Nepochybne strávime touto diskusiou určitý čas a som presvedčený o tom, že táto diskusia prišla v správnom čase.
<SPEAKER ID="372" NAME="Joaquín Almunia">
člen Komisie. - (ES) Vážený pán predsedajúci, rád by som poďakoval všetkým poslancom, ktorí vystúpili s príspevkom v tejto diskusii. Myslím si, že väčšina prejavov dosiahla vysokú úroveň dohody a zhody na pokynoch, ktoré prednedávnom stanovili prezidenti týchto dvoch bánk v čase krízy, ale aj príležitosti. Prostredníctvom ich zdrojov a činností chcú podporovať základné politiky Európskej únie ako energetická účinnosť, boj proti zmene klímy, podpora malých a stredných podnikov a čistých technológií v odvetviach, ktoré sú v súčasnosti negatívne postihnuté ako napríklad automobilový priemysel.
<P>
Verím, že by sa taktiež dosiahla všeobecná zhoda na potrebe čo najviac zintenzívniť činnosti oboch bánk v tých krajinách, ktoré sú mimoriadne ovplyvnené alebo postihnuté krízou, a to v Európskej únii i mimo jej územia. Súhlasím so všetkými poslancami, ktorí vyzvali banky k ďalším krokom. Nesúhlasím s rečníkom, ktorý odporúčal bankám robiť menej krokov alebo byť obozretnejšími v tomto náročnom období. Naozaj verím, že existencia bánk, ako napríklad Európskej investičnej banky alebo Európskej banky pre obnovu a rozvoj, je v období, aké prežívame v súčasnosti, obzvlášť opodstatnená.
<P>
Niekoľko slov na záver, pokiaľ ide o poznámky týkajúce sa dohľadu nad EIB. Teší ma, že pán Maystadt vyjadril otvorenosť k skúmaniu tejto otázky a hľadaniu riešenia, ako bolo už spomenuté v minuloročnej diskusii.
<P>
Komisia je teraz, samozrejme, pripravená spolupracovať s pánom Maystadtom na identifikovaní najúčinnejších nástrojov, ktoré by boli súčasne v súlade s našimi pravidlami s cieľom nájsť riešenie takejto významnej otázky, najmä v čase, keď sa EIB a EBOR obracajú na trhy, na ktorých je získavanie financií za priaznivých podmienok a s najvyšším možným ratingom, s ktorým pracujú obe banky, oveľa náročnejšie ako v predchádzajúcich rokoch.
<SPEAKER ID="373" NAME="Gay Mitchell">
spravodajca. - Vážený pán predsedajúci, dovoľte mi poďakovať pánovi komisárovi a obom prezidentom za ich príspevky, ako aj všetkým poslancom Parlamentu, ktorí vystúpili s príspevkom.
<P>
Dovoľte mi reagovať tromi stručnými myšlienkami. Poznámky prezidenta Maystadta, že ďalšia finančná podpora EIB umožní rýchle vyplácanie a bude prínosom pre reálnu ekonomiku, najmä ochranou dobrých projektov a podporou životaschopných spoločností v tomto náročnom období, sú veľmi povzbudzujúce. Myslím si, že je potrebné čo možno najviac podporovať spoločnosti zápasiace s ťažkosťami a poskytnúť im úvery, ktoré potrebujú na udržanie svojej prevádzky a zamedzenie rušenia pracovných miest.
<P>
Táto správa však vyzýva k obozretnosti, pokiaľ ide o používanie úverov EIB komerčnými bankami a kódex správania medzi komerčnými bankami a EIB v tejto súvislosti. Verím, že niektorí poslanci to postrehli v niektorých poznámkach, ktoré tu odzneli.
<P>
Po druhé, pod súčasnú náladu v Európe sa podpísali obavy: v niektorých krajinách ceny nehnuteľností naďalej prudko klesajú a ľudia držia svoje úspory. Ak chceme bojovať proti účinkom tejto krízy, musíme začať diskutovať o obnove. Pri vzniku krízy, v ktorej sa nachádzame, sme boli nepozorní. Teraz sme znova nepozorní. Obnova prichádza: môže sa uskutočniť na konci tohto roka alebo v nasledujúcom roku, no dostaví sa. Je potrebné začať diskutovať o obnove a príprave na obnovu a najmä dostatočnej konkurencieschopnosti na využitie obnovy. Vyzývam k tomu tieto tri inštitúcie, ktoré tu majú dnes svoje zastúpenie i Parlament.
<P>
Napokon existuje potreba spolupráce EIB a EBOR s ostatnými medzinárodnými a regionálnymi finančnými inštitúciami, ako napríklad Svetovou bankou, Ázijskou rozvojovou bankou a Africkou rozvojovou bankou, s cieľom podporovať rozvoj v mimoeurópskych oblastiach. Tieto banky priaznivo vplývajú na poskytovanie pomoci rozvojovým krajinám, no verím, že tento vplyv je potrebné riadne preskúmať.
<P>
Podľa externého úverového mandátu EIB je potrebné vnímať financovanie obstarania pozemku v rozvojových krajinách ako investičné náklady. Túto otázku som nadniesol pri mnohých príležitostiach. Pochádzam z krajiny, ktorá zažila hladomor. Prežili sme mnohé veci, ktoré zažívajú v súčasnosti ľudia v afrických krajinách. Severovýchodnú časť nášho ostrova zmenili investície ľudí do malých pozemkov.
<P>
Pozrite sa na tento model v rozvojových krajinách. Potrebujeme ich ako svojich budúcich obchodných partnerov a týmto vyzývam obe banky, aby uvažovali o mojich slovách, pretože si myslím, že to je spôsob pomoci krajinám rozvojového sveta. Len pred niekoľkými minútami nadniesol túto otázku na dnešnom zasadnutí predseda vlády Veľkej Británie a ja obom bankám odporúčam túto konkrétnu myšlienku.
<P>
Vážený pán predsedajúci, ďakujem vám za príležitosť zapojiť sa do tejto diskusie a reagovať. Verím, že budeme ďalej pokračovať v atmosfére vzájomnej spolupráce pre blaho Európy.
<SPEAKER ID="374" NAME="Esko Seppänen">
spravodajca. - (FI) Vážený pán predsedajúci, pán komisár, dámy a páni, dovolím si poukázať na to, že poslanci tohto Parlamentu dospeli k širokej zhode, pokiaľ ide o právny základ nového externého úverového mandátu Európskej investičnej banky.
<P>
Keďže zástupcovia EIB prišli na zasadnutie neskôr a nevypočuli si môj prvý prejav, rád by som upriamil ich pozornosť na skutočnosť, že o tejto záležitosti sa teraz rozhoduje v súvislosti so spolurozhodovacím postupom a že Európsky parlament už nie je v otázkach súvisiacich s Európskou investičnou bankou bezmocný aktér, ako to bolo doteraz.
<P>
V budúcnosti sa Európska investičná banka už nebude môcť spoliehať na podporu niekoľkých dôveryhodných členských štátov. V rámci spolurozhodovacieho postupu si to bude vyžadovať širokú podporu Európskeho parlamentu. Na to je potrebné, aby boli postupy EIB vo vzťahu k Európskemu parlamentu konštruktívnejšie, ako sme vnímali pri posudzovaní tohto mandátu. Verím, že počas tohto obdobia to banka pochopila a dúfam, že pochopila posolstvo vyslané Európskym parlamentom. Koniec dobrý, všetko dobré.
<SPEAKER ID="375" NAME="Predsedajúci">
Rozprava sa skončila.
<P>
Hlasovanie sa uskutoční v stredu 25. marca 2009.
<P>
Písomné vyhlásenia (článok 142)
<SPEAKER ID="376" NAME="Paolo Bartolozzi  " LANGUAGE="IT">
EIB zohráva pri zavádzaní európskej politiky rozvoja a súdržnosti čoraz významnejšiu úlohu.
<P>
Aj keď vyvolala EIB v minulosti určitú vlnu kritiky, pretože sa zdalo, že trochu upustila od cieľov a hospodárskej a sociálnej súdržnosti, o ktoré sa usiluje Európska únia, zameraním svojho úsilia najmä na verejné orgány by dosiahla dojem zmeny orientácie, pokiaľ ide o vyhliadky týkajúce sa rozvoja a súdržnosti na obdobie 2007 - 2013.
<P>
Užšou spoluprácou s Európskou komisiou sa EIB dnes prezentuje ako moderná a dynamická banka, čo dosiahla vďaka zvýšenému počtu typov finančných projektov určených na pomoc pri obnove sociálno-ekonomickej rovnováhy menej zvýhodnených európskych regiónov. Pokiaľ ide o zavádzanie opatrení do praxe, veľmi nás teší, že sme svedkami predstavenia podporných mechanizmov pre malé a stredné podniky, ktoré budú môcť zvýšiť svoje investície vďaka lepšiemu prístupu na finančné trhy.
<P>
Okrem balíka opatrení stanovených Európskou komisiou na pomoc malým a stredným podnikom na úrovni Spoločenstva, ktoré sa v súčasnom období zavádzajú do praxe, musí EIB poskytnúť pridanú hodnotu a mobilizovať činnosť malých a stredných podnikov a pomôcť ich prevádzke a rýchlejšiemu rozvoju, keďže predstavujú hlavný nenahraditeľný zdroj nových pracovných miest v Európe.
<SPEAKER ID="377" NAME="Alexandru Nazare  " LANGUAGE="RO">
Základné otázky, ktorými sa táto správa zaoberá, sa netýkajú samotnej záruky Spoločenstva, ale spôsobmi efektívnejšieho využívania financií poskytnutých Európskou investičnou bankou. Úloha EIB ako nástroja EÚ na podporu hospodárskeho rozvoja je nepopierateľná. Európska únia má celý rad finančných nástrojov v oblasti vonkajších vzťahov a činnosť EIB ich musí dopĺňať.
<P>
Pokiaľ ide o priority financovania, teší ma, že súčasná verzia správy uvádza aj môj návrh na zahrnutie potrebného vyjasnenia energetických projektov vo východnej Európe a na južnom Kaukaze, najmä to, že musia byť v súlade s cieľom stratégie Spoločenstva v oblasti diverzifikácie zdrojov energie a musia zaručiť stabilné a spoľahlivé zdroje pre spotrebiteľov.
<P>
Teší ma, že vedúci európski predstavitelia dosiahli dohodu na zasadnutí Európskej rady v oblasti financovania energetických projektov zo strany EÚ v rámci plánu hospodárskej obnovy Európy. Rovnako ma teší, že projekt Nabucco ostáva aj po tejto dohode aktuálnym a že bol vyhlásený za prioritný energetický projekt. Verím, že EIB vynaloží úsilie, aby tento projekt dosiahol potrebnú úroveň investícií a aby sme mohli od roku 2013 prepravovať plyn z Kaspického mora do Európy.
