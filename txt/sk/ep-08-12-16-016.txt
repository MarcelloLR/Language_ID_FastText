<CHAPTER ID="016">
Zmena klímy a energia (záver) 
<SPEAKER ID="457" NAME="Predsedajúci">
Ďalším bodom sú závery Rady a Komisie o zmene klímy a energii.
<SPEAKER ID="458" NAME="Jean-Louis Borloo" LANGUAGE="FR">
Vážený pán predsedajúci, dámy a páni, chcem sa vyjadriť o troch hlavných bodoch.
<P>
Prvý sa týka metódy, postupu a spolurozhodovania. Občas počujem vyjadrenia o tom, že táto dohoda v prvom čítaní by nemala vytvoriť precedens. Nikto by si to vyslovene neželal. Myslím, že osobitné súčasné okolnosti medzi Kodaňou a demokratickým procesom Parlamentu spôsobili, že sme boli vyslovene nútení uzavrieť túto záležitosť v prvom čítaní, pretože inak by sa nedosiahla možná dohoda. Myslím si však, že dôkladná práca na návrhu Komisie, ktorá bola veľmi dôsledná, a práca Rady na rozličných zostavách v oblasti energie a životného prostredia umožnili, že sa vykonalo všetko potrebné na dosiahnutie dohody. Pakt dôvery uzatvorený pred troma týždňami počas trojstranného dialógu nám istým spôsobom umožnil dospieť k záveru.
<P>
A je to, samozrejme, Parlament, ktorý ako posledná inštancia v súlade so zaužívanou praxou rozhodne v zajtrajšom hlasovaní.
<P>
Moja druhá poznámka sa týka všetkých textov. Viem, že v každom prípade môžeme klásť osobitný dôraz na metódu. Dôležité však nie sú metódy, ale, úprimne povedané, záruka, že si zabezpečíme prostriedky na dosiahnutie cieľov.
<P>
Použijem príklad emisií CO2 z áut, ktoré boli predmetom poslednej rozpravy. Nesúhlasím s týmito názormi, pretože pokiaľ ide o konštrukciu vozidiel, všetci dobre viete, že návrh a konštrukcia automobilu trvá roky. Viete to, pán Davies. Pani Harmsová podporovala návrh Komisie, v ktorom nebola zmienka o 95 gramoch. Pri konsenze, ktorý sme na základe trojstranného dialógu dosiahli, ide v podstate o nepatrné zmiernenie krátkodobých alebo okamžitých pokút, čo má na súčasnú výrobu len malý vplyv, výmenou za potvrdené významné strategické rozhodnutie zmeniť pôvodných 120 gramov emisií na 95 gramov.
<P>
Možno by sme mohli o tejto problematike ešte diskutovať a zistili by sme, že by sa dalo vykonať ešte viac. Nepopieram to, nemyslím si však, že metódy prijaté v rámci všetkých šiestich textov sú vo vzťahu ku Komisii ústupkami.
<P>
Komisia vypracovala zložité návrhy preto, lebo je zložitá aj situácia. V neľahkej situácii sa nachádzajú členské štáty, jednotlivé odvetvia nášho priemyslu a naša spoločenská klíma. Myslím si však, že všetci sme schopní dosiahnuť túto prvú fázu balíka opatrení v oblasti klímy a energetiky.
<P>
Tretí bod, o ktorom sa chcem vyjadriť, sa týka vonkajších prejavov a predovšetkým prípravy na kodanskú konferenciu. Snažím sa byť čo najosobnejší, pretože pred troma dňami som bol v Poznani. Nebudeme môcť viesť veľkolepé rokovania v Kodani, ak my sami ako Európania nebudeme maximálne hrdí na vlastnú prvú fázu. Ak ju budeme znehodnocovať z vonkajšieho hľadiska vo vzťahu k našim americkým, kanadským, austrálskym, čínskym, ruským a mnohým iným partnerom, ak budeme my sami znehodnocovať prvú fázu zásadného zlomu, nemalo by nás prekvapiť, ak nás partneri nebudú počas kodanských rokovaní brať vážne. Európsky súdny dvor nebude na ich strane, pokiaľ ide o zaručenie primeraného uplatňovania príslušných smerníc.
<P>
Takže interne medzi sebou zaiste môžeme diskutovať, to je normálna vec. Je tu, samozrejme, aj hlasovanie, verte mi však, že všetky odvetvia priemyslu tento odkaz pochopili. Pochopili ho aj európski občania bez ohľadu na to, čo bude, a nemá to nič spoločné s nami alebo s našimi smernicami. Jednoducho nás v súčasnosti počúva celý zvyšok sveta, preto tento nezvyčajný úspech neznehodnocujme.
<SPEAKER ID="459" NAME="Stavros Dimas">
člen Komisie. - Vážený pán predsedajúci, rád by som poďakoval všetkým rečníkom, ktorí vystúpili počas dnešnej rozpravy, za ich veľmi konštruktívne príspevky a chcel by som vás naliehavo požiadať, aby ste podporili tento kompromisný balík, ktorý máme pred sebou. Európska únia dá prijatím tejto kompromisnej dohody najavo, že s preukázaním dostatočnej politickej vôle je možné prijať konkrétne opatrenia potrebné na boj proti zmene klímy a to, že je možné uskutočniť ho za rozumnú cenu. Ak sa 27 krajín s veľmi rozdielnym spoločenským a hospodárskym pozadím dokáže zhodnúť v pomerne krátkom čase na komplexnom a ďalekosiahlom súbore opatrení, prečo by nebolo možné dosiahnuť podobnú dohodu na medzinárodnej úrovni? Počas minulotýždňovej konferencie Organizácie Spojených národov v Poznani bolo zrejmé, že zrak sveta sa upiera na Európu a že naše kroky budú mať rozhodný a pozitívny vplyv na medzinárodné rokovania.
<P>
Rád by som sa v krátkosti vyjadril o niektorých bodoch, o ktorých sa dnes intenzívne diskutovalo.
<P>
Po prvé, automobily. Prostredníctvom kompromisného návrhu budú naším prvým úspechom povinné normy pre európskych výrobcov áut, a to je veľmi dôležité. Táto samotná skutočnosť je dôvodom na hlasovanie za návrh, ktorý je súčasťou balíka. Prispel aj k dosiahnutiu cieľov mimo odvetvia ETS stanovených na úroveň približne jednej tretiny podľa pôvodného návrhu Komisie; súčasná úroveň podľa terajšieho znenia návrhu predstavuje približne jednu štvrtinu. Ak zvážime dlhodobý cieľ 95 g, bolo by možné znova dosiahnuť pôvodný cieľ, jednu tretinu. Samozrejme, ako povedal pán Chris Davies, je v záujme európskych výrobcov automobilov, aby sa rýchlejšie obrátili k technologickým inováciám zameraným na zníženie spotreby palív automobilov, pretože týmto spôsobom skôr využijú spoločenský posun k ekologickejším automobilom, a budú tak profitovať. Spotrebitelia budú, samozrejme, platiť nižšie účty za palivá a výroba ekologickejších áut bude výhodná aj pre životné prostredie. Preto si myslím, že by ste zaň mali hlasovať aj v súčasnej podobe, v rámci celého balíka.
<P>
Po druhé, obchodovanie formou aukcie. Objavila sa značná kritika týkajúca sa príčin jeho obmedzenia. V prvom a druhom období obchodovania formou aukcie však bola maximálna výška emisií 4 percentá. Predali sa 4 % kvót. V súčasnom období sa dostávame nad 50 % dokonca aj po znížení. Obchodovanie formou aukcie je veľmi dôležité. Predstavuje najlepší spôsob prideľovania kvót, funguje na základe zásady, podľa ktorej znečisťovateľ platí, neumožňuje vytváranie neočakávaných ziskov a vytvorí finančné prostriedky potrebné na boj proti zmene klímy a na iné správne veci. Stále však ostáva tento stimul: dosiahneme viac ako 50 % a toto číslo bude každým rokom narastať. Ak niektoré krajiny nevyužijú svoju výnimku pre odvetvie elektrickej energie (taký je môj názor), táto percentuálna miera sa po čase ešte zvýši.
<P>
Čo sa týka neočakávaných príjmov, ku ktorým môže dôjsť z dôvodu bezplatného prideľovania, bezplatných kvót, majú členské štáty, ktoré sa v tejto súvislosti veľmi obávajú, ešte stále možnosť tieto neočakávané príjmy zdaňovať. Ak teda existuje politická vôľa, je možné tento problém riešiť a vy, poslanci Európskeho parlamentu, máte vo svojich krajinách tiež určité slovo.
<P>
Čo sa týka využitia vonkajších kreditov v sektore neobchodujúcom s emisnými kvótami, v sektore spoločného úsilia, niektoré dnešné argumenty ma zmiatli. Nie sme za mechanizmy čistého rozvoja (CDM)? Nepodporujeme pružné mechanizmy Kjótskeho protokolu? Budeme proti nim aj v rámci medzinárodnej dohody v Kodani? Nezdá sa vám, že bez týchto pružných mechanizmov zrejme nebude možné dosiahnuť veľmi zložitú dohodu v Kodani?
<P>
Aké je teda vaše stanovisko? Nerozumiem mu. Ste proti týmto pružným mechanizmom, proti investíciám v rozvojových krajinách, presúvaniu technológií do týchto krajín a znižovaniu emisií a, samozrejme, získavaniu kreditov pre tieto krajiny? Samozrejme, že musíme vytvoriť rovnováhu, aby sme v nich nevykonávali väčšinu. Väčšiu časť musíme vykonať tu, na domácej pôde, v Európskej únii, pretože to je lepšie pre naše hospodárstva, je to výhodnejšie pre prispôsobenie sa potrebám budúcnosti vo vzťahu k zníženiu produkcie CO2 a tieto kroky poskytnú nášmu obchodu a priemyslu výhodu prvého ťahu. Bude to podnet na rozvoj nových technológií, energetickej účinnosti a na presadzovanie obnoviteľných zdrojov energie.
<P>
Preto, samozrejme, musíme zachovať rovnováhu a myslím si, že ju veľmi nenarušilo desaťpercentné zvýšenie využívania vonkajších kreditov v sektore neobchodujúcom s emisnými kvótami, pretože práve o tom diskutujeme. A zopakujem, moja reakcia na argumenty poslancov Európskeho parlamentu z členských štátov, ktoré žiadali o túto výnimku, znie: dobre, oznámte svojim krajinám, aby túto výnimku nevyužívali. Je na vás, aby ste ovplyvnili verejnú mienku a vlády svojich krajín, aby nevyužívali dodatočné 1 percento.
<P>
Myslím si, že nakoniec sa z dôvodu veľkého počtu podmienok pre dodatočné 1 % väčšina z neho nevyužije. Pripomínam vám, že toto dodatočné 1% mechanizmov CDM by sa malo využívať v najmenej rozvinutých krajinách. Ak sa dobre pamätám, najdôležitejšia diskusia s rozvojovými krajinami na konferencii Organizácie Spojených národov v Poznani sa týkala toho, že v nich nerealizujeme dostatok projektov. Jednou z otázok, o ktorých sme diskutovali, bolo aj to, ako tieto projekty lepšie rozdeliť medzi rozvojové krajiny, a to najmä medzi najmenej rozvinuté. Samozrejme, je veľmi dôležité, aby bola kvalita mechanizmov CDM vysoká. o tejto problematike sme diskutovali na konferencii Organizácie Spojených národov v Poznani a dosiahli sme istý pokrok. Dúfam, že do konferencie v Kodani uzavrieme diskusiu o zlepšení a transparentnosti mechanizmov čistého rozvoja a podmienku doplnkovosti, ktorá je absolútne nevyhnutná.
<P>
Posledný bod, o ktorom by som sa rád vyjadril, sa týka otázky, či balík predstavuje hrozbu. Počul som totiž, ako sa niektorí z našich kolegov vyjadrovali, že pre ich hospodárstva predstavuje hrozbu, najmä pokiaľ ide o obchodovanie formou aukcie. Chcem vám však pripomenúť, že príjem z obchodovania zostane v členských štátoch, nedostane sa do zahraničia, do iných krajín, zostane v krajine, v rámci ministerstva financií, a bude možné využiť ho na iné vhodné veci, dokonca na riešenie sociálnych otázok. V prípade zvýšenia ceny elektrickej energie je v prípade energetickej chudoby možné časť zvýšenia ceny elektrickej energie pokryť práve týmito prostriedkami. Preto nerozumiem "hrozbe", ktorú má obchodovanie formou aukcie pre hospodárstva týchto krajín predstavovať. Celý balík je v súlade s riešením hospodárskej krízy. Momentálne nemám viac času sporiť sa o tom, ale rozsiahla diskusia už prebehla a ja sa nemienim vracať späť.
<P>
Dovoľte mi ukončiť svoj príspevok úprimným poďakovaním Európskemu parlamentu, predsedníctvu a Rade za vynikajúcu spoluprácu na balíku a súvisiacich návrhoch týkajúcich sa oxidu uhličitého, automobilov a smernice o kvalite palív. Oceňujem najmä konštruktívnu úlohu tohto Parlamentu a predovšetkým spravodajcov, ktorú zohrali pri zaistení dohody medzi inštitúciami o tomto zásadnom balíku. Prijatím tohto balíka zaistíte, že Európska únia bude mať konkrétne opatrenia na splnenie záväzkov týkajúcich sa zníženia emisií a opätovne potvrdíte vedúce postavenie Európy v problematike zmeny klímy v kľúčovom okamihu medzinárodných rokovaní. Čím výraznejšia väčšina z vás podporí tieto opatrenia, tým silnejší signál o svojej odhodlanosti riešiť problematiku zmeny klímy vyšleme našim medzinárodným partnerom, a tým účinnejšie ich bude možné presvedčiť, aby náš príklad nasledovali. Preto vás naliehavo žiadam, aby ste dnes tento kompromisný balík podporili.
<SPEAKER ID="460" NAME="Andris Piebalgs">
člen Komisie. - Vážený pán predsedajúci, mám česť uzavrieť túto veľmi konštruktívnu rozpravu. Je to veľký úspech. Kto by uveril, že sa nám podarí dohodnúť sa na takomto náročnom balíku opatrení, nielen dosiahnutím konsenzu v Rade, ale aj dohody s Parlamentom o týchto veľmi zložitých otázkach v prvom čítaní. Je to skutočne veľký úspech.
<P>
Chcel by som len spomenúť, že Komisia vydala v priebehu uzatvárania dohody niekoľko vyhlásení. Tieto vyhlásenia boli odovzdané Parlamentu, aby sa pripojili k zápisnici našej rozpravy ako prílohy.
<P>
Spolu sme dosiahli významnú dohodu a som šťastný, že vám ju môžem odporučiť. Želám vám, aby bolo vaše zajtrajšie hlasovanie úspešné.
<P>
Vyhlásenia Komisie o balíku opatrení v oblasti klímy a energetiky
<P>
Obchodovanie s emisnými kvótami - správa pani Doylovej
<P>
Vyhlásenie Komisie o článku 10 ods. 3 revidovanej smernice o schéme obchodovania s emisnými kvótami
<P>
V období 2013 - 2016 budú môcť členské štáty využívať tiež príjmy pochádzajúce z obchodovania s kvótami formou aukcie na financovanie výstavby vysoko účinných elektrární vrátane nových elektrární pripravených na CCS. V prípade nových zariadení s hodnotou účinnosti prevyšujúcou jadrovú elektráreň podľa prílohy 1 rozhodnutia Komisie z 21. decembra 2006 (2007/74/ES) môžu členské štáty prispieť až do výšky 15 % celkových investičných nákladov na nové zariadenie pripravené na CCS.
<P>
Vyhlásenie Komisie o článku 10a ods. 4a o úprave usmernení Spoločenstva o štátnej pomoci na ochranu životného prostredia
<P>
Členské štáty môžu považovať za nevyhnutné dočasne poskytnúť niektorým zariadeniam kompenzáciu za ich náklady súvisiace s CO2 odzrkadlené v cenách za elektrickú energiu, ak by ich tieto náklady inak mali vystaviť riziku presunu emisií. Keďže nejestvuje medzinárodná dohoda, Komisia sa po vykonaní konzultácií s členskými štátmi zaväzuje do konca roku 2010 upraviť usmernenia Spoločenstva o štátnej pomoci na ochranu životného prostredia a zaviesť podrobné ustanovenie umožňujúce členským štátom poskytovať príslušnú štátnu pomoc. Tieto ustanovenia sa budú riadiť zásadami, tak ako boli uvedené v pracovnom dokumente predloženom Rade 19. novembra 2008 (príloha 2, 15713/1/08).
<P>
Zachytávanie a ukladanie uhlíka - správa pána Daviesa
<P>
Vyhlásenie Komisie o najnovšom vývoji v oblasti zavádzania technológií CCS
<P>
Od roku 2010 bude Komisia v rámci svojich činností súvisiacich s prevádzkou siete demonštračných projektov CCS pravidelne podávať správy o najnovšom vývoji v oblasti zavádzania technológií CCS. Súčasťou týchto správ budú informácie o pokroku pri zavádzaní CCS v pilotných zariadeniach, o pokroku v oblasti vývoja technológií CCS, o odhadoch nákladov a o rozvoji infraštruktúry dopravy a ukladania CO2.
<P>
Vyhlásenie Komisie o návrhoch rozhodnutí o povolení a o návrhoch rozhodnutí o prevode v súlade s článkom 10 ods. 1 a článkom 18 ods. 2 smernice
<P>
Komisia zverejní všetky stanoviská k návrhom rozhodnutí o povolení v súlade s článkom 10 ods. 1 smernice a k návrhom rozhodnutí o prevode v súlade s článkom 18 ods. 2. Zverejnená verzia stanovísk však nebude obsahovať žiadne informácie, ktorých dôvernosť je zaručená výnimkou prístupu verejnosti k informáciám vyplývajúcou z nariadení (ES) č. 1049/2001 a č. 1367/2006, ktoré sa týkajú prístupu verejnosti k dokumentom Európskeho parlamentu, Rady a Komisie (Ú. v. ES L 145, s. 43) a uplatňovania ustanovení Aarhuského dohovoru o prístupe k informáciám, účasti verejnosti na rozhodovacom procese a prístupe k spravodlivosti v záležitostiach životného prostredia na inštitúcie a orgány Spoločenstva (Ú. v. ES L 264, s. 13).
<P>
Vyhlásenie Komisie o potrebe označenia oxidu uhličitého v revidovanej smernici Seveso ako látky s primeranými prahovými hodnotami
<P>
CO2 je bežná látka a v súčasnosti nie je klasifikovaná ako nebezpečná. Z uvedeného dôvodu nie sú preprava a úložiská CO2 momentálne zahrnuté do smernice Rady 96/82/ES z 9. decembra 1996 o kontrole nebezpečenstiev veľkých havárií s prítomnosťou nebezpečných látok (smernica Seveso). Na základe predbežnej analýzy dostupných informácii vykonanej Komisiou pri preprave CO2 empirické i modelové dôkazy v súvislosti s potrubnou dopravou pravdepodobne naznačujú, že uvedené riziká nie sú vyššie ako pri potrubnej doprave zemného plynu. Rovnaké konštatovanie sa pravdepodobne týka aj lodnej prepravy CO2 v porovnaní s lodnou prepravou skvapalneného zemného plynu alebo skvapalneného ropného plynu. Informácie tiež naznačujú, že nebezpečenstvo havárií v úložiskách CO2, či už v dôsledku trhlín a únikov počas vstrekovania, alebo po jeho ukončení, je pravdepodobne zanedbateľné. Označenie CO2 ako látky s primeranými prahovými hodnotami v rámci smernice Seveso sa však dôkladnejšie zváži počas prípravy navrhovanej revízie tejto smernice, ktorá je naplánovaná na prelome rokov 2009 a 2010. V prípade, že sa na základe posúdenia zistí možné závažné riziko nebezpečenstva havárií, Komisia predloží návrhy na zahrnutie CO2 medzi látky s primeranými prahovými hodnotami v revidovanom znení smernice. V tomto prípade by Komisia rovnako navrhla zmeny prílohy III smernice 2004/35/ES Európskeho parlamentu a Rady z 21. apríla 2004 o environmentálnej zodpovednosti pri prevencii a odstraňovaní environmentálnych škôd (smernica o environmentálnej zodpovednosti) vhodné na zabezpečenie toho, aby sa na všetky zariadenia patriace do rozsahu pôsobnosti smernice Seveso používané na manipuláciu so superkritickým CO2 vzťahovala aj smernica o environmentálnej zodpovednosti.
<P>
Vyhlásenie Komisie o minerálnej sekvestrácii CO2
<P>
Minerálna sekvestrácia CO2 (fixácia CO2 vo forme anorganických uhličitanov) predstavuje možnú technológiu obmedzenia znečistenia klímy, ktorú by bolo v zásade možné využívať rovnakými kategóriami priemyselných zariadení, aké sa využívajú na geologické ukladanie CO2. V súčasnom období je však ešte v štádiu vývoja. Okrem spojenia energetickej pokuty so zachytávaním CO2 sa v súčasnosti značná energetická pokuta spája so samotným minerálnym nasycovaním oxidom uhličitým. Túto skutočnosť je potrebné riešiť ešte pred možným plánovaním komerčného zavedenia. Rovnako ako pri geologickom ukladaní by bolo potrebné založiť aj kontrolné mechanizmy potrebné na zaistenie environmentálnej bezpečnosti tejto technológie. Tieto kontrolné mechanizmy sa budú vzhľadom na zásadné rozdiely medzi technológiami pravdepodobne značne odlišovať od kontrolných mechanizmov v súvislosti s geologickým ukladaním. Vzhľadom na tieto okolnosti bude Komisia pozorne sledovať technický pokrok v oblasti minerálnej sekvestrácie a keď táto technológia dosiahne istú úroveň vývoja, vypracuje právny rámec, ktorý umožní ekologicky bezpečnú minerálnu sekvestráciu a jej uznanie systémom obchodovania s emisnými kvótami. Pri uvážení záujmu o túto technológiu zo strany členských štátov a tempa zmien v oblasti technológií bude vhodné prvé posúdenie uskutočniť pravdepodobne okolo roku 2014 alebo aj skôr, ak to okolnosti dovolia.
<P>
Smernica o kvalite palív - správa pani Corbeyovej
<P>
Vyhlásenie Komisie spojené s prijatím novej smernice
<P>
Komisia potvrdzuje, že dvojpercentné zníženia uvedené v článku 7a ods. 2 písmeno b) a c) nie sú záväzné a že ich nezáväzným charakterom sa bude zaoberať revízia.
<P>
CO2 a automobily - správa pána Sacconiho
<P>
Komisia potvrdzuje, že v roku 2009 má v úmysle navrhnúť revíziu smernice 1999/94/ES o dostupnosti spotrebiteľských informácií o spotrebe paliva a emisiách CO2 v rámci reklamnej podpory predaja nových osobných automobilov. Cieľom je zaručiť, aby spotrebitelia dostali primerané informácie o emisiách CO2 nových osobných automobilov.
<P>
Komisia uskutoční do roku 2010 revíziu smernice 2007/46/ES, aby bolo možné informovať o existencii inovatívnych technológií (ekologických inovácií) v konkrétnom vozidle a o ich vplyve na emisie CO2 z daného vozidla orgány členských štátov zodpovedné za monitorovanie a podávanie správ v súlade s nariadením.
<P>
Komisia bude uvažovať aj nad prípravou a zavedením požiadaviek na vybavenie automobilov meračmi spotreby paliva, ktoré majú slúžiť ako prostriedok na podporu úspornejších jázd. V tejto súvislosti bude Komisia uvažovať nad úpravou rámcových právnych predpisov týkajúcich sa typového schvaľovania a prijatia potrebných technických noriem do roku 2010.
<P>
Komisia má však záväzky v súvislosti s cieľmi iniciatívy pre lepšiu právnu reguláciu, ako aj s potrebou, aby sa návrhy opierali o komplexné hodnotenia vplyvu a prínosov. Z tohto hľadiska a v súlade so Zmluvou o založení Európskeho spoločenstva bude Komisia naďalej vyhodnocovať potrebu predkladať nové legislatívne návrhy. Vyhradzuje si však právo rozhodnúť, či je vhodné - a ak áno, kedy - takýto návrh preložiť.
<P>
Podpora využívania energie vyrábanej z obnoviteľných zdrojov - správa pána Turmesa
<P>
Vyhlásenie Komisie o článku 2 písmeno b)
<P>
Komisia zastáva názor, že na účely tejto smernice môže termín "priemyselný a komunálny odpad" zahŕňať aj odpad označovaný ako "obchodný".
<P>
Vyhlásenie Komisie o článku 20 ods. 6 písmeno d)
<P>
Komisia zastáva názor, že odkaz na cieľ 20 % v poslednom pododseku článku 20 ods. 6 písmeno d) nebude vykladaný inak ako článok 3 ods. 1 smernice.
<P>
Vyhlásenie Komisie o článku 20 ods. 6 písmeno d), ods. 7 a ods. 8
<P>
Komisia uznáva, že niektoré členské štáty dosiahli už v roku 2005 na národnej úrovni vysoký podiel obnoviteľnej energie. Pri príprave správ, na ktoré sa odvoláva článok 20 ods. 6 písm. d) a ods. 7 a 8, Komisia v rámci svojho hodnotenia najvýhodnejšieho pomeru nákladov a výhod primerane zohľadní vedľajšie náklady zvyšujúceho sa podielu obnoviteľných energií a v prípade potreby zahrnie primerané riešenia aj pre takéto členské štáty v akomkoľvek návrhu predloženom v súlade so spomínaným článkom smernice.
<P>
Vyhlásenie Komisie o Prílohe VIIb
<P>
Komisia sa bude usilovať do roku 2011 o urýchlenie rozvoja usmernení, na ktoré sa odvoláva Príloha VIIb smernice, a bude spolupracovať s členskými štátmi na vypracovávaní údajov a metodológií potrebných na odhad a monitorovanie prispievania tepelných čerpadiel k plneniu cieľov smernice.
<P>
Usmernenia zabezpečia úpravy hodnôt sezónneho výkonového čísla (SPF) používaných na hodnotenie začlenenia čerpadiel fungujúcich bez využitia elektrickej energie tak, aby bola zohľadnená skutočnosť, že primárna energia potrebná na ich pohon nie je ohrozená účinnosťou systému elektrickej energie. Pri príprave týchto usmernení Komisia zhodnotí aj uskutočniteľnosť použitia metodológie, podľa ktorej je hodnota čísla SPF používaného na hodnotenie začlenenia konkrétneho tepelného čerpadla založená na priemerných klimatických podmienkach EÚ.
<SPEAKER ID="463" NAME="Marios Matsakis" AFFILIATION="ALDE">
Vážený pán predsedajúci, mám procedurálnu námietku. Často sa sťažujeme na nedostatočnú účasť Rady a Komisie na našich rozpravách v pléne. Dnes večer tu, žiaľ, máme dvoch pánov komisárov a jedného pána ministra a približne iba päť poslancov. Myslím si, že je to hanba a myslím si, že by sme sa mali pánom komisárom a pánovi ministrovi ospravedlniť.
<SPEAKER ID="464" NAME="Predsedajúci">
Úplne s vami súhlasím. Táto situácia je dôkazom, na akej odbornej úrovni a s akou dobrou vôľou vykonávajú Komisia a Rada svoju prácu.
<P>
Chcel by som vás informovať, že pani Karin Scheeleová predložila oznámenie o odstúpení z funkcie poslankyne Európskeho parlamentu s účinnosťou od 11. decembra 2008 v súlade s článkom 4 ods. 1 rokovacieho poriadku. Od uvedeného dátumu Parlament zaznamenal uvoľnenie jej miesta. Medzitým nás príslušné rakúske orgány informovali, že za poslankyňu Európskeho parlamentu bola zvolená pani Mária Bergerová, ktorá nahradí pani Scheeleovú s účinnosťou od 11. decembra 2008.
<P>
Kým v súlade s článkom 3 ods. 2 nebudú preskúmané osvedčenia o zvolení za poslanca alebo do rozhodnutia v akomkoľvek spore, zaujme pani Bergerová svoje miesto v Parlamente a jeho orgánoch a bude požívať všetky práva s tým spojené za predpokladu, že vopred podpísala písomné vyhlásenie, že nevykonáva žiadnu funkciu nezlučiteľnú s funkciou poslanca Európskeho parlamentu.
