<CHAPTER ID="004">
Organizácia pracovnej doby osôb vykonávajúcich mobilné činnosti v cestnej doprave (rozprava)
<SPEAKER ID="008" NAME="Predsedajúca">
Prvým bodom programu je správa pani Bauerovej v mene Výboru pre zamestnanosť a sociálne veci o návrhu smernice Európskeho parlamentu a Rady, ktorou sa mení a dopĺňa smernica 2002/15/ES o organizácii pracovnej doby osôb vykonávajúcich mobilné činnosti v cestnej doprave - C6-0354/2008 -.
<SPEAKER ID="009" NAME="Edit Bauer">
spravodajkyňa. - (HU) Cieľom predloženého návrhu je zmeniť a doplniť smernicu 2002/15/ES v súvislosti so sociálnou ochranou. Návrh Komisie sa dotýka troch otázok: vyňatia samostatne zárobkovo činných dopravcov z tohto právneho predpisu, ustanovenia presnejšej definície nočnej práce a podpory uplatňovania tohto právneho predpisu. Samotná smernica a teda aj jej pozmeňujúci a doplňujúci návrh majú len doplnkový charakter a vzťahujú sa iba na vozidlá nad 3,5 tony podobne ako iné právne predpisy, ktoré sa vzťahujú na činnosti v cestnej doprave. Preto jej platnosť nemožno rozšíriť na vodičov menších úžitkových vozidiel. Výbor pre zamestnanosť a sociálne veci hlasoval proti pozmeňujúcemu a doplňujúcemu návrhu (pomerom 30 k 19 hlasom).
<P>
Počas návrhu právneho predpisu sa vyskytlo niekoľko nedorozumení. Rada by som sa vyjadrila k niekoľkým, ktoré mohli ovplyvniť poslancov EP. Odborníci dospeli predovšetkým k jednoznačnému záveru, že ak bude návrh Komisie zamietnutý, čo by viedlo k rozšíreniu rozsahu pôsobnosti smernice aj na samostatne zárobkovo činných dopravcov, nezvýši to bezpečnosť cestnej premávky. Dostupné štatistické údaje a štúdie o nehodách ukazujú, že iba 6 % nehôd je zapríčinených chybou vodičov nákladných vozidiel a že únava je ako príčina uvádzaná iba v 0,06 % prípadov. Zároveň čas jazdy, ktorý má skutočný vplyv na bezpečnosť cestnej premávky, upravuje iný právny predpis, nariadenie (ES) č. 561/2006, ktoré sa vzťahuje aj na samostatne zárobkovo činných dopravcov. Čas nakladania má doplnkový charakter a nemožno ho považovať za významnú časť pracovnej doby, pretože sa príslušný právny predpis nevzťahuje napríklad na cesty kratšie ako 100 km. Po druhé, odborové zväzy sa obávajú, že samostatne zárobkovo činní dopravcovia by dokonca mohli pracovať až 86 hodín, ak nebudú regulovaní.
<P>
Nariadenie obsahuje prísne predpisy o čase jazdy. Je obmedzený na 45 hodín za týždeň v prípade dvoch po sebe idúcich týždňov a nesmie presiahnuť 56 hodín v žiadnom jednotlivom týždni. To sa podrobne zaznamenáva digitálnymi tachografmi a nariadenie tiež obsahuje podrobné predpisy o dobách odpočinku. Preto tvrdenie o možnom osemdesiatšesťhodinovom pracovnom týždni je predpoklad, ktorý nie je potvrdený žiadnymi štatistickými údajmi, štúdiou ani prieskumom. Po tretie, návrh Komisie by obmedzil rozsah pôsobnosti smernice na zamestnancov a falošne samostatne zárobkovo činných dopravcov. Doteraz neexistoval právny predpis regulujúci pracovnú dobu samostatne zárobkovo činných podnikateľov. Obmedzenie pracovnej doby je dôležitým prostriedkom sociálnej ochrany zamestnancov. V prípade samostatne zárobkovo činných dopravcov je však zamestnávateľ a zamestnanec rovnaká osoba a chrániť súkromných dopravcov pred nimi samými je extrémne opatrenie. Po štvrté, keď sa minú argumenty, ukáže sa skutočný dôvod: sociálny dumping. Nenechajte sa zmiasť týmto termínom, pretože samostatne zárobkovo činní dopravcovia a malé podniky tiež dokážu byť nepríjemnými konkurentmi na trhu, tak ako samostatne zárobkovo činní dopravcovia prichádzajúci z nových členských štátov.
<P>
Moje skúsenosti ukazujú, bohužiaľ, že sa vrátil prípad fantómového poľského inštalatéra, aby nás strašil. Chcela by som prejsť na fenomén spoločného trhu práce a hovoriť o ňom, o fenoméne, ktorý by sa nemal riešiť, a skutočne ho nemožno vyriešiť výhradne v oblasti cestnej dopravy. Problém falošne samostatne zárobkovo činných podnikateľov je skutočný európsky problém a má nepriaznivý vplyv na hospodársku súťaž a pracovný trh. Toto je problém, ktorý treba riešiť, a toto očakávanie bolo jasne uvedené v navrhnutom pozmeňujúcom a doplňujúcom návrhu.
<P>
Navrhovaný pozmeňujúci a doplňujúci návrh 30 predložený v mene Poslaneckého klubu Európskej ľudovej strany (kresťanských demokratov), Skupiny Aliancie liberálov a demokratov za Európu, Európskych konzervatívcov a reformistov a Skupiny Európa slobody a demokracie je založený na návrhu Komisie a je podporovaný Radou a chcela by som poďakovať Rade za jej podporu. O oddieloch pozmeňujúceho a doplňujúceho návrhu budeme hlasovať jednotlivo. Rada by som doplnila ešte jednu vec. Ako kompromisné riešenie odporúčame, aby jednotlivé členské štáty, ak si to želajú, smeli rozšíriť rozsah pôsobnosti smernice na samostatne zárobkovo činných dopravcov.
<SPEAKER ID="010" NAME="Siim Kallas">
podpredseda Komisie. - Vážená pani predsedajúca, dnes tento Parlament diskutuje o mimoriadne zložitej a citlivej téme. Otázkou je, či by sa smernica o pracovnej dobe mobilných pracovníkov mala vzťahovať na podnikateľov, ktorí sú samostatne zárobkovo činní vodiči.
<P>
Zahrnutie podnikateľov by bol precedens a jasná odchýlka od všeobecnej smernice o pracovnej dobe. Táto smernica reguluje iba pracovnú dobu zamestnaných osôb, nie podnikateľov. Diskusia o zahrnutí samostatne zárobkovo činných vodičov už prebieha dlho. Po prvé, konzultácie medzi sociálnymi partnermi v deväťdesiatych rokoch (minulého storočia) nepriniesli žiadne výsledky. Potom zákonodarca nedokázal dospieť k záveru po štyroch rokoch diskusie - v rokoch 1998 až 2002 -, a preto požiadal Komisiu o podrobnú štúdiu o vplyve. Komisia už uskutočnila štúdie a posúdenie vplyvu, ktoré jasne ukazuje, že táto smernica nie je správny nástroj na riešenie otázok dopravnej politiky, ako napríklad bezpečnosť cestnej premávky alebo podmienky hospodárskej súťaže, ale že jej presadzovanie v súvislosti s osobami, ktoré nie sú samostatne zárobkovo činné, je skutočný problém. Toto je aj zmysel návrhu Komisie.
<P>
V prvom rade chcem vyjadriť hlbokú úctu vašej spravodajkyni pani Bauerovej, ktorá vykonala vynikajúcu prácu. Som veľmi rád, že pani spravodajkyňa má rovnaké obavy ako Komisia z nedostatočného presadzovania pravidiel a všeobecného problému falošne samostatne zárobkovo činných osôb, a oceňujem konštruktívne návrhy pani Bauerovej. Myslím si, že pozmeňujúce a doplňujúce návrhy, ktoré navrhla pani spravodajkyňa, majú potenciál ešte lepšie chrániť zamestnancov pred možným vykorisťovaním zo strany zamestnávateľov.
<P>
Európa rozhodne musí konať v oblasti takzvaných falošne samostatne zárobkovo činných vodičov - to znamená vodičov, ktorí sú formálne nezávislí, ale v skutočnosti sú zamestnaní jedinou spoločnosťou, ktorá im dáva príkazy a platí ich. Návrh Komisie a aj pozmeňujúce a doplňujúce návrhy navrhnuté spravodajkyňou vysielajú tomuto odvetviu jasné posolstvo: fenomén falošne samostatne zárobkovo činných osôb nebude tolerovaný a zákonodarca bude pozorne presadzovať zavádzanie tohto pravidla do praxe v celej Európe.
<P>
Pokiaľ ide o bezpečnosť cestnej premávky, dovoľte mi zdôrazniť, že pracovnú dobu si nesmieme mýliť s časom jazdy. Situácia v súvislosti s časom jazdy sa od roku 1998 radikálnym spôsobom zmenila. Ako viete, tento Parlament spoločne s Radou prijal nové predpisy o čase jazdy, zaviedol moderné a spoľahlivé digitálne záznamové zariadenia a prijal konkrétnu smernicu o ich uplatňovaní. Dnešná rozprava nie je o bezpečnosti cestnej premávky. Štatistiky a štúdie, ktoré Komisia poskytla Parlamentu, neobsahujú žiadny náznak toho, že zahrnutie samostatne zárobkovo činných vodičov by zvýšilo bezpečnosť cestnej premávky.
<P>
V čase, keď dúfame, že sa začneme zotavovať z hospodárskej krízy, by nebolo vhodným krokom zavedenie ďalších administratívnych a finančných zaťažení pre malé a zraniteľné podniky, ktoré dokázali prežiť hospodársku recesiu. Namiesto zavádzania novej byrokracie pre podnikateľov Európa potrebuje smernicu o pracovnej dobe, ktorá skutočne zaručí ochranu tých zamestnaných a závislých vodičov, ktorí túto ochranu potrebujú.
<SPEAKER ID="011" NAME="Pervenche Berès" AFFILIATION="S&amp;D">
(FR) Vážená pani predsedajúca, moja procedurálna námietka súvisí s kódexom správania prijatým týmto Parlamentom z hľadiska rokovaní v rámci riadneho legislatívneho postupu. Nechápem, ako môže pán komisár hovoriť o dohode s Parlamentom, keď hovoril iba s jedinou poslankyňou, poslankyňou, ktorá v zásade nemala mandát príslušného výboru rokovať o tom, čo nazývate rozumnou dohodou.
<P>
Vážený pán komisár, opovrhujete pravidlami práce tejto inštitúcie. To nám dáva právo otvoriť otázku, ako funguje inštitúcia, ktorej ste súčasťou.
<SPEAKER ID="012" NAME="Predsedajúca">
To nebola procedurálna námietka. Ste v zozname rečníkov na neskoršiu časť rozpravy.
<SPEAKER ID="013" NAME="Thomas Mann" LANGUAGE="DE">
Vážená pani predsedajúca, v mene Poslaneckého klubu Európskej ľudovej strany (kresťanských demokratov) by som rád poďakoval pani Bauerovej za jej správu a za jej vynikajúcu prácu v posledných mesiacoch.
<P>
Zásadnou otázkou je to, či by mal byť pracovný čas samostatne zárobkovo činných osôb v odvetví cestnej dopravy prvýkrát regulovaný. Komisia hovorí, že nie, takmer všetky členské štáty hovoria, že nie, a väčšina členov nášho poslaneckého klubu tiež hovorí, že nie. Ak by sme do tejto smernice zahrnuli samostatne zárobkovo činných vodičov, slúžila by iba záujmom veľkých spoločností. Potrebujeme však posilniť malé a stredné podniky.
<P>
Musíme povedať tým, ktorí uvádzajú nedostatky v bezpečnosti cestnej premávky ako odôvodnenie zahrnutia samostatne zárobkovo činných osôb do smernice, že predpisy o čase jazdy a dobe odpočinku už boli dávno sprísnené. Všetci vodiči - či už sú to samostatne zárobkovo činné osoby, alebo zamestnanci - musia mať počas 24 hodín dobu odpočinku minimálne 11 hodín. Preto máme digitálne tachografy, ktoré automaticky zaznamenávajú čas jazdy, a príslušné orgány monitorujú dodržiavanie tohto predpisu.
<P>
V tom čase som bol spravodajcom Európskeho parlamentu o tachografoch. Som vďačný pani Bauerovej, že zabránila rozšíreniu platnosti nariadenia na vozidlá s hmotnosťou do 3,5 tony. Digitálne kontrolné zariadenia EÚ vo všetkých úžitkových vozidlách by viedli k časovo náročným a drahým povinnostiam súvisiacim s dokumentáciou. Chceme znížiť byrokraciu, nie ju zvyšovať.
<P>
Preto odporúčam, aby Parlament podporil kompromis, ktorý pani spravodajkyňa dosiahla s inými skupinami.
<SPEAKER ID="014" NAME="Stephen Hughes">
v mene skupiny S&D. - Vážená pani predsedajúca, stanovisko tejto skupiny je stále nemenné; moje stanovisko ako spravodajcu sa nezmenilo už od roku 2002, keď sme prvýkrát navrhli zahrnutie samostatne zárobkovo činných a nezávislých vodičov. Sme naďalej presvedčení, že to tak musí byť, a preto pevne verím, že návrh zamietnuť návrh Komisie bude v zajtrajšom hlasovaní schválený rovnako, ako tomu bolo na plenárnom zasadnutí na jar minulého roku a vo Výbore pre zamestnanosť tento rok v marci.
<P>
Veľmi ľutujeme zmätok, na ktorý, zdá sa, narazila pani spravodajkyňa pri plnení svojho mandátu. Namiesto zvažovania a presadzovania jasne väčšinového názoru členov Výboru pre zamestnanosť Európskeho parlamentu aktívne pracovala na presadzovaní názoru Komisie a Rady. Ostatné inštitúcie, ako povedala pani Berèsová, neprejavili ani zrnko lojálnej spolupráce, ale namiesto toho robili všetko pre to, aby podkopali veľmi jasné odporúčanie Výboru pre zamestnanosť plénu: zamietnuť návrh Komisie.
<P>
Vážená pani predsedajúca, unavený vodič je nebezpečný vodič bez ohľadu na jeho zamestnanecký štatút; nemali by sme cestnú dopravu robiť ešte rizikovejšou, než už je. Dnes ráno pani spravodajkyňa znova ukázala, že si mýli pojmy čas jazdy a pracovná doba. Pri existujúcom režime je celkom možné, že samostatne zárobkovo činný alebo "falošne" samostatne zárobkovo činný vodič najazdí 86 až 95 hodín za týždeň; možno nie každý týždeň, ale jeden týždeň je sám osebe dostatočné nebezpečenstvo. Ak pán komisár pochybuje o týchto číslach, môže ma kedykoľvek navštíviť; tieto čísla mám od ľudí pracujúcich v tomto odvetví. To je fakt. Musíme zamietnuť návrh Komisie.
<SPEAKER ID="015" NAME="Marian Harkin">
v mene skupiny ALDE. - Vážená pani predsedajúca, v prvom rade chcem poďakovať spravodajkyni pani Bauerovej za jej usilovnú prácu.
<P>
Kľúčovou otázkou, ktorú riešime v tejto správe, je to, či máme zahrnúť samostatne zárobkovo činných vodičov do pôsobnosti smernice o pracovnej dobe alebo ich máme vylúčiť. Je mimoriadne dôležité pamätať na to, že na všetkých vodičov - zamestnaných aj samostatne zárobkovo činných - sa vzťahujú nariadenia o čase jazdy z roku 2006, ktoré regulujú ich čas jazdy, časy prestávok a ich doby odpočinku. Preto sú v rámci príslušnej smernice otázky bezpečnosti cestnej premávky riešené primerane, a ak je niekto presvedčený, že nie, potom sa musíme zaoberať smernicou o čase jazdy.
<P>
Neexistujú údaje, ktoré by dávali do súvislostí nehody s pracovnou dobou profesionálnych vodičov, ani údaje, ktoré by rozlišovali zamestnaných a samostatne zárobkovo činných vodičov. Preto nemáme žiadne údaje pre rozhodnutie zahrnúť aj samostatne zárobkovo činných vodičov. Právne predpisy musia byť založené na rozumných a spoľahlivých údajoch a celé toto šírenie paniky o samostatne zárobkovo činných vodičoch, ktorí pracujú 86 hodín týždenne a spôsobujú nehody, je len šírenie paniky a nevychádza zo spoľahlivých údajov.
<P>
Tieto právne predpisy, ak sa budú vzťahovať na samostatne zárobkovo činné osoby, budú prakticky nevymáhateľné. Máme mať armádu inšpektorov, ktorí sa budú pozerať ponad plecia samostatne zárobkovo činných osôb, aby zistili, či si plnia všeobecné administratívne povinnosti alebo či vykonávajú administratívne úlohy súvisiace s aktuálnou zákazkou? Podľa právnych predpisov pracovná doba zahŕňa čas, keď je samostatne zárobkovo činná osoba na svojom pracovisku. Právne predpisy ho definujú ako hlavné miesto podnikania spoločne s rôznymi vedľajšími miestami podnikania. Bude sa kancelária v spálni alebo podkroví domu samostatne zárobkovo činného vodiča definovať ako jeho pracovisko a kto bude dohliadať na dodržiavanie právnych predpisov a presadzovať ich? Áno, existujú problémy súvisiace s hospodárskou súťažou pre samostatne zárobkovo činné osoby, ale tieto právne predpisy sa týmto otázkam nebudú venovať. V skutočnosti v našej krajine riešime túto otázku veľmi efektívne prostredníctvom daňového systému.
<P>
A nakoniec, ak zamietneme návrh Komisie, skončíme so zlým právnym predpisom. Je neprimeraný a nedosiahne svoje ciele a navŕši ďalšiu byrokraciu na už zápasiace malé a stredné podniky vo väčšine krajín a najmä v našej krajine, v Írsku. Predpis je nevymáhateľný a zosmiešňuje zákony.
<SPEAKER ID="016" NAME="Emilie Turunen" LANGUAGE="DA">
Vážená pani predsedajúca, dámy a páni, záležitosť, o ktorej dnes diskutujeme, súvisí s absolútne zásadnou otázkou: chceme my v Európskom parlamente zaručiť, že budeme mať sociálnu Európu so spravodlivou hospodárskou súťažou a dôstojnými pracovnými podmienkami? Alebo umožníme trhu a zákonom náhody vládnuť v odvetví dopravy, ktoré je čoraz viac pod tlakom? Pre nás v Skupine zelených/Európskej slobodnej aliancii a vo Výbore pre zamestnanosť a sociálne veci v tomto Parlamente o tom niet žiadnych pochýb. Chceme, aby sa smernica o pracovnej dobe vzťahovala na samostatne zárobkovo činných vodičov. Preto z nasledujúcich troch dôvodov odmietame návrh Komisie na vylúčenie samostatne zárobkovo činných vodičov. Po prvé, na samostatne zárobkovo činných vodičov sa musia vzťahovať nariadenia o pracovnej dobe, aby sme mohli zaručiť bezpečnosť cestnej premávky v Európe. S nákladným vozidlom, ktoré váži tonu, za ich chrbtom je absolútne nevyhnutné obmedziť ich pracovnú dobu, aby sme sa vyhli unaveným vodičom a nehodám. Po druhé, v rámci odvetvia dopravy chceme zaručiť spravodlivú hospodársku súťaž. V posledných rokoch sme zaznamenali obrovský nárast počtu "falošne" samostatne zárobkovo činných vodičov. To bolo riešením tohto odvetvia, ako sa vyhnúť nariadeniam o pracovnej dobe. Ako zákonodarcovia nesmieme vytvárať stimuly na zvýšenie počtu samostatne zárobkovo činných vodičov v Európe. Namiesto toho musíme zaručiť, že budú existovať jednotné pravidlá, aby sme vytvorili rovnaké podmienky. Po tretie, chceme zaručiť dobré pracovné prostredie pre všetkých. Zo štúdií EÚ vieme, že samostatne zárobkovo činní vodiči sú častejšie chorí a viac stresovaní ako zamestnaní vodiči. Je toto rozumná situácia z hľadiska ochrany zdravia a bezpečnosti? Nemyslíme si to.
<P>
O tejto smernici sa povedalo už veľa a povedalo sa o nej mnoho nepresností. Rada by som vyvrátila dva mýty. Po prvé, existuje mýtus o administratívnej práci. Práca v kancelárii netvorí súčasť tohto nariadenia a je veľmi dôležité tento fakt uviesť. Tento mýtus by sme mali pochovať. Po druhé, existuje mýtus o presadzovaní účinnosti. Počula som, ako moji kolegovia hovoria, že by nebolo možné túto smernicu presadzovať. Týmto poslancom by som jednoducho povedala, že máme digitálny tachograf, ktorý dokáže poskytnúť tieto údaje. V súčasnosti to robí pre zamestnaných vodičov, takže to určite bude môcť robiť pre samostatne zárobkovo činných vodičov.
<P>
Na záver by som iba chcela povedať niekoľko slov pani Bauerovej. Ako tieňová spravodajkyňa zelených som bola veľmi sklamaná tým, ako v poslednom čase prebiehal tento proces. Pani Bauerová porušila všetky dobré pravidlá rokovania, porušila "kódex správania" tohto Parlamentu a teraz predstavuje to, čo nazýva kompromisom. Pokiaľ ide o mňa, je to jej zodpovednosť - nie je to kompromis, ktorý platí pre Parlament. Je to jej nepoctivý návrh, ktorý vytvorila s Radou tak, že obišla všetky pravidlá.
<P>
Na záver by som chcela povedať, že nejde o spôsob rokovania pani Bauerovej; ide o ľudí a o to, či chceme zaručiť dôstojné podmienky v odvetví dopravy, v ktorom sa neustále zvyšuje tlak. Dúfam, že to všetci v Parlamente podporia, keď budeme zajtra hlasovať.
<SPEAKER ID="017" NAME="Peter van Dalen" LANGUAGE="NL">
Vážená pani predsedajúca, niektorí kolegovia poslanci tvrdia, že dodržiavanie štyridsaťosemhodinového pracovného týždňa slúži záujmom samostatne zárobkovo činných vodičov a bezpečnosti cestnej premávky. Je to špinavá kampaň, pretože na samostatne zárobkovo činných vodičov sa naďalej v každom prípade vzťahuje nariadenie o čase jazdy a dobách odpočinku. Bezpečnosť cestnej premávky nie je vôbec ohrozená. Problémom je, že niektoré odborové zväzy na juhu Európy sa boja, že samostatne zárobkovo činní vodiči z Rumunska a Bulharska preberú celý obchod. Títo poslanci nasledujú odborové zväzy ako ratlíky. To je jadrom problému.
<P>
Pán Kallas, komisár pre dopravu, chce vylúčiť samostatne zárobkovo činných vodičov z rozsahu pôsobnosti smernice. Pri zajtrajšom hlasovaní si zasluhuje našu podporu. Ak sa mu nepodarí ju získať, 16. jún bude čierny deň v histórii Európskeho parlamentu. Kopne si do občanov, keď majú problémy, a na dôvažok im priloží kopu byrokracie. A potom sa sťažujeme, že účasť voličov neprestajne klesá pri každých nových voľbách.
<SPEAKER ID="018" NAME="Ilda Figueiredo" LANGUAGE="PT">
Vážená pani predsedajúca, znova vedieme rozpravu, ktorá je kľúčová pre ochranu práv pracovníkov cestnej dopravy a bezpečnosť cestnej premávky. Naliehanie Komisie od októbra 2008 na zmenu smernice z roku 2002 je neprijateľné. Komisia teraz chce, aby prestala platiť pre takzvaných samostatne zárobkovo činných vodičov, čo by zhoršilo pracovné podmienky všetkých, a to najmä z dôvodu možnosti, že sa pracovný čas predĺži na neúnosnú úroveň iba preto, aby veľkí zamestnávatelia v tomto odvetví mohli získať vyššie zisky.
<P>
Napríklad takzvaným samostatne zárobkovo činným vodičom by sa mohlo stať, že budú celý rok pracovať 86 hodín týždenne. To by neohrozilo iba ich zdravie a bezpečnosť, ale predstavovalo by to ohrozenie bezpečnosti všetkých ostatných používateľov ciest. Podporilo by to aj sociálny damping a dereguláciu zamestnanosti z dôvodu zvýšeného počtu vodičov, ktorí falošne uvádzajú, že sú samostatne zárobkovo činní.
<P>
S ohľadom na argumenty a štúdie, ktoré preukazujú nebezpečenstvo schválenia takéhoto návrhu, ho Výbor pre zamestnanosť a sociálne veci už dvakrát zamietol. Spravodajkyňa však, bohužiaľ, s podporou Komisie a Rady trvala na uskutočnení rokovaní iba o samotnej smernici, ako keby rozhodnutie Výboru pre zamestnanosť a sociálne veci nikdy neexistovalo.
<P>
Preto sme sa teraz ocitli v tejto veľmi vážnej situácii. Proti tomuto problému sa musí jasne vyjadriť väčšina v Parlamente, ale to už bolo ohrozené pánom komisárom. Presadzujeme zamietnutie návrhu, aby sme zabránili pokračovaniu tohto vážneho ohrozenia práv pracovníkov a bezpečnosti všetkých používateľov ciest v Európskej únii.
<P>
Preto požadujeme zamietnutie návrhu Komisie a dodržiavanie smernice z roku 2002, ktorá by sa mala od roku 2009 vzťahovať na samostatne zárobkovo činných vodičov, s cieľom bojovať proti sociálnemu dampingu, chrániť právo na zdravie a odpočinok pracovníkov v tomto odvetví a zlepšiť podmienky bezpečnosti cestnej premávky.
<SPEAKER ID="019" NAME="Mara Bizzotto" LANGUAGE="IT">
Vážená pani predsedajúca, dámy a páni, plánujeme rozšíriť účinnosť tejto smernice na samostatne zárobkovo činných vodičov v záujme predpokladaného zvýšenia bezpečnosti.
<P>
Predložené argumenty sú však zavádzajúce a budú mať negatívny účinok. Sú zavádzajúce, pretože bezpečnosť je už zaručená nariadeniami z roku 2006, a negatívne, pretože je ohrozená konkurencieschopnosť tisícov malých nezávislých firiem, ktoré už boli ťažko skúšané hospodárskou krízou.
<P>
Dámy a páni, prestaňme predstierať, že si neuvedomujeme skutočnosť, že právne a technické spory súvisiace s touto smernicou v skutočnosti zakrývajú ešte iný mocenský boj, boj medzi európskymi štatistikmi, ktorí sú pripravení zaviesť novú nebezpečnú záťaž pre firmy, a zástancami ľudskej tváre Európy, ktorí sú v kontakte so skutočnými potrebami našich občanov.
<P>
Zásahom s cieľom vytvoriť právne predpisy o organizácii pracovnej doby samostatne zárobkovo činných vodičov by Parlament vytvoril nebezpečný precedens, ktorý by schvaľoval prevzatie podnikania a slobody podnikania označené európskou značkou.
<P>
Je čas zmeniť naše slová na činy. Prestaňme zneužívať malé a stredné podniky na vlastné ciele. Je príliš jednoduché chváliť rozšírené podnikanie, keď je cieľom priniesť efektívne stratégie na boj proti kríze, a potom ich obetovať, keď si byrokrati EÚ chcú znova potvrdiť svoju moc. Som proti utopickej vojne princípov s praktickosťou. Európa nesmie zasahovať do sféry súkromného podnikania a musí rešpektovať požiadavky našich regiónov.
<SPEAKER ID="020" NAME="Elisabeth Morin-Chartier" AFFILIATION="PPE">
(FR) Vážená pani predsedajúca, som za zahrnutie samostatne zárobkovo činných vodičov do návrhu smernice, a preto odmietam tento návrh Komisie a aj správu pani Bauerovej.
<P>
Poburuje ma spôsob, akým sa tento návrh dostáva do rozporu so záujmami malých a stredných podnikov tým, že zavádza od tohto dňa nespravodlivú hospodársku súťaž zo strany falošne samostatne zárobkovo činných vodičov. Táto správa zavádza prax nespravodlivej hospodárskej súťaže a umožní jej rozvíjať sa súčasne s počtom falošne samostatne zárobkovo činných vodičov.
<P>
Tento návrh je tiež v rozpore so záujmami zamestnancov. Práve v čase, keď všetci spolupracujeme na vytvorení sociálnej Európy, táto správa posilňuje sociálny damping medzi členskými štátmi. Je proti záujmom zamestnancov, je proti záujmom Európy.
<P>
Stručne povedané, táto správa je v rozpore s bezpečnosťou cestnej premávky. Riadila som región s vysokou intenzitou dopravy, ktorým prechádzali vozidlá z celej Európy a kde dochádzalo k veľmi vážnym nehodám, ktoré viedli k súdnym konaniam. Tieto vážne nehody by nemali uniknúť našej pozornosti. Budeme sa musieť zodpovedať za svoje rozhodnutia našim spoluobčanom. Navyše v roku 2002 dva členské štáty Európskej únie požiadali Európsky súdny dvor, aby zrušil smernicu 2002/15/ES, pretože zahŕňala samostatne zárobkovo činných vodičov; súd zamietol ich žiadosť z dôvodu bezpečnosti cestnej premávky.
<P>
Nakoniec potrebujeme európsku reguláciu medzi všetkými členskými štátmi, pretože dnes je doprava európskou záležitosťou. Hlasovanie vo výbore bolo jasné. Dúfam, že bude rovnako jasné aj v pléne.
<SPEAKER ID="021" NAME="Alejandro Cercas" AFFILIATION="S&amp;D">
(ES) Vážená pani predsedajúca, pán komisár, pani Bauerová, v prvom rade mám povinnosť hovoriť o svojom hlbokom sklamaní z vás a zo spôsobu, akým ste uskutočnili rokovanie, ktoré nerešpektovalo Parlament, a zo spôsobu, akým tu dnes predstavujete túto diskusiu, spôsobu, ktorý je veľmi skúpy na pravdu.
<P>
Nie je pravda, pán komisár, že ide o zahrnutie samostatne zárobkovo činných vodičov: smernica sa na nich vzťahuje už od roku 2009. Ste to vy, kto chce vyňať samostatne zárobkovo činné osoby zo smernice.
<P>
Nie je ani pravda, pán komisár, že nehovoríme o zdraví a bezpečnosti na ceste: o tom presne hovoríme, pán komisár. Nehovoríme o ničom inom ako o bezpečnosti samostatne zárobkovo činných vodičov a európskej verejnosti, ktorá cestuje na cestách; o tom hovoríme a v tejto súvislosti vyťahujete nepravdivé argumenty.
<P>
Ako vždy uvádzate byrokraciu. Nie je to pravda. Spievate ódy o tachografe a obrovskom pokroku, ktorý jeho používanie spôsobilo v regulácii dopravy v Európe. Možno ho využívať bez akejkoľvek potreby byrokracie. Povyšujete hospodárske záujmy malej skupiny ľudí nad práva väčšiny; to sa v skutočnosti odohráva. Opäť vyvraciate to, čo hovoríte o tom, že ľudia majú prednosť pred obchodom: pre vás platí, že obchod má prednosť pre ľuďmi.
<P>
Chcem, aby bol zaznamenaný náš protest, a dúfam, že Parlament znova povie, že verejnosť, bezpečnosť, právo a pravda sú najdôležitejšie.
<P>
Protestujem, pán komisár: som veľmi sklamaný.
<P>
Vážená pani Bauerová, som veľmi sklamaný spôsobom, akým ste viedli túto diskusiu a toto rokovanie.
<SPEAKER ID="022" NAME="Gesine Meissner" AFFILIATION="ALDE">
(DE) Vážená pani predsedajúca, už sme toho počuli veľa. Je pravda, ako povedala pani Figueiredová, že toto je smernica, ktorá mala byť zameraná na zamestnancov. To je pravda. Existujú však aj samostatne zárobkovo činné osoby, ktoré nie sú klasifikované ako zamestnanci.
<P>
Je dôležité, aby sa ľudia v Európe mohli rozhodnúť, ako chcú pracovať - či ako zamestnanec, alebo ako samostatne zárobkovo činná osoba. To je iba správne. Samostatne zárobkovo činné osoby však tiež musia prirodzene dodržiavať určité pravidlá. Digitálne tachografy sú už vo všetkých ťažkých nákladných vozidlách a v ekvivalentných vozidlách, o ktorých tu hovoríme. Ak by sme teraz do tejto smernice zahrnuli samostatne zárobkovo činné osoby, nevhodne by to obmedzilo ich slobodu voľby. Preto je naša skupina za to, aby samostatne zárobkovo činné osoby neboli zahrnuté do tejto smernice za každú cenu. Považujeme návrh pani Bauerovej a návrh Komisie za správny. Treba ho vziať do úvahy. Chceme chrániť malé a stredné podniky a v tomto prípade to môžeme urobiť tak, že návrh prijmeme.
<SPEAKER ID="023" NAME="Eva Lichtenberger" AFFILIATION="Verts/ALE">
(DE) Vážená pani predsedajúca, predchádzajúca rečníčka opísala ideálny svet, v ktorom vodiči sami rozhodujú o tom, či chcú byť samostatne zárobkovo činní alebo zamestnanci. Bohužiaľ, v skutočnosti vodiči už nemajú túto voľbu; namiesto toho sú všeobecne tlačení do toho, aby boli samostatne zárobkovo činní - alebo aspoň zdanlivo samostatne zárobkovo činní. To je ten veľký problém, ktorému tu čelíme - a ak to, čo tu máme, je súkromný kompromis medzi poslankyňou a Radou, ktorý sa predkladá ako všeobecný kompromis a neberie do úvahy tento problém, potom nahrávame sociálnemu dampingu v Európe.
<P>
Navštívte kontrolný bod a pozrite sa, čo sa deje na cestách. Pozrite sa na to, čo sa skutočne deje v tomto odvetví. Choďte a pozrite sa na nehody - potom si uvedomíte, že ako poslanci Európskeho parlamentu si nemôžeme dovoliť presadzovať sociálny damping.
<SPEAKER ID="024" NAME="Julie Girling" AFFILIATION="ECR">
Vážená pani predsedajúca, je veľmi dôležité, aby samostatne zárobkovo činné osoby zostali mimo takéhoto zovretia smernice o pracovnej dobe. Táto oblasť pracovnej činnosti je už prísne regulovaná prostredníctvom nariadení o čase jazdy a počúvať, ako ľudia hovoria, že ľudia sú tlačení do samostatnej zárobkovej činnosti, je absolútne absurdné; ľudia sa o tom sami rozhodnú. Jediná falošná vec v celej tejto diskusii sú tvrdenia ľudí, ktorí šíria paniku, keď hovoria, že s touto otázkou súvisia riziká pre bezpečnosť cestnej premávky.
<P>
Nekonečne dlho tu hovoríme o podpore podnikateľov; hovoríme o tom, ako im umožníme v Európskej únii prosperovať. Aktívne tu podporujeme malé podniky a odradzovať ich jednoducho neznamená cestu vpred. Preto vás naliehavo žiadam, aby ste hlasovali za návrh pani Edit Bauerovej.
<SPEAKER ID="025" NAME="Thomas Händel" AFFILIATION="GUE/NGL">
(DE) Vážená pani predsedajúca, dámy a páni, o čase jazdy a pracovnom čase v cestnej doprave diskutujeme už celé mesiace. Začínam uvažovať o tom, aký bude ďalší argument, ktorý sa nám bude snažiť ukázať, že všetko, o čom mesiace diskutujeme, je úplný nezmysel. Najnovší argument je, že musíme niečo naliehavo zmeniť, aby sa nič nezmenilo. Vážená pani Bauerová, čo nevidíte, akou absurdnou sa táto argumentácia stala - aká je pretkaná klamstvami a polopravdami?
<P>
Nerokujeme tu o ničom inom ako o predĺžení pracovného času samostatne zárobkovo činných osôb. Viac ako 150 rokov bolo zásadou právnych predpisov o pracovnom čase to, aby boli ľudia chránení proti nadmerne dlhému pracovnému času. To sa vzťahuje rovnako na samostatne zárobkovo činné osoby, ako aj na zamestnané osoby. Nerozlišuje sa, či ide o samostatne zárobkovo činnú osobu, ktorá príliš tlačí sama na seba, alebo o zamestnávateľa, ktorý príliš tlačí na zamestnaného vodiča. Ide o ochranu ľudí pred nimi samými a pred príliš dlhým pracovným časom, ako aj čiastočne pred zamestnávateľmi a inými osobami, ktoré zadávajú prácu.
<P>
Po druhé, v otázke bezpečnosti cestnej premávky sa tu tvrdí, že v tomto ohľade nemožno nič robiť. Dámy a páni, nie sme amatéri ani dobrovoľníci. Nemôžeme prijímať právne predpisy systémom: "Uvidíme, čo sa stane." Všetci vedia, že práca s nadmerne dlhým pracovným časom zvyšuje riziko nehôd, a to najmä v cestnej doprave, v ktorej sú následky veľmi závažné.
<P>
Mojím tretím bodom je otázka, kto by kontroloval toto navrhované diferencované nariadenie na našich cestách. Naši sudcovia majú už teraz bez dlhodobého skúmania dôkazov problém rozhodnúť, či je niekto samostatne zárobkovo činný alebo iba zdanlivo samostatne zárobkovo činný.
<P>
Zabudnime na tento nezmysel. Ide o spravodlivú hospodársku súťaž. Dnes ráno nejde o vytvorenie precedensu pre budúcu rozpravu o predĺžení pracovného času. Nehrajte s týmto Parlamentom takéto hry!
<SPEAKER ID="026" NAME="Derek Roland Clark" AFFILIATION="EFD">
Vážená pani predsedajúca, je nevyhnutné, aby bol pozmeňujúci a doplňujúci návrh 30 s osobitným ohľadom na odsek 7 písm. a) prijatý. Samostatne zárobkovo činní vodiči by potom neboli v týchto ustanoveniach zahrnutí.
<P>
Nejde o otázku bezpečnosti cestnej premávky. Všetci vodiči sú obmedzení časmi jazdy a súvisiacej práce monitorovanej tachografom. Zahrnutie samostatne zárobkovo činných vodičov ich poškodí, najmä tých, ktorí nevyužívajú agentúru. Vodiči zamestnaní v spoločnosti plán dostávajú, ale skutočne nezávislí vodiči trávia čas prípravou vlastných plánov a cenových ponúk pre nové obchodné príležitosti. Ak by boli zahrnutí do týchto ustanovení, tieto úlohy by boli súčasťou ich pracovného týždňa, preto by mali menej času na jazdu, nakladanie, vykladanie a starostlivosť o cestujúcich v porovnaní s komerčne zamestnanými vodičmi. Tým sa stratia obchodné príležitosti a spôsobí to nezamestnanosť v odvetví malých podnikov. Väčší prevádzkovateľ by zabral uvoľnený priestor a my by sme mali ďalší príklad toho, ako EÚ podporuje veľké spoločnosti na úkor malých a stredných podnikov, ktoré zamestnávajú polovicu pracovnej sily.
<P>
Preto v tomto zmysle podporujem pozmeňujúci a doplňujúci návrh 30 pani spravodajkyne, ako aj Komisiu. Z tejto časti Parlamentu to nemáte možnosť počuť príliš často.
<SPEAKER ID="027" NAME="Veronica Lope Fontagné" AFFILIATION="PPE">
(ES) Vážená pani predsedajúca, sme presvedčení, že zahrnutie samostatne zárobkovo činných osôb do tejto smernice je nevyhnutné, a tento názor majú zástupcovia odborových zväzov a aj združení zamestnávateľov v našej krajine, ktorí vyslovene žiadali zahrnutie samostatne zárobkovo činných osôb do tejto smernice.
<P>
Sme presvedčení, že na ich zahrnutie existuje niekoľko dôvodov. Po prvé, je to z dôvodu bezpečnosti pracovníkov: samostatne zárobkovo činní dopravcovia si zaslúžia rovnakú ochranu ako ostatní dopravcovia, a to nie iba vtedy, keď sú za volantom, ale aj vtedy, keď vykonávajú ďalšie úlohy, ktoré priamo súvisia s vykonávaním činnosti v cestnej doprave.
<P>
Po druhé, z dôvodu spravodlivej hospodárskej súťaže, pretože opätovné zavedenie diskriminácie medzi samostatne zárobkovo činnými osobami a zamestnanými osobami naruší pracovný trh a trh v oblasti dopravy.
<P>
A na záver chcem povedať, že tiež sa mi zdá neprimerané, že jednotlivé členské štáty by mali mať možnosť uplatňovať ustanovenia tejto smernice na vodičov, len ak si to príslušný štát želá. Musí existovať všeobecné pravidlo pre celú EÚ, pretože väčšina dopravcov pracuje mimo územia vlastnej krajiny; bez neho by bola spravodlivá hospodárska súťaž obmedzená.
<SPEAKER ID="028" NAME="Pervenche Berès" AFFILIATION="S&amp;D">
(FR) Vážená pani predsedajúca, aspoň raz budem hovoriť o postupe. Samozrejme, všetci súhlasia s tým, že by sme mali podporovať malé a stredné podniky, a to právom, každého by mali znepokojovať otázky súvisiace, a to súčasne, s bezpečnosťou, pracovníkmi, používateľmi ciest a podmienkami pre voľnú a nenarušenú hospodársku súťaž.
<P>
Po tom, čo Parlament zamietol tento text na jar v roku 2009, v lete toho istého roku, nám však váš predchodca, komisár Tajani, ktorý vtedy presviedčal svoju vládu o svojom opätovnom vymenovaní za komisára, povedal, že by mal nejaké nové návrhy. Tieto nové návrhy neboli nikdy predložené príslušnému parlamentnému výboru na posúdenie. Navyše správu pani Bauerovej zamietlo viac členov tohto výboru ako predchádzajúcu správu.
<P>
Pani Bauerová nemala žiaden mandát rokovať v mene tohto Parlamentu o dohode s Radou v prvom čítaní. Komisia a Rada vedome opovrhli pravidlami práce medzi inštitúciami. Pani Bauerová opovrhla kódexom správania tejto inštitúcie. Parlament niekedy pochybuje o povahe dohody v prvom čítaní, pretože znižuje našu schopnosť rokovať. V tomto prípade, ak budú pozmeňujúce a doplňujúce návrhy pani Bauerovej schválené, dôjde k dohode v prvom čítaní, ktorú nepreskúmali orgány tohto Parlamentu.
<P>
V čase, keď sme svedkami obnovovania rovnováhy medzi inštitúciami vďaka Lisabonskej zmluve, sa tento Parlament otáča chrbtom možnosti využiť svoje spoločné schopnosti. Žiadam aspoň to, aby boli vrátené do výboru na posúdenie návrhy pani Bauerovej, ktoré vo výbore neboli nikdy preskúmané.
<SPEAKER ID="029" NAME="Dirk Sterckx" AFFILIATION="ALDE">
(NL) Vážená pani predsedajúca, podporujem pána komisára. Samostatne zárobkovo činné osoby si organizujú svoj vlastný pracovný čas a tak by to malo zostať. Existuje rozdiel medzi samostatne zárobkovo činnými osobami a zamestnanými osobami a tak to má byť. Nemá to nič spoločné s bezpečnosťou cestnej premávky, pretože časy jazdy a doby odpočinku sú zhodné bez ohľadu na to, či je pracovník samostatne zárobkovo činná osoba alebo zamestnaný. Tieto časy sú monitorované tachografom, ktorý je určený práve na to a na žiaden iný účel. S cieľom monitorovať situáciu v bezpečnosti cestnej premávky zamestnaných a samostatne zárobkovo činných osôb nič iné nesledujeme.
<P>
Druhý bod súvisí s niečím, čo považujem za veľmi problematické v návrhoch tých, ktorí obhajujú zahrnutie samostatne zárobkovo činných osôb do rozsahu platnosti smernice: ako to vlastne budete monitorovať? Ako navrhujete kontrolovať samostatne zárobkovo činné osoby a zisťovať, kedy, kde a ako dlho pracovali? Tento typ monitorovacieho systému by nebol realizovateľný a následne by bol považovaný za neprijateľný. Nemali by sme vytvárať takéto právne predpisy; nemali by sme zahrnúť samostatne zárobkovo činné osoby do rozsahu platnosti smernice, ktorá sa týka zamestnaných pracovníkov.
<SPEAKER ID="030" NAME="Timo Soini" AFFILIATION="EFD">
(FI) Vážená pani predsedajúca, som z Fínska, kde je málo obyvateľov, vzdialenosti sú veľké a žije tam veľa samostatne zárobkovo činných osôb. Nepotrebujeme, nebudeme tolerovať a nebudeme znášať ďalšie obmedzenia samostatne zárobkovo činných vodičov. Som rád, že estónsky komisár, ktorému sú podmienky v severských krajinách známe, o tom vie a že to platí aj pre slovenskú spravodajkyňu. Chcem sa vám za to poďakovať.
<P>
Toto je dôležitá principiálna otázka. Nemôžeme vytvoriť obmedzenia pre malé podniky, ktoré by platili v celej Európe. Mohol by z toho byť precedens a to je veľmi nebezpečné. Ako si Európa predstavuje, že dosiahne rast a zamestnanosť, ak jej administratívne rozhodnutia ničia zamestnanosť a predpoklady rastu a likvidujú ich?
<P>
Som na strane fínskych vodičov - podnikateľov a v tomto prípade to znamená, že aj na strane malých podnikateľov v celej Európe. V Európe napokon nebude rast ani zvýšená prosperita, ak administratívne rozhodnutia zabránia malým podnikateľom pracovať.
<P>
(potlesk)
<SPEAKER ID="031" NAME="Sari Essayah" AFFILIATION="PPE">
(FI) Vážená pani predsedajúca, dámy a páni, v súvislosti s pracovnou dobou samostatne zárobkovo činných vodičov za žiadnych okolností nesmú byť zavedené iné obmedzenia než obmedzenia času jazdy.
<P>
Otázku bezpečnosti cestnej premávky riešia obmedzenie časov jazdy a povinné doby odpočinku, pre ktoré platí nariadenie Európskeho parlamentu a Rady týkajúce sa cestnej dopravy, časov jazdy a dôb odpočinku a ktoré platí pre všetkých - áno, pre všetkých - vodičov nákladných vozidiel a autobusov vrátane tých, ktorí sú samostatne zárobkovo činní. Podstatne lepšou možnosťou predchádzania nehodám z dôvodu únavy by bolo efektívnejšie monitorovanie platných časov jazdy a dôb odpočinku než umelé obmedzovanie pracovnej doby samostatne zárobkovo činných osôb.
<P>
Teraz existuje snaha zahrnúť práce ako čistenie a údržba vozidiel a vyplňovanie nákladných listov do obmedzení pracovného času samostatne zárobkovo činných vodičov. Ako môžeme skontrolovať, či samostatne zárobkovo činný vodič umýva na vlastnom dvore auto svojej manželky alebo svoje nákladné vozidlo? Toto je celkom nepochopiteľné, pretože neexistujú žiadne obmedzenia pracovného času iných podnikateľov. Bol by to vážny precedens, ak by sme sa vydali touto cestou.
<P>
Ako správne povedal predchádzajúci rečník, v škandinávskych krajinách, ako je naša - Fínsko, v odvetví dopravy prevládajú malí podnikatelia a tvoria ho prevažne firmy iba s jedným alebo dvoma vozidlami. Obmedzenia pracovného času podnikateľov by uprednostnili veľké nadnárodné dopravné spoločnosti a skomplikovali by novým dopravným firmám začiatok podnikania. Toto odvetvie by určite nebolo zaujímavé pre mladých, ak začneme umelo obmedzovať príležitosť zarobiť si na živobytie. Znamenalo by to nedostatočnú kapacitu a zvýšenie nákladov. Logistické náklady sú už v priemere v škandinávskych krajinách vyššie ako vo zvyšku Európy z dôvodu našej severnej polohy a riedkeho osídlenia.
<P>
(potlesk)
<SPEAKER ID="032" NAME="Saïd El Khadraoui" AFFILIATION="S&amp;D">
(NL) Vážená pani predsedajúca, dámy a páni, prejdem priamo k jadru veci, konkrétne k otázke samostatne zárobkovo činných osôb. Určite nezaškodí pripomienka, že rozsah pôsobnosti sa vzťahuje na všetkých samostatne zárobkovo činných vodičov už od marca minulého roku. To je súčasný stav vecí; to je východiskový bod, ktorý mala pani spravodajkyňa vziať do úvahy.
<P>
To znamená, že nejde o precedens, ako tvrdil pán komisár. Mal byť možný pragmatickejší prístup, konkrétne zahrnúť samostatne zárobkovo činné osoby do rozsahu platnosti, ale súčasne vziať do úvahy osobitnú situáciu samostatne zárobkovo činných vodičov a udržať byrokraciu na absolútne minimálnej úrovni.
<P>
Ako spravodajkyňa z Výboru pre dopravu a cestovný ruch vie, pripravil som niekoľko návrhov. Navrhol som napríklad, aby digitálne tachografy nezaznamenávali iba časy jazdy a doby odpočinku, ale aj čas nakladania a vykladania, a to malo byť doplnené určitým druhom nemonitorovaného pevne stanoveného času určeného na niekoľko ďalších činností, ako sú administratívne úlohy a tiež čistenie a podobné úlohy. Tiež celkom dobre vie, že činnosti ako kontakt so zákazníkom sa nemonitorujú ani sa v žiadnom prípade nepočítajú ako pracovná doba.
<P>
Je mi preto ľúto, že to ani Komisia, ani pani spravodajkyňa neboli ochotné žiadnym spôsobom vziať do úvahy. Návrh, aby členské štáty samy rozhodovali o tom, či sa rozsah platnosti má vzťahovať na samostatne zárobkovo činné osoby, mi nepripadá dobrý. Cieľom musí byť dohoda na spoločných jednotných základných pravidlách na európskej úrovni, aby pre všetkých platili rovnaké pravidlá.
<SPEAKER ID="033" NAME="Raffaele Baldassarre" AFFILIATION="PPE">
(IT) Vážená pani predsedajúca, dámy a páni, návrh Komisie a stanovisko, ktoré prijala pani spravodajkyňa, umožňujú členským štátom slobodne sa rozhodnúť, či majú byť samostatne zárobkovo činné osoby zahrnuté do rozsahu pôsobnosti smernice.
<P>
Toto opatrenie s možnosťou voľby je neprijateľné a je v rozpore s pravidlami hospodárskej súťaže EÚ. Ak budú mať členské štáty slobodnú voľbu, samostatne zárobkovo činní vodiči v niektorých krajinách, ktoré už transponovali predchádzajúcu smernicu 2002/15/ES, by boli vystavení priamej konkurencii od svojich kolegov z EÚ, na ktorých sa nevzťahujú rovnaké pravidlá.
<P>
Samostatne zárobkovo činné osoby by mohli prejsť do krajiny, kde platia iné právne predpisy, a podliehať nižšiemu počtu kontrol, čo by zapríčinilo závažný problém s dampingom, a teda závažné narušenie hospodárskej súťaže. Podniky by v skutočnosti mohli využívať samostatne zárobkovo činné osoby častejšie, pretože dokážu ponúkať svoje služby flexibilnejšie a za nižšiu cenu. Je úplne samozrejmé, že nízke ceny sa často rovnajú zníženiu kvality a predovšetkým bezpečnosti, čo v odvetví dopravy vedie k vážnemu zvýšeniu rizík cestnej premávky.
<P>
Z tohto dôvodu som presvedčený, že návrh je neprijateľný a že je v rozpore s jedným zo svojich právnych základov, konkrétne s článkom 153 zmluvy, pretože ani nezlepšuje pracovné prostredie, ani nechráni zdravie a bezpečnosť pracovníkov.
<SPEAKER ID="034" NAME="David Casa" AFFILIATION="PPE">
(MT) Myslím si, že tento Parlament bude súhlasiť s tým, že európski vodiči by mali mať najlepšie podmienky, že by sme mali zaručiť, že naše cesty budú bezpečné, a že by sme mali spraviť maximum na regulovanie tohto odvetvia bez ohrozenia európskej konkurencieschopnosti. Neexistuje však zhoda v tom, či do toho celého máme zapojiť samostatne zárobkovo činné osoby.
<P>
Myslím si, že by sme si nemali arogantne prisvojiť kompetencie na reguláciu toho, ako využívajú svoj čas. Ak sa medzi samostatne zárobkovo činnými osobami vyskytuje zneužívanie, mali by sme sa zamerať na zneužívanie a nie na tých čestných ľudí medzi samostatne zárobkovo činnými osobami, ktorí sa maximálne snažia neustále toto odvetvie zlepšovať.
<P>
Myslím si, že by sme mali byť opatrní pri zavádzaní byrokracie, pretože príliš veľa byrokracie môže spôsobiť škody a rozbiť toto odvetvie, a to najmä v čase ako teraz, keď zápasíme s krízou, ktorá má negatívny vplyv na všetky európske odvetvia. Preto blahoželám pani Bauerovej k jej správe a ku kompromisom, ktoré odporučila. Chcel by som nás všetkých vyzvať, aby sme boli pri regulovaní samostatne zárobkovo činných osôb opatrní.
<SPEAKER ID="035" NAME="Georges Bach" AFFILIATION="PPE">
(DE) Vážená pani predsedajúca, pán komisár, smernica predstavuje dôležitý krok pri zlepšovaní zdravia a bezpečnosti pracovníkov v tomto odvetví, ale aj pri zlepšovaní bezpečnosti cestnej premávky a zaručení spravodlivej hospodárskej súťaže. Toto sú slová samotnej Komisie, keď bola smernica 23. marca 2005 zavedená.
<P>
Odvtedy Komisia urobila obrat o 180 stupňov a predložila návrh, ktorý vylučuje samostatne zárobkovo činné osoby. To vytvára precedens a ja nemôžem takúto politiku obhajovať. Existujú rôzne dôvody, prečo nepodporiť návrh, ktorý podľa mňa predstavuje krok späť v sociálnej oblasti, zníženie bezpečnosti cestnej premávky a stimul pre nespravodlivú hospodársku súťaž. Návrh tiež nebol vytvorený na podporu malých a stredných podnikov.
<P>
Pre mňa tento obrat o 180 stupňov predstavuje neschopnosť realizovať európsku politiku. Hoci bol návrh už dvakrát zamietnutý Výborom pre zamestnanosť a sociálne veci a raz na plenárnom zasadnutí a v rozpore so správou o Európskom hospodárskom priestore a aj v rozpore s rozsudkom Európskeho súdneho dvora, je smernica - európsky zákon - jednoducho zmenená a doplnená a nasmerovaná do bodu, v ktorom sú hospodárske záujmy to jediné, čo sa počíta.
<SPEAKER ID="036" NAME="Proinsias De Rossa" AFFILIATION="S&amp;D">
Vážená pani predsedajúca, ako bývalý samostatne zárobkovo činný vodič nákladných vozidiel podporujem to, aby zostali samostatne zárobkovo činné osoby v tejto smernici. Samostatne zárobkovo činní vodiči, a to viem s istotou, sú pod obrovským tlakom a musia pracovať dňom i nocou. Pán komisár Kallas, váš prejav a váš návrh je hanba. Ohrozuje zdravie a bezpečnosť vodičov. Ohrozuje ostatných používateľov ciest. Ohrozuje malé a stredné podniky nespravodlivou hospodárskou súťažou a zvyšuje tlak na slušných zamestnávateľov, aby nútili svojich zamestnancov stať sa samostatne zárobkovo činnými osobami.
<P>
Päťdesiat percent vodičov pripustilo, že zaspali za volantom. Dvadsať percent nehôd je zapríčinených únavou. Tridsať percent pracovnej doby vodičov zaberie nakladanie a vykladanie a pomoc cestujúcim. Pani Harkinová, ak ste ešte tu, čo robia vo svojom podkroví, je ich súkromná vec. Tento Parlament sa musí postaviť za bezpečnosť občanov a proti tým, ktorí chcú odvetvie dopravy bez regulácie. Vážený pán komisár Kallas, vráťte sa k písaciemu stolu a návrhu.
<SPEAKER ID="037" NAME="Elisabeth Schroedter" AFFILIATION="Verts/ALE">
(DE) Vážená pani predsedajúca, chcela by som vyjadriť súhlas s pani Morinovou-Chartierovou. Nesmieme zabudnúť, že pri tejto otázke sa zaoberáme Európskym súdnym dvorom, ktorý sa vyjadril celkom jasne, že prioritu musí mať bezpečnosť cestnej premávky a že sa to vzťahuje na existujúcu smernicu o pracovnom čase a časoch oddychu.
<P>
Chceme zrazu spochybniť spoločné európske nariadenie o bezpečnosti cestnej premávky? Prečo by sme to robili? Bolo by to absurdné a nepochopiteľné. Ak by mali byť samostatne zárobkovo činné osoby znova vylúčené z tejto smernice, potom okrem 56 hodín času jazdy by mohli stráviť 28 hodín nakladaním a vykladaním. Výsledkom by bolo, že by sa stali hrozbou na cestách. Rozhodne by som nechcela stretnúť takýchto vodičov na európskych cestách.
<P>
Ako môžeme náhle začať propagovať deformáciu hospodárskej súťaže na úkor nášho spoločného zdravia? Ako by sme to mohli vysvetliť našim občanom? Preto vás naliehavo žiadam, aby ste zamietli návrh Komisie.
<SPEAKER ID="038" NAME="Dieter-Lebrecht Koch" AFFILIATION="PPE">
(DE) Vážená pani predsedajúca, rovnako ako som to robil mnoho rokov, aj dnes pracujem na zlepšení bezpečnosti cestnej premávky a pracovných podmienok profesionálnych vodičov a na zlepšení ich profesionálneho imidžu.
<P>
Je zrejmé, že to, o čom dnes diskutujeme, nie sú ustanovenia o čase jazdy a odpočinku, ktoré majú vplyv na bezpečnosť cestnej premávky a sú platné pre všetkých profesionálnych vodičov, či už sú zamestnaní, alebo samostatne zárobkovo činní, ale diskutujeme o regulácii pracovného času. Ide v prvom rade o reguláciu na ochranu zamestnancov - inými slovami, je výlučne určená na sociálnu ochranu vodičov a neslúži žiadnym spôsobom bezpečnosti cestnej premávky. Nie je potrebné chrániť samostatne zárobkovo činné osoby pred nimi samými. Ako by sme kontrolovali čas, ktorý strávili prácou samostatne zárobkovo činní vodiči ťažkých nákladných vozidiel a autobusov, bez obrovského množstva byrokracie a na základe čoho by sme to vlastne kontrolovali?
<P>
Takéto obmedzenie povoleného pracovného času samostatne zárobkovo činných profesionálnych vodičov - a možno v budúcnosti aj pracovného času samostatne zárobkovo činných obchodníkov, architektov alebo poslancov - by vyslalo nesprávny signál. Namiesto toho by členské štáty mali pracovať na boji s problémom zdanlivo samostatne zárobkovo činných osôb medzi vodičmi. Som za návrh predložený Európskou komisiou a pani Bauerovou.
<SPEAKER ID="039" NAME="John Bufton" AFFILIATION="EFD">
Vážená pani predsedajúca, rozšírenie pôsobnosti smernice o pracovnej dobe na samostatne zárobkovo činných ľudí je nezmyselné. Je navrhnutá na ochranu práv zamestnancov, a preto nemá žiadne miesto v rámci samostatnej zárobkovej činnosti. Je tiež nevymáhateľná bez porušovania slobôd občanov uskutočňovaním kontrol v ich domácnostiach.
<P>
Toto nie je otázka bezpečnosti cestnej premávky. Nariadenie (ES) č. 561/2006 sa už vzťahuje na čas jazdy a je platné pre veľké spoločnosti, malé podniky a samostatne zárobkovo činné osoby. Aj naďalej je na prácu potrebná licencia prevádzkovateľa dopravy, ak ste samostatne zárobkovo činná osoba, a preto by ste boli zaregistrovaný držiteľ takejto licencie. Čokoľvek, čo môže ohroziť licenciu, by preto ohrozilo celé živobytie držiteľa licencie. So zreteľom na to je bezpečné predpokladať, že existuje oprávnený dôvod pre samostatne zárobkovo činných vodičov, aby boli ešte úzkostlivejší ako veľké firmy. Všetko, čo priamo súvisí so službou, by sa považovalo za súčasť pracovnej doby, napríklad príprava podkladov, údržba a všeobecná administratíva. Vo veľkých firmách sú na to zamestnaní ľudia, preto čas potrebný na administratívu nemá vplyv na čas jazdy. Samostatne zárobkovo činné osoby, ktoré spracovávajú svoju vlastnú administratívu, by zistili, že za podmienok smernice im zostáva málo času na samotnú jazdu.
<P>
Mimochodom, domnievam sa, že Komisia tiež navrhla uvoľnenie obmedzení na nočnú prácu zavedením dvojhodinovej kvalifikačnej lehoty pred začiatkom platnosti nočných obmedzení. Málokedy s Komisiou súhlasím, ale toto by tiež bol vítaný pozmeňujúci a doplňujúci návrh. Plne podporujem pani spravodajkyňu Bauerovú.
<SPEAKER ID="040" NAME="Jutta Steinruck" AFFILIATION="S&amp;D">
(DE) Vážená pani predsedajúca, dámy a páni, chcela by som sa znova obrátiť na konzervatívcov a liberálov a povedať im, že nemôžeme nadradiť záujmy samostatne zárobkovo činných osôb nad bezpečnosť Európanov.
<P>
Sloboda podnikania je bezpochyby veľmi dobrá vec, ale bezpečnosť našich detí a všetkých na cestách je dôležitejšia - a to je podľa mňa zodpovedný spôsob, ako by mala Európa konať. Zajtrajšie hlasovanie je príležitosť ukázať, že nie ste za sociálny damping.
<P>
Táto rozprava v posledných mesiacoch tiež ukázala, že rozprava o zdanlivo samostatnej zárobkovej činnosti v Európe sa už mala uskutočniť dávno. Čoraz viac štandardných pracovnoprávnych vzťahov je vytláčaných zdanlivo samostatne zárobkovou činnosťou, a preto naliehavo potrebujeme túto situáciu analyzovať a navrhnúť, čo s tým môžeme robiť. Ako dnes celkom jasne uviedol pán komisár, už sme v tejto otázke mali veľa vyhlásení o úmysloch. Je čas konečne konať.
<SPEAKER ID="041" NAME="Andrzej Grzyb" AFFILIATION="PPE">
(PL) Chcel by som sa opýtať: ako môžeme stimulovať podnikanie v čase krízy? Ako môžeme stimulovať zvýšenie počtu malých a stredných podnikov? Ako môžeme napríklad stimulovať hospodársku činnosť, ak sa toto miesto - Európsky parlament - stane miestom, kde budeme prinášať nové právne predpisy, ktoré obmedzujú podnikanie? Koniec koncov, ak chcú ľudia sami začať podnikať, a to vrátane podnikania v oblasti cestnej dopravy, mali by mať právo to urobiť. Nesmieme ich na jednej strane považovať za podnikateľov a na druhej hovoriť, že musia dodržiavať kritériá navrhnuté pre zamestnancov. Mohli by sme urobiť to isté ľuďom, ktorí majú so svojou rodinou vlastnú reštauráciu, alebo ľuďom, ktorí majú obchod. Nesmieme si tieto dve veci mýliť.
<P>
Existuje určitý nadbytok právnych predpisov a Európsky parlament k tomu tiež prispieva. Viem, že v Poľsku sme mali najlepšie nariadenia o hospodárskej činnosti na začiatku deväťdesiatych rokov minulého storočia. Teraz sme zvýšili počet týchto regulačných záťaží a výsledkom je to, že narážame na kritiku. Od koho? Zo strany ľudí, ktorí podnikajú.
<P>
Podporujem to, čo hovorí pani Bauerová, hoci nejdem, samozrejme, zachádzať do otázok, ktoré sa vynorili, keď sa o tomto kompromise rokovalo.
<SPEAKER ID="042" NAME="Diane Dodds" AFFILIATION="NI">
Vážená pani predsedajúca, v čase hospodárskych ťažkostí tento Parlament vzbudil veľkú dôveryhodnosť podporovaním podnikania a konkurencieschopnosti, ale súčasne začíname obmedzovať právo pracovať samostatne zárobkovo činných vodičov nákladných vozidiel. Musím povedať, že dnešné tvrdenia v tomto Parlamente, že v tomto prípade ide o zdravie a bezpečnosť, odmietam ako absolútne klamlivé. Všetkých nás znepokojuje zdravie a bezpečnosť a nechcem vidieť žiadne ďalšie nehody na našich cestách.
<P>
Zastupujem Severné Írsko. Je priamo na okraji Európy. Odvetvie cestnej dopravy je nesmierne dôležité pre hospodárstvo a zahrnutie samostatne zárobkovo činných vodičov do smernice bude mať iba negatívny vplyv na konkurencieschopnosť. Je to odvetvie, ktoré je vysoko regulované prostredníctvom pravidiel o tachografoch, a finančné dôsledky ďalšej byrokracie by boli ničivé. Bolo by to tiež nesmierne škodlivé pre ľudí, ktorí chcú začať pracovať ako nezávislí vodiči.
<SPEAKER ID="043" NAME="Karin Kadenbach" AFFILIATION="S&amp;D">
(DE) Vážená pani predsedajúca, pán komisár, spravodajkyňa pani Bauerová dokázala nepochopenie demokracie tým, že naďalej pokračovala v rokovaní - bez mandátu - proti rozhodnutiu príslušného výboru. Ak Európsky parlament myslí vytváranie rastu a bohatstva vážne, potom my poslanci musíme zamietnuť návrh Komisie.
<P>
Samostatne zárobkovo činní vodiči nesmú byť vynechaní zo smernice o pracovnej dobe. Bol by to krok späť, pretože pre samostatne zárobkovo činných vodičov autobusov a nákladných vozidiel na dlhé trasy musia platiť rovnaké pravidlá ako pre zamestnancov spoločností. Nemôže byť naším cieľom, aby čoraz menej ľudí pracovalo čoraz viac - a vo všeobecnosti za čoraz menej peňazí. Nemôže byť naším cieľom nechať vodičov autobusov a nákladných vozidiel na dlhé trasy ohrozovať svoje zdravie a aj bezpečnosť ostatných používateľov ciest.
<SPEAKER ID="044" NAME="Paul Rübig" AFFILIATION="PPE">
(DE) Vážená pani predsedajúca, myslím si, že malé a stredné európske podniky sú v tomto čase mimoriadne dôležité, pretože skutočnosť je taká, že cestu z dlhovej krízy nájdeme iba vtedy, ak budeme viac pracovať. Je celkom zbytočné zaťažovať samostatne zárobkovo činné osoby ďalšou byrokraciou a ďalším papierovaním. Jednoducho, ak chceme byť schopní zaručiť sociálne zabezpečenie v Európe, potom je veľmi dôležité, aby sme zvýšili produktivitu a konkurencieschopnosť. Z toho vyplýva, že časy jazdy a oddychu v súčasnosti zaručené tachografmi sú celkom dostatočné. Požiadal by som tých poslancov, ktorí presadzujú, aby sa smernica vzťahovala na všetkých, aby ju uplatnili sami na seba a nechali si do svojich vlastných automobilov nainštalovať tachograf - a potom automobily nepoužili vo štvrtok večer, keď pôjdu domov po 15 hodinách práce tu v Parlamente.
<P>
Zaručenie bezpečnosti je dôležité, ale na druhej strane musíme tiež chrániť samostatne zárobkovo činné osoby.
<SPEAKER ID="045" NAME="Siim Kallas">
podpredseda Komisie. - Vážená pani predsedajúca, ďakujem veľmi pekne za túto rozpravu. S veľkým záujmom som počúval všetky príspevky. Je veľmi lákavé ísť do detailov a viesť rozpravu o podrobnostiach tejto diskusie, ale chcel by som iba povedať, že aj naďalej potvrdzujem stanovisko Komisie, ktoré je vytvorené na základe faktov. Nemáme k dispozícii štúdie o tom, že samostatne zárobkovo činní vodiči pravidelne pracujú 90 hodín týždenne, ktoré tu boli spomenuté, a myslíme si, že nariadenie o čase jazdy, ktoré by sme chceli presadiť, harmonizuje postupy medzi členskými štátmi a splní úlohu zaručenia a zlepšenia bezpečnosti cestnej premávky.
<P>
Bezpečnosť cestnej premávky sa veľmi výrazne zlepšila vďaka používaniu smernice o čase jazdy. Nemáme informácie, že by vodiči boli častejšie chorí, a prečo si niekedy myslíme, že malé a stredné podniky sa správajú nezodpovedne, že im nezáleží na bezpečnosti cestnej premávky ani na ich vlastnom zdraví, takže musia byť viac regulované ako ostatní?
<P>
Komisia nemôže podporiť právne predpisy, ktoré obmedzujú slobodu podnikateľov v odvetví cestnej dopravy, a organizovať ich pracovnú dobu, kým v iných odvetviach sa na podnikateľov nevzťahujú podobné obmedzenia pracovného času. Ak však hlasovanie v tomto Parlamente potvrdí zamietnutie návrhu Komisie, Komisia potom prehodnotí všetky možnosti vrátane stiahnutia návrhu a ak Parlament rozhodne, že v tejto smernici majú byť zahrnutí aj samostatne zárobkovo činní vodiči, budeme presadzovať vašu vôľu. Okamžite sa budeme členských štátov pýtať, ako uplatňujú pravidlá týkajúce sa pracovnej doby na samostatne zárobkovo činných vodičov a ako monitorujú ich dodržiavanie.
<SPEAKER ID="046" NAME="Edit Bauer">
spravodajkyňa. - (HU) V krátkosti by som sa chcela vyjadriť k piatim otázkam. Rokovací poriadok. Pozorne som si preštudovala rokovací poriadok a pokiaľ mi je známe, poslanci Európskeho parlamentu majú plné právo vykonávať svoj mandát, a preto môžu konzultovať s kýmkoľvek chcú. Podľa rokovacieho poriadku parlamentný výbor nevyžaduje, aby poslanci Európskeho parlamentu vyjadrovali stanovisko výboru. Záväzné je stanovisko plenárneho zasadnutia. To presne hovorí rokovací poriadok. Ani ja nespochybňujem, na základe čoho Skupina progresívnej aliancie socialistov a demokratov v Európskom parlamente predložila svoj návrh pozmeňujúceho a doplňujúceho návrhu ani to, s kým ho konzultovala.
<P>
Zhodne s tieňovými spravodajcami som tiež mala neformálne diskusie so zástupcami Komisie a Rady, keď som si myslela, že je to dôležité. Súhlasím, že problém falošne samostatne zárobkovo činných podnikateľov je naozajstný európsky problém, a zahrnuli sme ho do návrhu v spolupráci s kolegami poslancami, ktorí považujú vylúčenie samostatne zárobkovo činných podnikateľov za dôležité. Tento problém je potrebné riešiť, ale nie je to problém špecifický pre konkrétne odvetvie.
<P>
Existuje mylná predstava, ktorá tu bola opakovane uvádzaná, konkrétne, že dodržiavanie tohto právneho predpisu možno monitorovať na medzinárodnej úrovni. Tento právny predpis si vyžaduje monitorovanie na vnútroštátnej úrovni. Dovoľte mi dodať, že pri úrovni 4 % by kontrola bola drahšia ako sťahovanie Európskeho parlamentu z Bruselu do Štrasburgu. Chcela by som kolegov poslancov požiadať, aby to tiež vzali do úvahy. Ak tento návrh zamietneme, chcela by som tiež kolegom poslancom povedať, že vytvárame výhodu pre dopravcov z tretích krajín. Chcela by som požiadať kolegov poslancov, aby mali na pamäti, že toto je návrh, ktorý schválila Komisia. Zamietnutie návrhu Komisie, t. j. Európskej komisie, ho zmení na bezpredmetný, drahý a taký, ktorý nemožno uplatňovať.
<SPEAKER ID="047" NAME="Predsedajúca">
Rozprava sa skončila.
<P>
Hlasovanie sa uskutoční v stredu 16. júna 2010.
<P>
Písomné vyhlásenia (článok 149)
<SPEAKER ID="048" NAME="Vilija Blinkevičiūt " LANGUAGE="LT">
Schvaľujem stanovisko prijaté Výborom pre zamestnanosť a sociálne veci týkajúce sa zamietnutia návrhu Komisie a súhlasím, že spoločne s Parlamentom musí Komisia podniknúť kroky na predloženie nového, vylepšeného návrhu Komisie v budúcnosti. Chcela by som zdôrazniť, že návrh Komisie vyňať samostatne zárobkovo činných vodičov z rozsahu pôsobnosti smernice by predstavoval vážny krok späť v sociálnej politike EÚ a v oblasti dopravy. Rada by som upozornila na skutočnosť, že "falošne" samostatne zárobkovo činní vodiči oslabujú celkový trh práce a že hlavným problémom je, že v praxi je ťažké dokázať "falošnú" samostatnú zárobkovú činnosť. Ak nedokážeme podniknúť konkrétne kroky a zákonné opatrenia, potom sa falošne samostatná zárobková činnosť vodičov stane jedným z najväčších problémov trhu práce a nedokážeme sa vyhnúť nespravodlivej hospodárskej súťaži. Ak chceme zlepšiť pracovné podmienky všetkých vodičov a zaručiť ich sociálne práva a záruky a zlepšiť bezpečnosť cestnej premávky a ak sa chceme vyhnúť nespravodlivej hospodárskej súťaži na európskom trhu cestnej dopravy, nemôžeme prijať návrh Komisie v takej podobe, akú má dnes.
<SPEAKER ID="049" NAME="Pascale Gruny  " LANGUAGE="FR">
Smernica, o ktorej dnes diskutujeme, je výsledkom veľmi zdĺhavých rokovaní v Európskom parlamente počas dvoch volebných období. Toto je veľmi citlivá otázka, pretože súvisí s naším zamestnaním dnes aj v budúcnosti. Je to záležitosť bezpečnosti cestnej premávky a spravodlivej hospodárskej súťaže medzi spoločnosťami v členských štátoch. V rámci našej Únie by som sociálny damping neprijala.
<P>
Mohol by nezávislý vodič pracovať 14 hodín denne a 84 hodín za týždeň a nebyť nebezpečenstvom na cestách? V porovnaní s vodičom zamestnaným v spoločnosti je to nespravodlivá hospodárska súťaž. To tiež vedie niektoré spoločnosti, aby svojim zamestnancom navrhli, aby sa z nich stali samostatne zárobkovo činné osoby. Musíme chrániť našich spoluobčanov a naše spoločnosti.
<P>
Preto žiadam Európsku komisiu, aby stiahla svoj návrh, a ak nie, vyzývam poslancov Európskeho parlamentu, aby počas zajtrajšieho hlasovania v pléne hlasovali za zachovanie samostatne zárobkovo činných osôb v rámci pôsobnosti právnych predpisov v oblasti pracovnej doby.
<SPEAKER ID="999" NAME="Sirpa Pietikäinen  " LANGUAGE="FI">
V niektorých krajinách EÚ existuje oprávnená obava zo strany odborových hnutí z predstieranej samostatnej zárobkovej činnosti v súvislosti so smernicou o pracovnej dobe a samostatne zárobkovo činnými vodičmi. Outsourcing a v dôsledku toho zamestnávatelia, ktorí sa vyhýbajú svojim povinnostiam, sú rastúcim problémom. Navrhnutý spôsob riešenia tohto problému, to znamená, aby samostatne zárobkovo činní vodiči boli zahrnutí do tejto smernice, je však nesprávny. Správnym spôsobom riešenia problémov súvisiacich s predstieranou samostatnou zárobkovou činnosťou by bolo dohodnúť definíciu samostatnej zárobkovej činnosti medzi organizáciami zamestnancov a zamestnávateľov na úrovni EÚ. V súčasnosti musia trpieť nevinní.
<P>
V súvislosti s týmto problémom by sme mali postupovať v súlade s kompromisom, ktorý, okrem iných, vytvárala pani Wortmannová-Koolová, podpredsedníčka stredopravého Poslaneckého klubu Európskej ľudovej strany (kresťanských demokratov). Podľa tohto kompromisu nezávislí vodiči zostanú mimo rozsahu pôsobnosti smernice, ale ak si to členské štáty želajú, môžu uplatniť nariadenie o plnom pracovnom čase na nezávislých vodičov vo vlastnej krajine. Návrh by pravdepodobne znamenal, že Parlament a Rada by dosiahli dohodu o smernici v prvom čítaní.
<P>
Je škoda, že Parlament nepripúšťa žiadne príležitosti na kompromis. Zatiaľ čo by sme sa mali viac zameriavať na zlepšenie štatútu podnikateľov, namiesto toho existuje možnosť, že pracovný čas skutočných podnikateľov bude obmedzený. Je to znepokojujúce, pretože príležitosti pre malých podnikateľov zarobiť si na živobytie všeobecne závisia iba od množstva vynaloženej práce.
