<CHAPTER ID="004">
Zelená kniha o reforme spoločnej rybárskej politiky (rozprava) 
<SPEAKER ID="009" NAME="Predsedajúci">
Ďalším bodom programu je správa pani Marie do Céu Patrãovej Nevesovej v mene Výboru pre rybné hospodárstvo o zelenej knihe o reforme spoločnej politiky v oblasti rybného hospodárstva -.
<SPEAKER ID="010" NAME="Maria do Céu Patrão Neves" LANGUAGE="PT">
Dovoľte mi venovať pár slov skupine 50 rybárov, ktorí by práve v tejto chvíli mali vchádzať do Parlamentu a ktorí sa sem prišli pozrieť na túto rozpravu a hlasovanie o správe.
<P>
Myslím si, že môžem hovoriť za všetkých kolegov z Výboru pre rybné hospodárstvo, ktorí na tejto správe intenzívne pracovali, keď poviem, že som veľmi šťastná, že nadišiel tento deň, keď sa má správa predložiť Parlamentu a má sa o nej hlasovať. Prečo? Pretože spoločná politika rybného hospodárstva je jednou z najvýznamnejších politík Európskej únie. Mala pomerne ťažký začiatok. Oficiálne bola spustená v 80. rokoch 20. storočia a svojou prvou reformou prešla v roku 2002. Dnes sme si vedomí niektorých hlavných problémov, ktoré sme vtedy objavili (mám na mysli nadmernú kapacitu, nadmerný rybolov a nadmerné investície, ktoré, zdá sa, neboli rovnaké v celej EÚ), pretože tieto problémy sú do značnej miery stále aktuálne aj v súčasnosti.
<P>
To je východisko reformy, ktorá musí byť rozsiahla a intenzívna a ktorú tento priemysel dlho očakával.
<P>
Akým smerom by sa podľa obsahu našej správy mala táto reforma uberať? Po prvé, pokiaľ ide o základné zásady, musí existovať rovnováha medzi ekologickými, sociálnymi a hospodárskymi aspektmi. Ekologické aspekty sú potrebné na zaručenie ochrany populácie rýb, sociálne aspekty na zaručenie rozvoja a dôstojnosti rybárskeho povolania a hospodárske aspekty na zaručenie toho, že tento priemysel môže vytvárať príjem. Bez týchto troch aspektov nebudeme mať v Európskej únii žiadne rybné hospodárstvo, alebo prinajmenšom žiadne také, ktoré by bolo trvalo udržateľné a schopné rozvíjať sa, o čo nám vlastne všetkým ide.
<P>
Ako by sa mali tieto všeobecné zásady zamerané na obmedzenie rybolovu, zvýšenie zisku a lepšiu ochranu populácie rýb uplatňovať? Správa zdôrazňuje niektoré základné aspekty, ako sú: investície do decentralizácie; podpora lepšieho postavenia rybárov a celého rybného hospodárstva s cieľom udeliť im rozhodovacie právomoci; rozsiahlejšie zapojenie rybárov do riadenia rybolovu, ktoré zároveň umožní politiku zodpovednosti a dodržiavania pravidiel; potreba rozlišovať medzi flotilami remeselného rybolovu a priemyselnými flotilami pomocou špecifických nariadení pre každý druh flotíl; potreba odhadnúť modely riadenia, ktoré sú lepšie prispôsobené rôznym oblastiam rybolovu a rôznym druhom rybného hospodárstva; dôležitosť posilnenia trhu prostredníctvom rybolovu zameraného na výrobky s pridanou hodnotou a zvyšovanie prvých predajných cien; spojenie dotácií s osvedčenými postupmi; nariadenie týkajúce sa modernizácie flotíl z hľadiska bezpečnosti a hygieny; energický rozvoj akvakultúry, ktorá je v rámci Európskej únie ekologicky trvalo udržateľná, a rozvoj ďalších odvetví, ktoré sú zapojené do lovu alebo spracovania rýb. Nemali by sme zabúdať upozorňovať ani na rastúcu úlohu žien v rybnom hospodárstve a potrebu vyžadovať, aby produkty rybolovu z tretích krajín, ktoré sa dovážajú do EÚ, podliehali rovnakým požiadavkám, akým podliehajú produkty našich výrobcov. To znamená certifikáciu, označovanie, sledovateľnosť a napokon začlenenie rybného hospodárstva do európskej námornej politiky v rámci širšieho kontextu zväčšovania jeho kapacity.
<P>
Na záver mi dovoľte povedať, že dokument, ktorý tu dnes predkladáme, je výsledkom spoločného úsilia všetkých členov Výboru pre rybné hospodárstvo, a to najmä tieňových spravodajcov, s ktorými sme veľmi intenzívne spolupracovali. Rovnako sme spolupracovali aj s Komisiou, so sekretariátom Európskeho parlamentu, s poradcom Poslaneckého klubu Európskej ľudovej strany (kresťanských demokratov) a ďalšími poradcami iných politických skupín a, samozrejme, s mojím úradom a asistentom pre oblasť rybného hospodárstva. Práca, ktorú tu dnes predkladáme, predstavuje skutočne spoločné úsilie a dúfame, že bude aj prijatá.
<SPEAKER ID="011" NAME="Juan Carlos Martín Fragueiro" LANGUAGE="ES">
Vážený pán predsedajúci, aj predsedníctvo víta túto rozpravu v Európskom parlamente, keďže významným spôsobom prispieva k rozsiahlemu konzultačnému postupu súvisiacemu so zelenou knihou. Komisia by preto mala pri príprave svojich legislatívnych návrhov seriózne zvážiť príspevky Európskeho parlamentu.
<P>
Aj Rada starostlivo preskúma všetky stanoviská Parlamentu, aby mu umožnila následne preskúmať a prijať legislatívne návrhy v súlade s riadnym legislatívnym postupom.
<P>
Zelená kniha z apríla 2009 sa zameriava na rôzne štrukturálne problémy v rámci spoločnej politiky rybného hospodárstva, ako sú: nadmerná kapacita, nedostatok konkrétnych cieľov, prijímanie krátkodobých rozhodnutí, nedostatok zodpovednosti v odvetví a vo všeobecnosti nedostatočné dodržiavanie pravidiel.
<P>
Zelená kniha zároveň stanovila možné spôsoby boja proti týmto štrukturálnym problémom a zamerala sa na dôležité otázky, ako sú napríklad diferencované režimy pre priemyselné flotily a pobrežné flotily remeselného rybolovu, odpad z výlovu, relatívna stabilita, prevoditeľné práva jednotlivcov, väčšie zameranie sa na trhy, začlenenie spoločnej politiky rybného hospodárstva do širšieho kontextu námornej politiky, verejné financovanie a vonkajší rozmer SRP (spoločnej rybárskej politiky).
<P>
Členské štáty, jednotlivo aj spoločne v rámci Rady, podrobne skúmajú všetky aspekty príslušných otázok. Prvá konzultačná fáza sa skončila v decembri 2009. Komisia doteraz prijala 1 700 návrhov a uskutočnila viac ako 125 stretnutí a seminárov.
<P>
V druhej fáze, ktorá sa začne 1. septembra tohto roku, sa budú analyzovať prednesené príspevky a bude sa diskutovať o hlavných myšlienkach. V januári Komisia zorganizovala semináre o kľúčových prvkoch reformy a o správe rybného hospodárstva založenej na právach. Dokonca aj dnes sa koná seminár o remeselnom rybolove. Posudzovanie vplyvov sa uskutoční v marci. Európsky fond pre rybné hospodárstvo a finančný výhľad do budúcnosti sa budú prejednávať v apríli. V máji bude nasledovať vonkajší rozmer a v júni odpad z výlovu a selektívnosť.
<P>
Predsedníctvo a Komisia spolu organizujú konferenciu, ktorá sa bude konať 2. a 3. mája v La Coruñi. Bude sa zaoberať tromi základnými prvkami reformy, a to správou, riadením populácie rýb a rozlišovaním medzi priemyselným a remeselným rybolovom.
<P>
Ministri sa 4. a 5. mája stretnú v meste Vigo, aby preskúmali výsledky konferencie. Zároveň je možné, že júnové zasadnutie Rady do svojho programu zahrnie neformálnu rozpravu o pracovnom dokumente týkajúcom sa možných zmien.
<P>
Ako som už spomínal, v tretej fáze, ktorá sa začne v druhej polovici roka 2010, Komisia predloží bielu knihu a následne aj štyri legislatívne návrhy: základné nariadenie, novú spoločnú organizáciu trhov, technické opatrenia a nové nariadenie týkajúce sa financovania. Cieľom je, aby SRP s novou reformou nadobudla platnosť 1. januára 2013.
<P>
Rada však v tejto súvislosti musí prijať stanovisko. Oficiálne rozhodnutia prijme iba na základe legislatívnych návrhov, ktoré od Komisie dostane v roku 2011, a urobí to v súlade s pravidlami riadneho legislatívneho postupu.
<SPEAKER ID="012" NAME="Maria Damanaki">
členka Komisie. - Vážený pán predsedajúci, keďže toto je moje prvé vystúpenie vo funkcii komisárky pred poslancami tohto Parlamentu, rada by som sa vám poďakovala za to, že ste mi dali príležitosť vystúpiť v Európskom parlamente. Je mi veľkou cťou, že som tu s vami a diskutujeme o reforme spoločnej politiky rybného hospodárstva, ktorá je kľúčovou záležitosťou pre celé odvetvie. Chcem zablahoželať pani spravodajkyni Nevesovej k usilovnej práci, v rámci ktorej spojila rôzne stanoviská v jednotnom dokumente. Absolútne súhlasím s tým, že potrebujeme radikálnu reformu, by sme napravili štrukturálne zlyhania našej politiky. Ako všetci viete, minulá reforma z roku 2002 nebola dostatočne úspešná.
<P>
Teraz musíme vyriešiť všetky predchádzajúce deficity a dosiahnuť lepšie výsledky z ekologického, sociálneho a hospodárskeho hľadiska. Verejná konzultácia jasne ukázala, že tu existuje široká podpora tejto reformy. Samozrejme, že dnes nebudem môcť reagovať na všetky otázky spomenuté vo vašej správe, o ktorej sa má hlasovať. Mám však na pamäti vaše kompromisné pozmeňujúce a doplňujúce návrhy týkajúce sa trvalej udržateľnosti, nadmernej kapacity, remeselného rybolovu, horizontálnej decentralizácie, postupného odstraňovania odpadu, nových dohôd v oblasti rybolovu a rozmiestnenia v odvetví rybolovu. Som vám veľmi vďačná za váš konštruktívny prístup.
<P>
Chcela by som zdôrazniť dve konkrétne otázky: po prvé, verejné financovanie. Myslím si, že naše dotácie musíme zamerať na dosiahnutie lepších výsledkov tak, že ich nasmerujeme na ciele našej politiky. Napríklad namiesto podporovania výstavby nových plavidiel by sme mali podporiť inováciu selektívnosti a ekologizácie a pomôcť organizáciám výrobcov reagovať na budúce problémy.
<P>
Po druhé, stotožňujem sa s vašimi názormi na sociálny rozmer: chceme rybné hospodárstvo, ktoré vytvára atraktívne a bezpečné pracovné miesta. Už sa teším, ako si dnes počas tejto rozpravy vypočujem vaše návrhy.
<P>
Dovoľte mi zároveň informovať vás o našich ďalších krokoch. Pripravíme súhrnnú správu o minuloročnej konzultácii, ktorá nám pomôže pripraviť návrhy novej politiky. Organizujeme semináre, aby sme prediskutovali konkrétne témy so zainteresovanými stranami, inštitúciami a členskými štátmi. Spolu so španielskym predsedníctvom usporiadame v máji rozsiahlu konferenciu o SRP.
<P>
Viem, a už sa to tu spomínalo, že práve v tejto chvíli prebieha v Komisii odborný seminár s účastníkmi z celej Európy. Je mi ľúto, že sa ho nemôžete zúčastniť. Tento seminár bol pripravený už dávno. Ak to bude možné, pokúsim sa zabezpečiť, aby sa v budúcnosti schôdze neprekrývali.
<P>
Na tomto základe začneme koncom roka 2010 vypracovávať návrhy, ktoré by mala Komisia prijať na jar 2011. Tento rozsiahly konzultačný proces vyvrcholí vo veľmi plodnej diskusii s vami. Vy ako spoloční zákonodarcovia budete potom hrať hlavnú úlohu vo formovaní novej politiky spolu s Radou. Naozaj sa teším na spoluprácu s vami.
<SPEAKER ID="013" NAME="Antonello Antinoro" LANGUAGE="IT">
Vážený pán predsedajúci, dámy a páni, som Rade vďačný za jej pripomienky. Zároveň by som rád poďakoval novej pani komisárke, ktorá dnes v tomto Parlamente vystupuje po prvýkrát, a zaželal veľa šťastia pri práci, ktorú sa chystáme zrealizovať.
<P>
Myslím si, že to, čo vykonávame, je dôležité, a dúfam, že táto zelená kniha, o ktorej sme dnes začali diskutovať a o ktorej budeme neskôr hlasovať, neskončí tak, ako to bolo v roku 2002.
<P>
Dnes sa však Európsky parlament nachádza v inej pozícii. Máme riadny legislatívny postup a Lisabonskú zmluvu, a preto si myslím, že my všetci ich musíme využiť, aby sme splnili ciele.
<P>
Kľúčové body charakterizovala naša spravodajkyňa pani Patrãová Nevesová, ktorej náš Poslanecký klub Európskej ľudovej strany (kresťanských demokratov) ďakuje za prácu, ktorú vykonala, za zhrnutie, ktoré dokázala predstaviť, a za všetko, čo dokázala načrtnúť.
<P>
Chcel som sa len ujať slova a využiť túto príležitosť, aby som otvoril tému rybného hospodárstva, ale chcel by som vo svojich úvahách zájsť ďalej, ako siaha obyčajná zelená kniha - a biela kniha, ktorá bola ohlásená na jún -, a vyjadriť sa k potrebám, ktoré existujú, pokiaľ ide o európske moria, a to najmä o Stredozemné more.
<P>
Dnes si musíme stanoviť pravidlá, ktoré nášmu hospodárstvu a našim rybárom stanovujeme už niekoľko rokov. Pobrežné štáty, dokonca aj tie, ktoré hraničia s Európou, však zámerne a často, skutočne veľmi často, tieto pravidlá ignorujú a my sa ocitáme v paradoxnej situácii, v ktorej sa toto všetko nariaďuje našim rybárom, zatiaľ čo ostatní si môžu robiť, čo sa im zachce.
<P>
Dnes má Európska komisia inú a silnejšiu úlohu. Má ministra zahraničných vecí a silnejší Parlament. Dúfam, že v rámci zelenej knihy a predtým, ako sa pustíme do bielej knihy, môžeme spolupracovať s tretími krajinami, ktoré nie sú súčasťou Európskej únie, s cieľom navrhnúť spoločné pravidlá, ktoré by zaistili, že tí, ktorí budú týmto pravidlám podliehať, nebudú mať pocit, že ich Únia zrádza alebo ignoruje, a nebudú Úniu považovať za nepriateľa, ale skôr za priateľa.
<SPEAKER ID="014" NAME="Josefa Andrés Barea" LANGUAGE="ES">
Ďakujem vám, pán Martín Fragueiro, vitajte, a ďakujem aj vám, pani Damanakiová.
<P>
Aj ja tu v súvislosti s témou rybného hospodárstva vystupujem prvýkrát. V tejto oblasti skutočne čelíme významnej úlohe. Sme povinní a máme zodpovednosť stanoviť usmernenia, ktoré zaručia trvalú udržateľnosť morí, rybného hospodárstva a, stručne povedané, samotnej planéty.
<P>
Zároveň hovoríme o dôležitom prvku výroby v našich krajinách, na našich pobrežiach, v našich regiónoch - o hospodárskom a kultúrnom prvku, ktorý zahŕňa veľa hodnôt - a, ako ste celkom správne poznamenali, pani Damanakiová, sú tu problémy s reformou z roku 2002.
<P>
Musíme prehodnotiť zásadu relatívnej stability a hľadať nové prístupy k riadeniu, ktoré sú pružnejšie a prispôsobiteľnejšie, pretože máme problémy s celkovým prípustným výlovom a kvótami. Problémy spôsobuje veľmi dobre známa problematika odpadu, ktorý v záujme našich rybárov alebo v záujme našej planéty nemôžeme povoliť.
<P>
Budúca reforma SRP musí zaistiť systém trvalo udržateľného rybolovu. Zároveň podporujeme nový systém riadenia založený na rybolovnom úsilí. Musíme byť otvorenejší, musíme o veciach premýšľať a musíme sa pokúsiť urobiť riadenie pružnejším.
<P>
Potrebujeme zaistiť rozsiahle zavedenie environmentálnych kritérií a rozlišovať medzi pobrežným rybolovom a hlbokomorským rybolovom. Je to dôležité a je to niečo, čo chce celé odvetvie. Musíme znížiť nadmernú kapacitu niektorých flotíl. Zároveň musíme dokončiť spoločnú organizáciu trhu a nájsť spôsob, ako stabilizovať trh a ako to zosúladiť s dovozom rýb z tretích krajín.
<P>
Boj proti nezákonnému rybolovu, ktorý je kritizovaný a ktorý je dodnes neúčinný, potrebuje dodatočné zdroje, harmonizované sankcie a medzinárodné dohody založené na zásadách práva, zásadách ľudských práv a zásadách dodržiavania dohôd.
<P>
Finančný rámec, ktorý podľa vašich slov musí prinášať lepšie výsledky, musí prinášať lepšie výsledky ako súčasná politika.
<P>
Predovšetkým musíme myslieť na sociálny rozmer: hovoríme o ľuďoch a musíme zaistiť, aby mali úctu, zmysel pre profesionalitu, aby sa im dostávalo profesionálneho uznania a aby dokázali z hospodárskeho hľadiska prežiť.
<P>
Samozrejme, nesmieme zabúdať na zapojenie žien, ktoré predstavujú neviditeľnú stranu sveta rybného hospodárstva. Musíme ich priviesť do popredia a vyvinúť pre ne zvýšené úsilie.
<P>
Reforma politík rybného hospodárstva je viac než len obyčajné vypracovanie právneho predpisu. Znamená to riešiť dôležitú časť reformy zvnútra Európskej únie, ktorá zaručí trvalú udržateľnosť morí, rybárov a časti planéty.
<P>
Problémom teda musíme čeliť odvážne a byť odvážny znamená riešiť politiku bez akéhokoľvek strachu. Musíme zabudnúť na svoje obavy. Musíme situáciu riešiť priamo a zachovať rovnováhu celého stavu, Európskej únie a sveta.
<SPEAKER ID="015" NAME="Carl Haglund" LANGUAGE="SV">
Vážený pán predsedajúci, pre tých z nás, ktorí usilovne pracovali na tejto zelenej knihe a správe, je to mimoriadne dobrý pocit, že tu teraz prebieha toto plenárne zasadnutie. V prvom rade by som sa rád poďakoval pani spravodajkyni, ktorá vykonala vynikajúcu prácu.
<P>
Našu spoločnú politiku rybného hospodárstva treba vylepšiť. Pre Skupinu Aliancie liberálov a demokratov za Európu bolo dôležité, aby sa reforma zakladala na ekosystémovom prístupe. V tomto smere je znenie správy dobré. Zároveň čelíme situácii, keď je potrebné riešiť závažné problémy, ako napríklad odpad z výlovu, obrovskú nadmernú kapacitu, ktorá existuje na niektorých miestach, a okrem toho veľa ďalších vecí. Teší ma preto, že sme sa dokázali zhodnúť na opatreniach zameraných na riešenie najmä týchto vecí. Kto si skutočne myslí, že politika EÚ súvisiaca s odpadom z výlovu je oprávnená? Ja si to určite nemyslím.
<P>
Ďalšou dôležitou otázkou je regionalizácia spoločnej politiky rybného hospodárstva. Keď je situácia na rôznych miestach v Európe taká odlišná, je dôležité, aby sa mohli rozhodnutia prijímať a uplatňovať na regionálnej úrovni. Ďalšou vítanou reformou je zámer zaviesť samostatný prístup pre remeselný pobrežný rybolov. V správe skupiny ALDE sme predložili aj tieto otázky.
<P>
Ako Fína a človeka, ktorý žije pri Baltskom mori, ma zároveň teší vyhlásenie týkajúce sa možnosti prijať opatrenia, ktoré by riešili problém nadmerných populácií tuleňov a kormoránov, pretože práve ten je jednou z najväčších hrozieb rybného hospodárstva v Baltskom mori.
<P>
Na záver by som rád spomenul dohody v oblasti rybolovu s tretími krajinami. V tomto smere je pre našu politiku dôležité, aby išla ruka v ruke s politikou ľudských práv EÚ. Dohoda s Guineou je dobrým príkladom toho, keď Parlament hlasoval proti dohode, a to poukazuje na smer, ktorým by sme sa mali v budúcnosti uberať.
<P>
Som nesmierne rád, že vidím, ako ďaleko táto reforma pokročila. Máme dobrú zelenú knihu a som si istý, že od roku 2013 budeme mať oveľa lepšiu politiku rybného hospodárstva.
<SPEAKER ID="016" NAME="Isabella Lövin" LANGUAGE="SV">
Vážený pán predsedajúci, pani komisárka Damanakiová, dámy a páni, spoločnou rybárskou politikou EÚ a jej ničivými následkami som sa začala zaoberať v roku 2002, keď sa po hlasovaní väčšiny v švédskom parlamente Švédsko rozhodlo zaviesť jednostranný zákaz výlovu tresky na jeden rok, ale Európska komisia mu zabránila v tom, aby tento zákaz uplatnilo.
<P>
Napriek skutočnosti, že Švédsko malo v úmysle odškodniť svojich komerčných rybárov za tento zákaz, napriek skutočnosti, že výskumní pracovníci Medzinárodnej rady pre výskum mora odporúčali úplný zákaz výlovu tresky na niekoľko rokov, a napriek skutočnosti, že populácie rôznych druhov tresky pozdĺž švédskeho pobrežia boli úplne vyhubené alebo zredukované o 70 % až 90 %, zásada spoločnej politiky rybného hospodárstva bola dôležitejšia. Ak niekto loví nadmerne, musí to podľa Komisie robiť aj Švédsko. Inými slovami, využívanie zdrojov bolo pre členské štáty EÚ povinné.
<P>
Posledná reforma politiky rybného hospodárstva bola dokončená v roku 2002 a ukázalo sa, že nedokáže riešiť zložité problémy, ktorým rybné hospodárstvo v tom čase čelilo už desať rokov. Konkrétne išlo o to, že priveľa plavidiel, ktoré sú priveľmi výkonné, súperia o primálo a stále o čoraz menej rýb. Posledné plavidlá, ktoré lovili tuniaka modroplutvého, dotovala EÚ v Stredozemí len prednedávnom, a to v roku 2005. Od roku 2000 do roku 2008 zaplatili daňoví poplatníci EÚ 34 miliónov EUR za postavenie a modernizáciu plavidiel na lov tuniaka v čase, keď bola populácia tuniaka na pokraji vyhynutia. Podobná logika je zjavná v Baltskom mori. V posledných rokoch zaplatila švédska rada pre rybné hospodárstvo 5,4 milióna EUR za zošrotovanie niektorých najväčších rybárskych lodí na lov tuniaka - tých istých lodí, ktoré boli postavené s pomocou finančných prostriedkov EÚ.
<P>
Politika rybného hospodárstva potrebuje radikálnu reformu. Myslíme si, že všetky druhy škodlivých dotácií treba zastaviť. Plavidlá EÚ s bezcolným palivom a dohodami o prístupe, ktoré zabezpečujú daňoví poplatníci, v súčasnosti pripravujú africké moria o životne dôležité zásoby potravy a nečestne súperia s africkými rybármi, pričom zároveň ničia ekosystémy.
<P>
Pred dnešným hlasovaním o správe o zelenej knihe by som chcela vyzvať všetkých kolegov poslancov, aby odstránili aspoň jeden zlý odsek z inak prevažne vynikajúcej správy. Narážam na odsek 121, ktorý uvádza, že vonkajšia politika rybného hospodárstva EÚ by mala brániť záujmy európskeho rybného hospodárstva. Nemyslím si, že by mala EÚ úžitok z toho, keby v roku 2010 viedla takúto politiku.
<SPEAKER ID="017" NAME="Marek Józef Gróbarczyk" LANGUAGE="PL">
Vážený pán predsedajúci, pani Damanakiová, na úvod by som sa chcel úprimne poďakovať pani Patrãovej Nevesovej za úsilie, ktoré vložila do prípravy tejto správy. Na vytvorenie takého koherentného dokumentu je potrebné veľké odhodlanie, ako aj zmysel pre kompromis. Táto správa je však len základom pre vytvorenie budúcej spoločnej politiky rybného hospodárstva, ktorá si vyžaduje dôkladnú obnovu a zásadné zmeny, aby bolo možné zladiť ochranu životného prostredia s rozvojom historického dedičstva rybolovu. Politika musí byť založená na regionalizácii, ktorá bude sama o sebe založená na podmienkach, ktoré prevládajú v rôznych regiónoch. To umožní správne zhodnotenie založené na názoroch z radov predstaviteľov rybného hospodárstva, ako aj na vedeckých názoroch, pričom prijatý kompromis zaistí spravodlivé a rovnocenné riadenie rybolovu.
<P>
Nová politika rybného hospodárstva musí podnietiť rozvoj priemyslu v Európe, ktorý zachvátila kríza, ale zároveň treba venovať pozornosť bezohľadnému priemyselnému rybolovu, ku ktorému dochádza najmä v Baltskom mori, kde zdravé a cenné ryby melú na rybiu múčku, ktorá sa používa na hydinárskych a dobytčích farmách, a výmenou za to sa toxický pangasius z Ďalekého východu dostáva na stoly Európanov. To je úder namierený na udržateľný pobrežný rybolov v Európe, teda na priemyselné odvetvie, ktorému by sa mala venovať mimoriadna pozornosť.
<P>
Zároveň to dokazuje, že je nutné vytvoriť racionálny a spravodlivý systém výlovu, ktorý by nahradil systém kvót, ktorý sa dá ľahko zmanipulovať. To by malo dať rovnakú šancu všetkým rybárom vo všetkých krajinách Európskej únie. Európski konzervatívci a reformisti podporujú túto správu v nádeji, že sa súčasný systém zmení.
<SPEAKER ID="018" NAME="João Ferreira" LANGUAGE="PT">
Vo svojej zelenej knihe sa Komisia snaží zaviesť postupný alebo nie postupný systém Spoločenstva zameraný na prevoditeľné práva na rybolov alebo práva súkromného vlastníctva na prístup k využívaniu verejného vlastníctva, a to populácie rýb.
<P>
Keď sa uskutočňovala posledná reforma, tento návrh bol zamietnutý, ale po desiatich rokoch je Komisia opäť poverená touto úlohou. Tento návrh predpovedá nevyhnutné následky privatizovania populácie rýb: koncentráciu činnosti skupín s väčšou hospodárskou a finančnou silou a rozsiahle zničenie remeselného pobrežného rybolovu. Ukazuje sa, že krajiny, ktoré si vybrali túto cestu, ako napríklad Island, sa chcú teraz stiahnuť, keďže čelia nepriaznivým následkom a zvrátenostiam tohto systému.
<P>
Parlament by mal zaujať jasný postoj tým, že tento návrh zamietne. Mimochodom, toto riešenie nie je žiadnym druhom záruky, že trvalá udržateľnosť populácie rýb bude chránená, keďže obmedzenie a koncentrácia práv medzi hŕstku aktérov nemusí nevyhnutne znamenať zníženie rybolovného úsilia, ale len koncentráciu využívania zdrojov.
<P>
Ochrana trvalej udržateľnosti zdrojov si vyžaduje iné opatrenia, ako je napríklad zabezpečenie spravodlivej návratnosti v rámci odvetvia. To si zase vyžaduje zásah do trhu a vylepšený marketing v odvetví, lepšie zhodnotenie prvých predajných cien, zvýšenie odmeny za prácu rybárov, zníženie počtu sprostredkovateľov a podporu spravodlivého rozdeľovania pridanej hodnoty v celom hodnotovom reťazci tohto odvetvia.
<P>
Realita rybného hospodárstva v EÚ je zložitá a rozmanitá. Za týchto okolností je všeobecne uznávaná dôležitosť miestnej samosprávy v priamom rozpore s inštitucionálnym rámcom, ktorý vytvorila Lisabonská zmluva a ktorý stanovuje, že ochrana morských biologických zdrojov je výhradnou kompetenciou Európskej únie.
<P>
Potrebujeme riadenie, ktoré bude podporené vedeckými poznatkami a ktoré berie do úvahy realitu a špecifické znaky každej krajiny, každej rybárskej oblasti, každej flotily, ako aj samotné zdroje. To znamená zapojiť rybárov do hľadania riešení a ich realizovania. To sa veľmi líši od obyčajného decentralizovaného uplatňovania centrálne definovanej politiky.
<SPEAKER ID="019" NAME="John Bufton">
v mene skupiny EFD. - Vážený pán predsedajúci, chcem požiadať pani komisárku Damanakiovú o citlivý prístup k Británii v rámci prepracovania spoločnej politiky rybného hospodárstva, ktorá sa snaží zahrnúť rekreačný morský rybolov do regulácie a kontroly morského rybolovu.
<P>
Myslel som si, že celý zmysel kvót spočíval v tom, aby sa zabránilo zmenšeniu populácie rýb. Európska politika rybného hospodárstva je v dosahovaní trvalej udržateľnosti taká neúspešná, že 91 % rybného hospodárstva je na ceste k tomu, aby bolo do roku 2015 označených ako oblasti s nadmerným rybolovom.
<P>
Problémom však nie je to, kto vo vodách loví, ale akým spôsobom to robí. Nerozvážne lovenie pomocou vlečných sietí a dlhých rybárskych vlascov so sériou háčikov zbavujú naše moria morského života. Hádzať však späť do mora mŕtve ryby, ktoré už boli ulovené a sú dobré na podávanie na stôl, je určite opakom trvalej udržateľnosti.
<P>
Za udržateľný rybolov však možno považovať rekreačný morský rybolov, ktorému sa v Spojenom kráľovstve venuje asi milión ľudí a ktorý podporuje podnikanie v predpokladanej hodnote asi 2 miliardy EUR, čo sa týka len samotného obchodu na kontinente.
<P>
Odvetvie rekreačného rybolovu zamestnáva v približne 1 300 podnikoch v Anglicku a Walese okolo 19 000 ľudí. Rekreační morskí rybári lovia a vyťahujú z mora len to, čo chcú skonzumovať, pričom malé mladé ryby nechávajú rásť a rozmnožovať sa a to, čo vyslovene nepotrebujú, hodia späť. V niektorých prípadoch najskôr rybu označia, čím prispievajú k programom ochrany.
<P>
Ak si Komisia presadí svoje, budú nútení vyloviť všetko, čo chytia, a počítať svoje kvóty oproti tým národným.
<P>
Rekreačný morský rybolov podporuje ekologicky dôkladnú sebestačnosť, ktorá by, ak by ju v praxi uplatňovalo viac ľudí, znížila dopyt, ktorý v súčasnosti poháňa nerozvážny komerčný rybolov a ohrozuje morský život celých druhov.
<P>
Spoločná politika rybného hospodárstva bola vždy zaujatá proti britskej flotile, ktorej sa v súčasnosti povoľuje uloviť len 7 % kvót na tresku v Lamanšskom prielive a len jednu pätinu kvót v našich vlastných teritoriálnych vodách.
<P>
Možno sa pani komisárka rozhodne podporiť potreby neškodných rekreačných rybárov v Spojenom kráľovstve rovnakým spôsobom ako jej predchodca, ktorý preukázal otvorenú vnímavosť k potrebám rybárov vo svojej krajine, keď sa postavil proti zákazu predaja tuniaka modroplutvého v rámci odvetvia, ktoré jeho krajine, teda Malte, prinesie ročne 100 miliónov EUR.
<P>
SRP už vyhubila väčšinu z toho, čo malo predstavovať obrovské obnoviteľné zdroje. Rekreační morskí rybári sa podieľajú možno na 1 % celkového výlovu, ktorý ostáva. Komisia váha chrániť takmer ohrozené druhy, ale rozhodla sa regulovať rybolov ako hobby. To len ukazuje, kde sú záujmy Komisie.
<SPEAKER ID="020" NAME="Diane Dodds" AFFILIATION="NI">
Vážený pán predsedajúci, pre mňa a mojich voličov v Severnom Írsku je rybné hospodárstvo a 27 rokov spoločnej politiky rybného hospodárstva zhrnutých v odseku 138 tejto správy, ktorý znovu opakuje, že jednou z mála oblastí, v ktorých bola SRP relatívne úspešná, je tá oblasť, ktorá bola pod kontrolou členských štátov.
<P>
Ideálne by pre nás bolo, keby sa SRP zrušila alebo keby od nej Spojené kráľovstvo odstúpilo, čím by sa umožnilo, aby členské štáty opäť prevzali kontrolu nad svojimi vodami.
<P>
Bohužiaľ, nežijeme v takomto ideálnom svete. Reforma SRP bude nevyhnutne viesť k ďalšiemu druhotriednemu riešeniu pre rybárov zo Severného Írska, k riešeniu, ktoré bolo za posledných tridsať rokov poznačené neopodstatneným úpadkom nášho rybného hospodárstva a nezodpovedanými otázkami okolo stavu populácie tých rýb, od ktorých je naše rybné hospodárstvo závislé.
<P>
To absolútne dokázal aj debakel okolo decembrového zasadnutia Rady týkajúceho sa rybného hospodárstva a rozhodnutí o kvótach.
<P>
Keďže tu ide nanajvýš o druhotriedne riešenie, dôrazne podporujem regionalizáciu SRP tak, ako to predniesla pani spravodajkyňa. Podporujem názor, že SRP by sa mala zakladať na troch kľúčových zásadách ekologického, sociálneho a hospodárskeho rozmeru. Čo najúprimnejšie dúfam, že môžeme vytvoriť politiku, ktorá zvráti katastrofálne následky SRP.
<P>
Obávam sa však, že radikálna zmena, ktorú v tomto preskúmaní niektorí sľubujú, bude mať za následok ďalšiu premárnenú príležitosť pre naše rybné hospodárstvo a populáciu našich rýb.
<SPEAKER ID="021" NAME="Carmen Fraga Estévez" AFFILIATION="PPE">
(ES) Vážený pán predsedajúci, v rámci tejto reformy je v stávke všetko. Ak nebudeme odvážni teraz, už nebudeme mať ďalšiu príležitosť vytvoriť skutočnú politiku rybného hospodárstva a budeme čiastočne zodpovední za jej zlyhanie.
<P>
SRP už roky zažíva čoraz oprávnenejšiu kritiku a bolo by skľučujúce, keby sa teraz, keď sa nám ponúka posledná príležitosť, tento Parlament ukázal ako neschopný navrhnúť alternatívy k tomu, čo sme už toľkokrát kritizovali. Ide najmä o očividné zlyhanie systému ochrany a riadenia, ako to dokazuje stav zdrojov a úpadok v odvetví.
<P>
Jednoducho nerozumiem akejkoľvek neochote jasne navrhnúť alternatívy, o ktorých sa v tomto Parlamente diskutovalo v roku 1996. Ide napríklad o prevoditeľné systémy kvót alebo riadenie založené na úsilí, ktoré majú skutočne pozitívne výsledky a ktoré by prinajmenšom mohli pomôcť zachovať viac priemyselných flotíl.
<P>
Správa hovorí, že tu nemôže byť univerzálne riešenie, ale zároveň zatvára dvere pred možnosťou, že by tu mohli byť iné riešenia. Nechápem tento rozpor a nechápem ani to, prečo, ak niekto nechce použiť nejaký nástroj, riešením musí byť zakázať ho pre každého.
<P>
To nie je ochrana najslabších. Je to strach na strane niektorých odvetví, ktoré vidia riešenia len v neustálych dotáciách.
<P>
SRP by mala zaručiť aj konkurencieschopnosť v globalizovanom svete produktov rybolovu. Trh s týmito produktmi bude nepochybne naďalej rásť, ale zdá sa, že bude rásť bez nás.
<P>
Politiky v rámci Únie by mali byť koherentné, pričom musíme zaistiť, aby obchodná politika a pravidlá označovania pôvodu, ako napríklad tie, ktoré sa objavili v nových dohodách o hospodárskom partnerstve, nezničili konkurencieschopnosť rybného hospodárstva Spoločenstva bez toho, aby boli niečím iným, než len obyčajnými gestami smerom k tretím krajinám. Inak na to naše odvetvie rybolovu doplatí.
<P>
Pán predsedajúci, konsenzus je dobrá vec, keď má za následok pokrok, ale nie, keď ostávame nehybní tvárou v tvár problémom, pričom máme veľa problémov, ktoré treba riešiť.
<SPEAKER ID="022" NAME="Ulrike Rodust" AFFILIATION="S&amp;D">
(DE) Vážený pán predsedajúci, pani komisárka, dámy a páni, srdečne vítam všetkých rybárov a všetky rybárky v Parlamente. Dnešné hlasovanie predstavuje pre Európsky parlament istý medzník. Po prvýkrát od ratifikácie Lisabonskej zmluvy máme príležitosť vyjadriť svoje názory na reformu spoločnej politiky rybného hospodárstva. V niekoľkých nasledujúcich rokoch sa naša právomoc a naše povinnosti do značnej miery zväčšia. Táto správa je prijateľná a rada by som sa poďakovala pani Patrãovej Nevesovej a pani Andrésovej Bareovej za usilovnú prácu.
<P>
Podarilo sa nám do správy zahrnúť dôležité sociálne a demokratické záujmy. Patrí medzi ne zvláštna podpora remeselného rybolovu. Tí, ktorých sa to týka, teraz budú zapojení do rozhodovacieho procesu. Podporiť treba najmä malé rodinné podniky. Ich prítomnosť v pobrežných regiónoch nielen zaisťuje pracovné miesta, ale zároveň zvyšuje atraktívnosť mnohých týchto regiónov v očiach turistov. Niektoré časti tejto správy treba ešte vylepšiť a s týmto cieľom sme predložili pozmeňujúce a doplňujúce návrhy. My sociálni demokrati chceme vysvetliť, že jedným z hlavných problémov je mimoriadna nadmerná kapacita. Pravda je, že environmentálna udržateľnosť je základným predpokladom pre hospodárske prežitie rybárov. Životné prostredie preto musí dostať prednosť.
<P>
Tretí dôležitý bod sa týka vonkajších aspektov SRP a dohôd o partnerstve s tretími krajinami. Navrhujeme, aby bol odsek 121, ktorý kladie prehnaný dôraz na záujmy európskeho rybného hospodárstva, vypustený. Mimo európskych vôd by sme sa mali správať rovnako, ako to robíme doma. To znamená podporovať trvalú udržateľnosť, ľudské práva a demokraciu po celom svete a zabezpečovať, aby príjmy z dohôd o partnerstve nemizli v pokladniciach skorumpovaných diktatúr.
<P>
Na záver by som chcela uviesť ešte jednu podstatnú vec. Politika európskeho rybného hospodárstva je horúci zemiak, pretože zahŕňa tak mnoho silných národných záujmov. Nebude žiadnym prekvapením, že tieto záujmy viedli v posledných týždňoch k búrlivým diskusiám v rámci skupín. Našťastie sa nám všetkým podarilo dospieť k účinným kompromisom. Pokiaľ však ide o legislatívny proces, musíme sa na túto otázku zamerať viac ako dnes a predložiť nejaké spoločné európske riešenia. Bezvýznamné problémy národnej chamtivosti musíme prenechať Rade.
<SPEAKER ID="023" NAME="Pat the Cope Gallagher" AFFILIATION="ALDE">
Vážený pán predsedajúci, predovšetkým mi dovoľte privítať pani komisárku pri príležitosti jej prvého vystúpenia v Parlamente a zaželať jej všetko dobré počas jej funkčného obdobia. Zároveň mi dovoľte zablahoželať našej kolegyni pani Nevesovej k príprave tejto správy.
<P>
(GA) Nová spoločná politika rybného hospodárstva musí mať jasnejšie a lepšie ciele, ktoré akceptujú ekologické, hospodárske a sociálne zásady. Musí dôjsť k radikálnemu prehodnoteniu a, samozrejme, musia sa zapojiť všetky zainteresované strany.
<P>
Musíme riadiť populáciu rýb trvalo udržateľným spôsobom. Zároveň je však dôležité zabezpečiť európskym rybárom schodný a trvalo udržateľný spôsob života.
<P>
Mám obavy najmä o rybárov loviacich pri pobreží a o rybárov z malých pobrežných ostrovov. Takýto remeselný rybolov je nesmierne dôležitý v okrajových oblastiach, kde neexistuje žiadne alternatívne sociálne zamestnanie. Povzbudilo ma, keď som dnes ráno počul, ako pani komisárka spomínala práve tento druh rybolovu.
<P>
Väčšina lodí, ktoré lovia v týchto oblastiach, meria menej ako 15 metrov, loví také množstvo rýb, ktoré nemá žiadny podstatný vplyv na populáciu rýb, a, samozrejme, mnohé z nich lovia také druhy, na ktoré sa kvóty nevzťahujú. Najdôležitejšie však je, že pre mnohých z týchto ľudí neexistuje žiadny alternatívny zdroj zamestnania. Z toho dôvodu som predložil pozmeňujúci a doplňujúci návrh, ktorý vyzýva Komisiu, aby k týmto odľahlým komunitám pristupovala špeciálne.
<P>
Regionalizácia a zavedenie regionálnych poradných rád boli úspešné, takže regionalizačné riadiace štruktúry by mali priniesť mnoho pozitívnych účinkov vrátane zvýšenej zodpovednosti zainteresovaných strán a ustanovenia novej spoločnej politiky rybného hospodárstva, ktorá bude citlivejšia k miestnym záujmom.
<P>
Vďaka nadobudnutiu platnosti Lisabonskej zmluvy, ku ktorému došlo po minuloročnom referende v našej krajine, má teraz Európsky parlament väčšiu legislatívnu zodpovednosť. Aj toto pani komisárka uznala a na spoluprácu s ňou sa teším.
<P>
Na záver dúfam, že kľúčové ustanovenia tejto správy budú v budúcnosti zahrnuté do významných reforiem.
<SPEAKER ID="026" NAME="Ian Hudghton" AFFILIATION="Verts/ALE">
Vážený pán predsedajúci, naša spravodajkyňa v súvislosti so SRP vyhlásila, že jej pôvodné problémy sú do značnej miery stále aktuálne. Nuž, súhlasím. Dvadsaťsedemročná skúsenosť so SRP v Škótsku je zlou skúsenosťou. Ak sa chceme posunúť k systému riadenia rybného hospodárstva, ktorý funguje, a myslím si, že o to nám všetkým ide, potom musíme byť pripravení prijať radikálne odlišný prístup.
<P>
Príliš centralizovaná a nepružná SRP úplne zlyhala a s tým sa musíme zmieriť. Niečo s tým však musíme urobiť. Naopak, Komisia uznala, že miestne riadenie v rámci zóny dlhej 12 míľ (19 kilometrov) bolo doteraz vo všeobecnosti úspešné. Z toho plynie ponaučenie.
<P>
Predložil som pozmeňujúce a doplňujúce návrhy, pre ktoré hľadám podporu kolegov. V týchto pozmeňujúcich a doplňujúcich návrhoch žiadam delegovanie skutočných právomocí európskym krajinám zaoberajúcim sa rybolovom; podporu spolupráce medzi krajinami zaoberajúcimi sa rybolovom a zainteresovanými stranami na logickom základe prostredníctvom morských oblastí; podporu opatrení udržateľného riadenia prijímaných na vnútroštátnej a miestnej úrovni a zachovanie historických práv a výhod, ktoré vyplynuli zo zásady relatívnej stability.
<P>
Som pevne presvedčený, že tí, ktorí majú z úspešnej ochrany populácie rýb najväčší úžitok, teda naše spoločenstvá a krajiny živiace sa rybolovom, majú najlepšiu pozíciu na to, aby prijali skutočné rozhodnutia o plánoch riadenia a zrealizovali ich vo svojich rybných hospodárstvach, spolupracujúc na regionálnom základe. SRP nielen zhoršila stav rybného hospodárstva a populácie rýb, ale vlastne zásadným spôsobom prispela k zhoršeniu verejnej mienky o EÚ ako celku - a aj toto je v stávke. Ak túto reformu SRP nenapravíme...
<P>
(Predsedajúci prerušil rečníka.)
<SPEAKER ID="027" NAME="Struan Stevenson" AFFILIATION="ECR">
Vážený pán predsedajúci, predovšetkým mi dovoľte zablahoželať pani spravodajkyni Patrãovej Nevesovej k veľmi usilovnej práci, ktorú v rámci tejto správy urobila. Dnes máme príležitosť zmeniť smerovanie politiky, ktorú každý zhodne považuje za deprimujúci neúspech. Ak však chceme uskutočniť takúto radikálnu zmenu, nesmieme opakovať predchádzajúce chyby.
<P>
Už žiadne mikroriadenie z centra, už žiadna regulácia zhora nadol, už žiadny univerzálny prístup k politike. Akákoľvek reforma SRP musí ukončiť debakel s odpadom z výlovu. Musí zainteresované strany zapájať do každodenného riadenia populácie rýb. Musí zaistiť, aby sa kapacity flotíl prispôsobili úrovniam populácie rýb. Trvalú udržateľnosť a ochranu musíme umiestniť do centra nášho programu. Musíme ukončiť nezákonný, neohlásený a neregulovaný rybolov a zabezpečiť dôstojný zdroj obživy pre všetkých, ktorí v tomto odvetví pracujú. Ak sa nám podarí dať skutočný význam základným hodnotám SRP s cieľom zachovať pracovné miesta a populáciu rýb, urobíme skutočný pokrok.
<SPEAKER ID="028" NAME="Anna Rosbach" AFFILIATION="EFD">
(DA) Vážený pán predsedajúci, na reformu našej politiky rybného hospodárstva sa čaká už dlho. Bola by som však rada, keby bola ambicióznejšia, najmä pokiaľ ide o budúcu existenciu životaschopnej populácie rýb v našich moriach. Je pre mňa nesmierne neobvyklé, aby som hovorila, že plne súhlasím so Skupinou zelených/Európskou slobodnou alianciou, ale v tomto prípade musím uznať, že je to tak. Ich pozmeňujúce a doplňujúce návrhy sú skutočne zodpovedné a zároveň nevyhnutné pre budúcnosť nášho rybného hospodárstva.
<P>
Moja otázka pre Radu a Komisiu sa našim dnešným hosťom určite nebude páčiť, ale pre budúcnosť bude mať rozhodujúci význam. Moja otázka znie, ako môžeme v celej EÚ zaviesť zákaz lovu všetkých rýb a mäkkýšov počas ich období rozmnožovania. Každý vie, že vždy, keď ulovíme čo len jednu tresku plnú ikier (inými slovami rybích vajíčok), ulovíme celé budúce generácie tresky. To robí ochranu stabilnej populácie tresky takmer nemožnou, aby som uviedla aspoň jeden príklad k téme.
<P>
Som rada, že nová zelená kniha sa chce v oveľa väčšej miere zamerať na pobrežný rybolov. To bude prínosom nielen pre životné prostredie, ale zároveň to pomôže ochrániť pracovné miesta v oblasti. Dobré je aj to, že zelená kniha pripisuje dôležitosť trvalo udržateľnej akvakultúre, aby nám umožnila vyhnúť sa vyčerpávaniu morí okolo pobreží tretích krajín. Rovnako by sme mali zastaviť rybolov exotických a ohrozených druhov rýb, ktoré sa lovia len preto, lebo suši sa stalo módnym jedlom.
<SPEAKER ID="029" NAME="Andrew Henry William Brons" AFFILIATION="NI">
Vážený pán predsedajúci, naša strana si myslí, že za ochranu populácie rýb by mal niesť zodpovednosť každý členský štát, ktorého rybári by mali výhradný prístup k vodám vlastnej krajiny.
<P>
Uznávame však, že tu máme celoeurópsky a v podstate celosvetový problém s nadmerným rybolovom a trvalo neudržateľnou populáciou rýb.
<P>
Je nutné zmeniť súčasnú politiku, na základe ktorej musia rybári vracať prebytočné ryby a dokonca aj ryby, ktoré nemajú požadovanú veľkosť, späť do mora, aj keď sú už mŕtve alebo hynú v dôsledku poškodenia plávacieho mechúra, ku ktorému dochádza pri príliš rýchlom vylovení na hladinu.
<P>
Na pomoc musí prísť nová technológia. Napríklad môj volič Jeff Stockdale z mesta Hull, ktorý je bývalý rybár, vynašiel revolučnú nádobovú pascu, ktorá podnecuje ryby, aby do nej vplávali v snahe vyhnúť sa prílivovému alebo odlivovému prúdu, ale malým rybám umožňuje uniknúť a väčšie ryby vypúšťa predtým, ako sa pasca vyloví na hladinu, ak by to malo byť nutné na to, aby sa predišlo prekročeniu kvót.
<P>
Odporúčam tento vynález Komisii a rozhodne aj celému svetu na zváženie.
<SPEAKER ID="030" NAME="Alain Cadec" AFFILIATION="PPE">
(FR) Vážený pán predsedajúci, pani komisárka, dámy a páni, na rozdiel od niektorých si myslím, že správa Európskeho parlamentu o zelenej knihe je podstatným, vlastne dokonca hlavným prínosom k rozvoju budúcej spoločnej politiky rybného hospodárstva. Je to komplexná správa, ktorá sa venuje všetkým aspektom tejto politiky, a to najmä ochrane zdrojov, globálnemu prístupu k riadeniu populácie rýb a decentralizovanému riadeniu. To všetko sa mi zdá veľmi dôležité a zároveň veľmi účelné.
<P>
Dnes by som chcel v tomto Parlamente vyjadriť spokojnosť Francúzska s týmto prínosom Parlamentu, na ktorom sme spolupracovali, a ďakujem pani Patrãovej Nevesovej za prácu, ktorú urobila. Táto správa zdôrazňuje potrebu rozšíriť vedecké odborné znalosti v odvetví rybného hospodárstva, aby boli rozhodnutia, ktoré prijímame, nesporné.
<P>
Áno, musíme chrániť zdroje a podporovať udržateľný rybolov, ale dajme si pozor na to, aby sme nestigmatizovali povolanie, ktoré už dávno pochopilo, že jeho prežitie závisí od dodržiavania pravidiel. Áno, musíme sa zmeniť na trhové hospodárstvo. Neznamená to však, že sa musíme vzdať organizovaných prostriedkov regulácie. Vítam najmä kompromisy, ktoré sme dosiahli ako výsledok našich rozpráv vo výbore.
<P>
V skutočnosti sa neobjavila žiadna priama zmienka o prevoditeľných právach jednotlivcov. Tento druh riadenia niektorí považujú za nástroj riadenia, ktorý plní environmentálne, hospodárske a sociálne ciele odvetvia. S týmto názorom sa nestotožňujem. Európsky trh, ktorý si užíva práva na neregulovanú výrobu, dnes nie je žiaduci. Podnietilo by to nekontrolovateľné špekulovanie a koncentráciu práv jednotlivcov.
<P>
Vlastne, aj keď bude určite mimoriadne dôležité zaviesť nové spôsoby riadenia priemyselného rybolovu - v tomto smere súhlasím s kolegyňou pani Fragovou Estévezovou -, som naďalej presvedčený, že príliš široké uplatnenie tohto systému by sa mohlo stať umieračikom pre náš remeselný rybolov, na ktorom nám veľmi záleží.
<P>
Pani Damanakiová, spoliehame sa na vás.
<SPEAKER ID="031" NAME="Kriton Arsenis" AFFILIATION="S&amp;D">
(EL) Vážený pán predsedajúci, pani komisárka, pán Martín Fragueiro, súčasná spoločná politika rybného hospodárstva zlyhala. Väčšina populácií rýb dramaticky klesá. Osemdesiatosem percent populácií rýb sa loví nad rámec maximálneho udržateľného výnosu. Tridsať percent populácií rýb sa nachádza za hranicou bezpečných biologických úrovní, čo znamená, že šanca na ich obnovu je veľmi malá. Typickým príkladom je treska v Severnom mori, ktorá sa loví ešte pred dosiahnutím reprodukčného veku. Diskutovaná reforma je preto absolútne nevyhnutná.
<P>
Ochrana rybárov závisí od ochrany úlovkov. Ak máme zabrániť kolapsu európskeho rybného hospodárstva, musíme znížiť rybolovné úsilie a zredukovať európsku rybársku flotilu. Hnacou silou spoločnej politiky rybného hospodárstva musí byť ekologický prístup sprevádzaný dlhodobým plánovaním, postupmi spoločnej účasti, ako aj uplatňovaním zásady prevencie. Tento dlhodobý prístup k ochrane druhov sa musí uplatňovať vo všetkých našich medzinárodných dohodách v oblasti rybolovu.
<P>
Vyzývam vás, aby ste prijali tieto základné zásady s cieľom vyvinúť decentralizovaný systém so spoločnou účasťou, v rámci ktorého by sa rozhodnutia prijímali na najnižšej možnej úrovni za účasti rybárov a so zreteľom na potreby morských ekosystémov.
<SPEAKER ID="032" NAME="Britta Reimers" AFFILIATION="ALDE">
(DE) Vážený pán predsedajúci, pani komisárka, dámy a páni, toto je iba jeden krok na dlhej ceste k reforme spoločnej politiky rybného hospodárstva. Chcela by som sa poďakovať pani spravodajkyni za túto správu a nášmu koordinátorovi za to, že vykonáva takú efektívnu prácu.
<P>
Som za zásadnú reformu spoločnej politiky rybného hospodárstva. Ak však na to nemáme odvahu, je pre mňa dôležité, aby sme zachovali zásadu relatívnej stability. Okrem toho by som chcela zvlášť spomenúť závažný problém týkajúci sa nenásytných kormoránov a plán regulácie, ktorý už Parlament žiadal.
<P>
Rybné hospodárstvo má pre naše pobrežné regióny zásadný hospodársky a kultúrny význam. Z tohto dôvodu má dosiahnutie rovnováhy medzi hospodárstvom a životným prostredím v kontexte nadchádzajúcej reformy spoločnej politiky rybného hospodárstva pre mňa veľký význam.
<SPEAKER ID="033" NAME="Peter van Dalen" AFFILIATION="ECR">
(NL) Vážený pán predsedajúci, trvalá udržateľnosť je kľúčovou myšlienkou v zelenej knihe, a to oprávnene: trvalá udržateľnosť tak v zmysle trvácnosti rybného hospodárstva, ako aj v zmysle prospešnosti pre životné prostredie. Ciele, ktoré stanovila Európska komisia, nie sú nové, Európe sa ich však dodnes nepodarilo dosiahnuť. Tým sa potreba reformy stáva ešte naliehavejšou.
<P>
Podporujem tento smer riešenia Komisie, a to regionalizáciu. Samotné odvetvie rybolovu musí dostať viac priestoru, pričom sa musí venovať pozornosť aspektom životného prostredia. Súčasná politika zachádza príliš ďaleko, je príliš podrobná a neúčinná.
<P>
Okrem toho je dodržiavanie pravidiel v súčasnosti nedostačujúce. Dobrí trpia za zlých. Som hrdý na holandských rybárov. Spolu s dánskymi rybármi sú totiž jediní, ktorých kvóty výlovu sú v poriadku. Musíme povzbudiť odvetvie európskeho rybolovu, aby sa viac angažovalo a prevzalo väčšiu zodpovednosť, a to podľa holandského vzoru. Potešilo ma, že sa to spomína v zelenej knihe. Je to totiž jediná cesta k trvalo udržateľnej budúcnosti odvetvia rybolovu.
<SPEAKER ID="034" NAME="Bastiaan Belder" AFFILIATION="EFD">
(NL) Súčasná politika rybného hospodárstva nefunguje dostatočne dobre. Na zvrátenie tejto situácie je potrebná zásadná zmena. Touto pomerne silnou formuláciou otvára Európska komisia svoju zelenú knihu. Je to pozoruhodné. Nemám v úmysle to spochybňovať, práve naopak.
<P>
Niektorí hovoria, že hlavným dôvodom zlyhania spoločnej politiky rybného hospodárstva nie je skutočnosť, že politika ako taká je zlá, ale to, že sa nedostatočne uplatňuje a presadzuje. V tomto ohľade si musíme vziať dôležité ponaučenia. Politika sa musí dať uplatňovať. Zjednodušenie je teda namieste. Z tohto dôvodu ma teší smer, ktorý naznačuje Komisia: regionalizácia, väčšie zapojenie odvetvia a hlavne dodržiavanie pravidiel.
<P>
Správa o tejto zelenej knihe, ktorú pripravila naša portugalská kolegyňa, upozorňuje na veľké rozdiely medzi rôznymi flotilami a druhmi rybolovu, a to oprávnene. O nadmernej kapacite alebo o nadmernom rybolove či o nedodržiavaní pravidiel nemôžeme hovoriť vo všeobecnosti. Regionálny a špecifický postoj k odvetviu si v tomto ohľade vyžaduje odlišný jazyk. Práve minulú sobotu som viedol intenzívne diskusie so zástupcami tohto odvetvia. Hovorili mi, že rybári a vedci spolupracujú čoraz lepšie. V skutočnosti sa mi to javí ako príklad toho, ako sa veci dajú robiť. Základ tejto politiky sa výrazne rozšíri, keď rybári budú môcť prispieť svojimi znalosťami a pomôcť pri jej vytváraní. Takto sa dostaneme na správnu cestu. Na záver by som chcel úprimne poďakovať pani spravodajkyni za túto vynikajúcu správu.
<SPEAKER ID="035" NAME="Ioannis A. Tsoukalas" AFFILIATION="PPE">
(EL) Vážený pán predsedajúci, aj ja by som chcel privítať pani komisárku Damanakiovú a hlavne poďakovať pani Marii do Céu Patrãovej Nevesovej za jej vyčerpávajúcu a výnimočnú prácu.
<P>
Všetky dôležité veci už boli povedané. Obrátim teda svoju pozornosť na tri body: po prvé, nadmerný rybolov. Nadmerný rybolov je nesporným faktom. V skutočnosti, ako uviedol pán Arsenis, sa v súčasnosti odhaduje, že 88 % populácií rýb v európskych moriach hrozí nadmerný rybolov. Znamená to, že lov prebieha na úrovni, ktorá zabraňuje ich obnove.
<P>
Sústavný nadmerný rybolov vyústil do čoraz menších úlovkov pre európske rybné hospodárstvo, ako aj do straty pracovných miest. Lovia sa čoraz menšie ryby, často pred dosiahnutím reprodukčného veku, a čoraz ťažšie sa lokalizujú.
<P>
Po druhé, v Európe sa v súčasnosti loví oveľa menej rýb ako pred 15 rokmi, a to približne o 25 % menej, pričom rybolovné úsilie a náklady na rybolov vzrástli. Pri prijímaní opatrení však nesmieme reagovať neprimerane. Mohlo by to totiž priniesť nežiaduce výsledky, keďže podľa odborníkov nehovoríme o kolapse zásob, hoci je rybolov nadmerný.
<P>
Nesmieme zabúdať, že udržateľnosť má tri rozmery, ktoré sa tiež zdôrazňujú v správe pani Nevesovej, a to sociálny rozmer, hospodársky rozmer a ekologický rozmer. Politika rybného hospodárstva zameraná na udržateľný rozvoj sa nemôže venovať iba rybám. Musí sa tiež sústreďovať na ľudí.
<P>
Ryby, ľudia, kormorány a tulene sú súperiacimi systémami v tom istom ekologickom prostredí.
<P>
Na záver musím zdôrazniť, že rovnako ako mnohí ďalší kolegovia poslanci trvám na rozsiahlejšom výskume v oblasti rybného hospodárstva. Nie je to moje naliehanie. Je to realita, ktorou sa musíme zaoberať v rámci všetkého, čo uviedol pán Cadec.
<SPEAKER ID="036" NAME="Catherine Trautmann" AFFILIATION="S&amp;D">
(FR) Vážený pán predsedajúci, pán úradujúci predseda, pani komisárka, dámy a páni, v prvom rade chcem poďakovať všetkým spravodajcom za ich vynikajúcu spoluprácu, ako aj za zavŕšenie obrovskej úlohy, a to aj napriek niekedy protichodným záujmom.
<P>
Prvým výsledkom nášho úsilia je skutočnosť, že Parlament teraz môže určiť smer, ktorým má v úmysle viesť budúcu spoločnú politiku rybného hospodárstva.
<P>
Druhým výsledkom je, že počas rokovaní bolo našou prioritou zaistiť, aby znenie dokumentu reagovalo na obavy, ktoré vyjadrili rybári. Podarilo sa nám to. Stiahli sa ustanovenia týkajúce sa prevoditeľných individuálnych kvót a zachovala sa podpora remeselného a pobrežného rybolovu.
<P>
Tretím očakávaným výsledkom je, že budúci dokument musí viesť k prístupu spoločnej účasti a prístupu zdola nahor, to znamená ku konzultáciám so všetkými, ktorí sú v tomto odvetví zainteresovaní. Zároveň musí zahŕňať tie prvky, ktoré sú pre Skupinu progresívnej aliancie socialistov a demokratov v Európskom parlamente nevyhnutné, a to hlavne ľudský a sociálny rozmer celého odvetvia, ktorý sa musí efektívne spojiť s presadzovaním trvalo udržateľných rybárskych postupov, ako aj s ochranou populácie rýb ako súčasti ekosystémového prístupu.
<P>
Chcela by som dodať, že ak chceme uspieť s touto ambicióznou reformou spoločnej politiky rybného hospodárstva, musíme jej venovať rozpočet, ktorý zodpovedá uvedeným ambíciám. Náš politický záväzok sa bude posudzovať podľa zdrojov, ktoré poskytneme. Očakávame, že Komisia...
<P>
(Predsedajúci prerušil rečníčku.)
<SPEAKER ID="037" NAME="Izaskun Bilbao Barandica" AFFILIATION="ALDE">
(ES) Vážený pán Martín Fragueiro, pani Damanakiová, potrebujeme jasné ciele, musíme byť odvážni a musíme sa vyhnúť ďalšiemu zlyhaniu. Účasť je preto nevyhnutná.
<P>
Práve odvetvie rybolovu a spracujúci priemysel majú najväčší záujem o trvalo udržateľný rybolov. Z tohto dôvodu sú zapojení do prípravy reformy alebo sa na nej zúčastňujú, a to napríklad v rámci revízie nariadenia o kontrole z roku 2009, ktoré malo byť vypracované otvorenejším spôsobom. Pokiaľ ide o splnenie cieľov reformy, odpoveď je jasná: zabezpečiť trvalo udržateľné a rentabilné odvetvie a zaručiť dodávky.
<P>
Kľúčovými slovami sú regionalizácia, zodpovednosť, stabilita a spravodlivosť. Regionalizácia - preskúmanie osobitných charakteristík každej zóny a druhu rybolovu, rozlišovanie medzi remeselným a priemyselným rybolovom; zodpovednosť - zameranie sa na osvedčené postupy a predchádzajúce snahy znížiť rybolovné kapacity; stabilita - uplatnenie dlhodobých plánov riadenia vychádzajúcich z čoraz spoľahlivejšej vedeckej činnosti a napokon spravodlivosť - revízia spoločnej organizácie trhu a zabezpečenie inšpekcií a kontrol v tretích krajinách s cieľom podporiť trvalo udržateľné správanie v tomto odvetví. Spravodlivosť aj pre ženy v tomto odvetví, na ktoré sa tu večne zabúda. Bez ich príspevku by nebol rybolov v mnohých oblastiach možný.
<SPEAKER ID="038" NAME="Oldřich Vlasák" AFFILIATION="ECR">
(CS) Vítam predloženie zelenej knihy o reforme spoločnej politiky v oblasti rybného hospodárstva. Rovnako ako Česká republika v Rade ministrov, aj ja podporujem snahu o zlepšenie, zjednodušenie a zefektívnenie legislatívneho rámca riadiaceho túto oblasť. Zvlášť cenná je snaha Komisie prijať viacročný prístup k stratégii zachovania populácií rýb a klásť väčší dôraz na nájdenie vhodného kompromisu medzi rybolovom a životným prostredím.
<P>
Zelenú knihu musíme vnímať ako prvý krok k reforme v tejto oblasti. V budúcich návrhoch by som veľmi rád videl silnejší dôraz na oblasť akvakultúry. Znovuoživenie nielen morskej, ale aj sladkovodnej akvakultúry totiž pomôže podporiť rozvoj pobrežných i vidieckych oblastí a tiež prinesie výhody spotrebiteľom v podobe ekologicky vyhovujúcich potravinových výrobkov. V tomto ohľade podporujem všetky pozmeňujúce a doplňujúce návrhy.
<SPEAKER ID="039" NAME="Jarosław Leszek Wałęsa" AFFILIATION="PPE">
(PL) Vážený pán predsedajúci, odvetvie rybolovu má zásadný význam ako zdroj obživy v európskych pobrežných oblastiach a ako zdroj potravy pre občanov Európy. Žiaľ, spoločná politika rybného hospodárstva v jej súčasnej podobe neplní úlohy spojené so vznikom mnohých problémov, ako sú nekontrolované využívanie lovísk alebo nadmerná kapacita rybolovu. Úplná transformácia námornej politiky je nevyhnutná. Sme na začiatku tohto procesu, ktorý by sa mal zavŕšiť zásadnými zmenami v súčasnej neúčinnej európskej politike rybného hospodárstva.
<P>
Ďakujem vám, pani Patrãová Nevesová, za vašu komplexnú správu stanovujúcu najdôležitejšie opatrenia, z ktorých by reforma mala vychádzať. Po prvé, zníženie nadmernej kapacity rybolovu. To je zásadný problém, ktorý treba riešiť zavedením a sledovaním náležitých trhových mechanizmov. Hovorím tu o systéme individuálnych prevoditeľných kvót alebo IPK. Myslím si, že je to akýsi druh hospodárskeho lieku na prispôsobenie veľkosti flotily zdrojom, ktoré máme k dispozícii, a na zabezpečenie ziskovosti odvetvia rybolovu. Po druhé, decentralizácia a širšie začlenenie zainteresovaných strán a poradných orgánov do procesu. Cieľom je zvýšiť zapojenie rybárov a vypracovať podrobné nariadenia, ktoré by zvýšili dôveru medzi rybármi a orgánmi spravujúcimi rybolov.
<P>
Zelená kniha správne hodnotí súčasnú politiku rybného hospodárstva, pričom upozorňuje na jej mnohé nedostatky. Správa pani Patrãovej Nevesovej analyzuje možnosti riešenia nepriaznivej situácie rybného hospodárstva v Európe. Návrhy si však vyžadujú ďalšiu diskusiu. V prípade, že sa neuskutoční, naše Spoločenstvo sa vystavuje riziku, že sa odhlasuje ďalšia verzia reformy, ktorá nebude riešiť problémy európskeho rybného hospodárstva.
<SPEAKER ID="040" NAME="Iliana Malinova Iotova" AFFILIATION="S&amp;D">
(BG) Prvýkrát od prijatia Lisabonskej zmluvy diskutujeme o spoločnej politike rybného hospodárstva, pričom si plne uvedomujeme veľkú zodpovednosť, ktorú máme vďaka väčšej právomoci Parlamentu. O zelenej knihe sa veľmi živo diskutovalo a rada by som úprimne poďakovala spravodajcom za vykonanú prácu.
<P>
Chcem zdôrazniť jeden konkrétny aspekt navrhovanej reformy, ktorý má prvoradý význam pre rozvoj celého odvetvia. Je potrebné zobrať do úvahy zmenenú situáciu po rozšírení Európskej únie v rokoch 2004 a 2007, ako aj nové členské štáty. Existujúci systém realizácie výskumu a analýz i prijímania rozhodnutí musí zohľadniť nové vodné cesty a ich špecifické znaky. V tejto súvislosti by som chcela zdôrazniť potrebu sústrediť osobitnú pozornosť na Čierne more a vytvoriť špecializované orgány na jeho riadenie. Do úvahy musíme brať záujmy ľudí žijúcich v týchto pobrežných oblastiach, ekologické otázky a rybné hospodárstvo. Zmieňujem sa o tom aj v súvislosti s budúcim finančným rámcom na roky 2014 - 2020, v ktorom sa musí táto reforma financovať.
<P>
A nakoniec, nemyslím si, že by sme mali podporiť návrh na zníženie nadmernej kapacity flotily. V kontexte vážnej finančnej a hospodárskej krízy by to totiž mohlo mať nepriaznivý vplyv na rybné hospodárstvo.
<SPEAKER ID="041" NAME="Chris Davies" AFFILIATION="ALDE">
Vážený pán predsedajúci, dúfam, že pani komisárka načerpá odvahu z hlasovania o tuniakovi modroplutvom, ktoré sa uskutočnilo tento mesiac. Myslím si, že bolo dobrým ukazovateľom silných emócií v tomto Parlamente a možno aj ukazovateľom toho, že v prípade hlasovania o dosť radikálnej reforme môžete rátať s mnohými poslancami.
<P>
Včera sa viacerí poslanci zúčastnili na seminári, ktorý som organizoval. Išlo o prezentáciu Rady pre námorný dozor (MSC). Vždy som mal túto organizáciu v obľube. Vznikla približne pred 10 rokmi na základe partnerstva medzi podnikmi a ochrancami životného prostredia, čo je podľa mňa vždy dobré. Začiatky boli pomalé, ale odhaduje sa, že do konca tohto roka bude mať okolo 10 % svetového rybného hospodárstva certifikáciu MSC.
<P>
Myslím si, že predajcom, ktorí podporujú MSC, to pridáva dôveryhodnosť. Myslím si, že to dodáva dôveru spotrebiteľom a zároveň si myslím, že rybárom, ktorí si svoj rybolov dávajú trvalo certifikovať, to prináša nielen viac peňazí do vreciek, ale aj pocit hrdosti. Majú papier, ktorý môžu ukázať svojim rodinám a svojim komunitám a ktorý je dôkazom toho, že ich ťažká práca v súčasnosti nie je škodlivá pre vyhliadky populácií rýb do budúcnosti.
<P>
Iba sa tým dopĺňa všetko, čo robí Komisia a dúfam, že pani komisárka bude podporovať činnosť tejto rady počas svojho funkčného obdobia. Stanovuje totiž zlatý štandard.
<SPEAKER ID="042" NAME="Mairead McGuinness" AFFILIATION="PPE">
Vážený pán predsedajúci, rada by som poďakovala pani spravodajkyni za jej mimoriadne usilovnú a dôkladnú prácu na tomto dokumente.
<P>
Keďže Lisabonská zmluva bola prijatá, tento Parlament bude stáť pred dvomi hlavnými reformami dvoch politík, a to v oblasti poľnohospodárstva a rybolovu. Ide o podobné veci. Všetci chceme to najlepšie pre tieto odvetvia a usilujeme sa ich reformovať spôsobom, ktorý prinesie najlepšie možné výsledky.
<P>
Trochu ma znepokojuje - a pani spravodajkyňa na to poukazuje v dôvodovej správe -, že aj v roku 2002 sme mali veľa dobrých úmyslov, ale reforma sklamala odvetvie rybolovu a ani nesplnila kritériá trvalej udržateľnosti.
<P>
Veľmi ma však povzbudzuje skutočne praktický prístup pani spravodajkyne k problémom: tri zásady, ktorými sa musíme zaoberať, a to environmentálna, sociálna a hospodárska, a potom postupy nevyhnutné na uskutočnenie týchto zásad. Ide tu o miestne a regionálne záujmy, ako aj o ľudí, ktorých sa to dotýka. Páči sa mi hlavne myšlienka, že by sme mohli loviť menej a zarábať viac. Ak to dosiahneme, možno by sme mohli urobiť to isté aj pre poľnohospodárstvo.
<SPEAKER ID="043" NAME="Luis Manuel Capoulas Santos" AFFILIATION="S&amp;D">
(PT) Ako už uviedli viacerí rečníci, cieľom, ktorý sa prostredníctvom spoločnej politiky rybného hospodárstva snažíme dosiahnuť, zatiaľ bez úspechu, je environmentálne udržateľný, hospodársky životaschopný a zo sociálneho hľadiska užitočný rybolov. Zelená kniha Komisie podáva správnu diagnostiku situácie v tomto odvetví a kladie mnoho otázok, zaostáva však, pokiaľ ide o ponuku riešení. Správa zároveň predstavuje veľký počet zásad a spoločne stanovených smerov. Tie bude teraz treba premeniť na konkrétne opatrenia, aby sme tento cieľ mohli čo najskôr dosiahnuť.
<P>
Je potrebné vyzdvihnúť úsilie pani spravodajkyne, a to jej pokus ponúknuť opatrenia a zvlášť jej ochotu prijať kompromisy, čo si vyžadovalo vybrať najkontroverznejšie otázky z jej pôvodnej správy. Komisia má teraz obrovskú zodpovednosť predstaviť nám vo svojom legislatívnom návrhu konkrétne kroky, ktoré umožnia uplatnenie zásad uvedených v tejto správe. Som presvedčený, že túto správu schválime veľkou väčšinou.
<SPEAKER ID="044" NAME="Antolín Sánchez Presedo" AFFILIATION="S&amp;D">
(ES) Vážený pán predsedajúci, pokiaľ ide o reformu spoločnej politiky rybného hospodárstva, v stávke je dôležitá súčasť budúcnosti Európy.
<P>
Odvetvie rybolovu je zdrojom i spôsobom života v našich pobrežných oblastiach a predstavuje základ pre konzervárenský priemysel, ako aj morský výskum. Je kľúčový pre bezpečnosť, kvalitu a cenu dodávok potravín našim spotrebiteľom. Zároveň je kľúčový pre vonkajšie vzťahy a rozvoj.
<P>
Reforma sa musí zamerať na zodpovedný, udržateľný a konkurencieschopný rybolov. Musí klásť dôraz na sociálny rozmer, uprednostniť ekosystém a začleniť sa do morskej politiky.
<P>
Je potrebné zaistiť ochranu a obnovu populácií rýb, ako aj prehodnotiť zásadu relatívnej stability. Politika riadenia vychádzajúca z celkového povoleného výlovu a kvót musí ponechať priestor aj riadeniu založenému na rybolovnom úsilí. Rovnako je potrebné zintenzívniť kontroly a skoncovať s nespravodlivou hospodárskou súťažou.
<P>
Flotila remeselného rybolovu a oblasti, ktoré sú značne závislé od rybného hospodárstva, si vyžadujú iné zaobchádzanie, ako aj väčšiu sociálno-hospodársku podporu. Činnosti spojené s lovom mäkkýšov a kôrovcov musia byť plne začlenené do spoločnej politiky rybného hospodárstva.
<P>
Podporujem túto správu a blahoželám pani spravodajkyni a tieňovým spravodajcom k dosiahnutému kompromisu. Vyzývam Komisiu a predsedníctvo Rady, aby túto správu seriózne zohľadnili pri svojej budúcej práci.
<SPEAKER ID="045" NAME="Ole Christensen" AFFILIATION="S&amp;D">
(DA) Vážený pán predsedajúci, myslím si, že spoločná európska politika rybného hospodárstva je dôležitá. Zároveň je však dôležité, aby politiku rybného hospodárstva podporovali občania Európy, ako i všetky zainteresované strany v odvetví rybolovu. Nie je teda iná možnosť ako väčšia regionalizácia s cieľom decentralizovať zodpovednosť za plnenie európskeho rámca a cieľov. Odpad z výlovu sa musí obmedziť na minimum. Aby sme to však mohli dosiahnuť, musíme zmeniť politiku, ktorá je za tým. Nezákonný rybolov musí prestať. Spôsobuje veľkú škodu rybárom, ktorí dodržiavajú zákony. V členských štátoch musí byť prísnejšia a jednotnejšia kontrola. Musí sa posilniť pobrežný rybolov, aby menšie lode získali osobitné postavenie. Vyplávanie na more a návrat späť v ten istý deň znamená čerstvé ryby, ktoré majú dobrú cenu, pričom je to nenásilné k životnému prostrediu i k populácii rýb. Dúfam, že tieto prvky budú mať pevné miesto v konečnej reforme. To potrebujeme.
<SPEAKER ID="046" NAME="Marie-Thérèse Sanchez-Schmid" AFFILIATION="PPE">
- (FR) Vážený pán predsedajúci, pani komisárka, dámy a páni, chcela by som pochváliť pripomienky pani spravodajkyne k zelenej knihe, ktoré sa uberajú správnym smerom. Nová stratégia musí podporovať rybolov na miestnej úrovni a chcela by som upozorniť, že akvakultúra je toho významnou súčasťou, pretože sa podieľa na veľkom množstve zdrojov a desiatkach tisícov pracovných miest. Európa potrebuje akvakultúru, ktorá je odolná, udržateľná a vysokokvalitná.
<P>
Chcela by som obrátiť vašu pozornosť predovšetkým na chov mäkkýšov a kôrovcov, ktorý je predmetom konkrétnych obmedzení vyžadujúcich pragmatické a vhodné riešenia. Týmto druhom chovu sa často zaoberajú malé podniky, ktoré tvrdo zasiahla kríza. Znečistenie a zmeny v životnom prostredí vedú k čoraz krehkejšej a nestabilnejšej forme výroby. Výrobcovia očakávajú, že Európa im poskytne značnú pomoc, to znamená: z krátkodobého hľadiska dočasnú finančnú pomoc, ktorá im umožní si aj naďalej zabezpečovať živobytie prostredníctvom výroby; zo strednodobého hľadiska prechodnú pomoc, aby druhy mali biologický čas potrebný na reprodukciu, a z dlhodobého hľadiska...
<P>
(Predsedajúci prerušil rečníčku.)
<SPEAKER ID="047" NAME="Luís Paulo Alves" AFFILIATION="S&amp;D">
(PT) Chcel by som zablahoželať pani spravodajkyni a azorským rybárom, ktorí sú tu dnes prítomní. Tiež vítam túto správu, pretože predstavuje dôležitú zmenu, pokiaľ ide o súčasnú spoločnú politiku rybného hospodárstva a zahŕňa opatrenia ako rozlišovanie medzi remeselnými a priemyselnými flotilami a vytváranie biogeografických regiónov, ktoré sú zvlášť významné pre okrajové regióny. Zároveň vnímam zavedenie pozmeňujúcich a doplňujúcich návrhov Skupiny progresívnej aliancie socialistov a demokratov v Európskom parlamente (skupiny S&D) ako pozitívne, pretože zmiernili počiatočné stanovisko pani spravodajkyne k ochrane individuálnych prevoditeľných kvót, ktorú obhajovali azorské rybolovné organizácie.
<P>
Podobne sme sledovali aj pozmeňujúce a doplňujúce návrhy skupiny S&D podporujúce zásadu relatívnej stability. Sme presvedčení, že pokiaľ ide o okrajové regióny, je potrebné vyvinúť väčšie úsilie zamerané na vytvorenie biogeografických regiónov, pričom by sa využívali ako preferovaný model riadenia v súlade s existujúcimi zdrojmi. Aby sa v morských oblastiach zachovali vhodné environmentálne podmienky a rešpektovala zásada prevencie, je okrem toho potrebné prehodnotiť limit 100 námorných míľ v okolí ostrovov, pretože je nevyhnutné obnoviť 200 míľ s cieľom...
<P>
(Predsedajúci prerušil rečníka.)
<SPEAKER ID="048" NAME="George Lyon" AFFILIATION="ALDE">
Vážený pán predsedajúci, na úvod by som sa aj ja rád pridal k blahoželaniam pani spravodajkyni. Spoločná rybárska politika (SRP) je zdiskreditovanou politikou a táto reforma nám ponúka príležitosť začať nanovo. Mám pocit, že ak sa má SRP stať opäť dôveryhodnou politikou, jej jadrom musí byť predovšetkým trvalá udržateľnosť. Ak nebudú ryby, toto odvetvie hospodárstva nemá budúcnosť. Po druhé, stabilita a predvídateľnosť pre naše rybárske komunity a našich rybárov. Po tretie, boj proti nadmernej kapacite. Musíme nájsť riešenie pre nadmernú kapacitu. Po štvrté, uznanie snáh z minulosti - to je najdôležitejšie. Potrebujeme tiež politiku, ktorá ponúkne skutočné riešenie problému odpadu z výlovov.
<P>
Reforma SRP musí v podstate poskytnúť budúcnosť našim rybárskym komunitám a našim rybárom. V zásade mám pocit, že kľúčom, pokiaľ ide o SRP...
<P>
(Predsedajúci prerušil rečníka.)
<SPEAKER ID="049" NAME="Raül Romeva i Rueda" AFFILIATION="Verts/ALE">
(ES) Vážený pán predsedajúci, aj ja by som chcel využiť túto príležitosť a zdôrazniť body, ktoré by podľa niektorých z nás mali byť zásadnými v konečnej správe, o ktorej budeme hlasovať.
<P>
Tieto body zahŕňajú: zásadu prevencie, ktorá je prvoradá a nevyhnutná; zníženie kapacity, čo je absolútne naliehavé; obmedzenie politiky verejných dotácií a zlepšenie kontrol a stíhania priestupkov, a to neúprosne a s jasnými následkami pre tých, ktorí konajú nevhodne a nabádajú k tomu aj ostatných. Musíme však zároveň presadzovať trvalo udržateľný výstroj a trvalo udržateľný rybolov. Znamená to, že musíme pokročiť v definovaní remeselného rybárstva, ktoré si nepochybne vyžaduje väčšie spresnenie.
<P>
Chcem sa tiež zmieniť o úlohe žien a uznaní, ktoré si ich práca zaslúži. Je to aspekt, ktorého sa týkajú aj nami predložené pozmeňujúce a doplňujúce návrhy.
<P>
A nakoniec, domnievam sa, že je dôležité zdôrazniť a žiadať väčšiu súdržnosť a zodpovednosť v súvislosti s dohodami v oblasti rybolovu s tretími krajinami. Vyžadujú si to napríklad dohody s Marokom a Guineou.
<SPEAKER ID="050" NAME="Werner Kuhn" AFFILIATION="PPE">
(DE) Vážený pán predsedajúci, dámy a páni, v prvom rade by som chcel zaželať pani komisárke Damanakiovej veľa úspechov. Tešíme sa na spoluprácu s ňou. Taktiež by som sa chcel poďakovať pani Patrãovej Nevesovej, ktorá vykonala vynikajúcu prácu pri vedení rokovaní.
<P>
Je dôležité, aby boli zastúpené aj krajiny s malým rybným hospodárstvom. Ako už bolo uvedené, relatívna stabilita zohráva v Nemecku dôležitú úlohu. Prirodzene, všetci sme presvedčení o dôležitosti ochrany populácií rýb a o zaistení ich udržateľnosti, aby zostali na takej úrovni, ktorá zaručí existenciu nášho rybného hospodárstva v budúcnosti. Nemôžeme však hovoriť iba o environmentálnych a hospodárskych hľadiskách. Musíme zohľadniť aj nadmernú ochranu niektorých druhov, ako už bolo spomenuté, a to kormoránov a tuleňov.
<P>
Európa má pobrežie dlhé tisícky kilometrov a mnoho oblastí s tradičným remeselným rybolovom. Živobytie mnohých rodín závisí od tohto rybolovu. Dôležitú úlohu v tomto ohľade zohráva aj cestovný ruch. To všetko musíme brať do úvahy. Som presvedčený, že táto zelená kniha je veľmi dobrým riešením, ktoré nám umožní posunúť veci ďalej spolu s Komisiou...
<P>
(Predsedajúci prerušil rečníka.)
<SPEAKER ID="051" NAME="Czesław Adam Siekierski" AFFILIATION="PPE">
(PL) Spoločná politika rybného hospodárstva musí zladiť ciele v oblasti ekológie a ochrany životného prostredia s objemom výlovu, ako aj so záležitosťami týkajúcimi sa zamestnanosti i životnej úrovne rybárskych rodín. Kapacita rybolovu by sa mala upraviť podľa úrovne zdrojov, teda úrovne, ktorá sa stanovuje v súlade s najnovšími vedeckými a odbornými poznatkami. Prijatie udržateľných rybolovných kvót musí prebiehať v spojení s procesom podpory rybárskej komunity v rôznych oblastiach, ako sú investície, modernizácia a sociálne otázky, a to aj z dlhodobého hľadiska.
<P>
Spoločná politika rybného hospodárstva by mala zohľadniť špecifické podmienky jednotlivých regiónov a morí. Z tohto dôvodu je potrebné zvýšiť kompetencie regionálnych poradných rád, ktoré by mali úzko spolupracovať so správami rybného hospodárstva v členských štátoch, ako aj s Európskou komisiou. Na záver je nevyhnutné posilniť organizáciu rybárov a zlepšiť reťazec od výlovu k predaju, a to z hľadiska kvality a vysokých štandardov rybích výrobkov.
<SPEAKER ID="052" NAME="Seán Kelly" AFFILIATION="PPE">
Vážený pán predsedajúci, za sedem mesiacov vo funkcii poslanca som nestretol nahnevanejších ľudí ako rybárov a rybárky vo svojom volebnom obvode.
<P>
Z ich pohľadu spoločná politika rybného hospodárstva evidentne nefungovala. Reforma je preto nesmierne vítaná. Myslím si, že sa všetci zhodneme na tom, že musíme zachovať populácie rýb, ale musíme zachovať aj pobrežné komunity. Tieto dve veci sa navzájom nevyhnutne nevylučujú. Musí zaznieť hlas v prospech drobných rybárov a rybárok.
<P>
Ako už zdôraznil pán Brons, musia sa využiť aj nové technológie, a to hlavne tie, o ktorých hovoril a ktoré môžu pomôcť so selekciou lovených rýb. Zmenilo by to mnohé veci.
<P>
A na záver, musíme zvážiť celú otázku výskumu. Keď počujeme o výskume alebo vedeckom dôkaze, máme sklon ich pokladať za bernú mincu. Ako povedal pán Cadec, výskum musí byť nesporný, musí byť objektívny a musí byť aktuálny.
<SPEAKER ID="053" NAME="Juan Carlos Martín Fragueiro" LANGUAGE="ES">
Vážený pán predsedajúci, aj ja by som chcel poďakovať pani Patrãovej Nevesovej za jej prácu.
<P>
Pokiaľ ide o doterajšie diskusie v Rade, musím povedať, že ministri jednomyseľne podporili potrebu reformy, ktorá zahŕňa zjednodušenie pravidiel, posilnenie úlohy regiónov a decentralizáciu rozhodovania s výnimkou strategických prvkov a zásad. Zároveň súhlasia, že je potrebné znížiť odpad z výlovov, nadmernú kapacitu a nadmerný rybolov.
<P>
Konkrétne body, na ktorých sa doteraz zhodujú, sú nasledovné: zachovanie súčasných pravidiel prístupu do zóny 12 námorných míľ; dlhodobé riadenie zdrojov; väčšie zapojenie profesionálnych rybárov; trhové stimuly, ako sú označovanie a certifikáty, podporujúce celkový podiel rybárov na príjmoch; využitie dotácií len ako výnimočných opatrení na zníženie nadmernej kapacity; význam výskumu v politike rybného hospodárstva; začlenenie akvakultúry; vzťah medzi spoločnou politikou rybného hospodárstva a integrovanou námornou politikou a potreba zachovať a posilniť kroky Európskej únie na medzinárodnej úrovni.
<P>
Doterajšie diskusie odhalili rozdielne postoje k nasledujúcim aspektom: relatívna stabilita; súčasný systém celkového prípustného výlovu a kvót a využitie prevoditeľných kvót; zníženie úsilia ako nástroj riadenia; metódy na zníženie odpadu z výlovov, nadmernej kapacity a nadmerného rybolovu; globálne financovanie a prideľovanie finančných prostriedkov, ako aj zvýšenie podpory remeselného rybolovu a pobrežných komunít.
<P>
Ako som už povedal vo svojom úvodnom vystúpení, Rada ešte neprijala žiadne stanovisko a nemá v úmysle prijať žiadne formálne rozhodnutia skôr ako budúci rok, keď Komisia formálne predloží svoje legislatívne návrhy.
<P>
Na záver by som aj ja rád privítal zástupcov odvetvia rybolovu, ktorí sú tu dnes s nami.
<SPEAKER ID="054" NAME="Maria Damanaki">
členka Komisie. - Vážený pán predsedajúci, chcela by som poďakovať všetkým poslancom za ich príspevky. Je veľmi povzbudzujúce vypočuť si toľko vystúpení.
<P>
Postrehla som, že najviac spomínaným slovom bola udržateľnosť. Udržateľnosť teda predstavuje všeobecnú zhodu, rámec pre všeobecnú zhodu. Nemôžem odpovedať na všetky položené otázky, chcela by som však zdôrazniť niektoré priority.
<P>
Remeselný rybolov a pobrežné regióny sú prioritou. Chcela by som vás všetkých uistiť, že vaše príspevky k tejto otázke budem brať veľmi vážne. Zároveň by som vás chcela uistiť, že nemám v úmysle zavádzať tvrdé opatrenia a pravidlá pre rekreačných rybárov.
<P>
Druhá priorita: regionalizácia. Rada by som s vami podrobnejšie hovorila o tom, čo presne urobíme s cieľom uplatniť túto zásadu, pretože tu je o čom diskutovať.
<P>
Prevoditeľné práva na rybolov: zistila som už, že v tejto súvislosti ide o živú diskusiu s mnohými argumentmi. Neviem, čo sa stane počas hlasovania, nemôžeme však túto otázku prehliadať. Mnohé členské štáty už tento systém zavádzajú. Navrhujem teda viesť jasnú diskusiu, možno v rámci Výboru pre rybné hospodárstvo. Keďže toto nie je koniec dialógu, môžeme viesť jasnú diskusiu o systéme individuálnych prevoditeľných kvót. Vidím, že je tu pani Fragová. Môžeme teda zorganizovať prospešnú diskusiu, aby sme celej tejto veci porozumeli.
<P>
Už iba spomeniem niektoré ďalšie priority: rovnaké podmienky pre Stredozemné more a ostatné oblasti, pokiaľ ide o rybárov z iných krajín. Je to správne. Musíme to urobiť, aby sme zaistili spravodlivú hospodársku súťaž pre našich rybárov a rybárky. Ďalej je to postupná eliminácia odpadu z výlovov a označovanie.
<P>
Toto sú naše priority. Nakoniec by som chcela zdôrazniť potrebu novej podoby dohôd v oblasti rybolovu - novej podoby, ktorá bude zahŕňať doložku o ľudských právach. Ďakujem vám za vaše príspevky. Myslím si, že toto nie je koniec dialógu. Je to začiatok veľmi dobrej diskusie medzi nami.
<SPEAKER ID="055" NAME="Maria do Céu Patrão Neves" LANGUAGE="PT">
Rada by som sa poďakovala všetkým, ktorí tu dnes v Parlamente boli prítomní a ktorí aj naďalej vyjadrujú svoju cennú podporu tomuto procesu, ktorý je zdĺhavý a, ako práve povedala pani komisárka, v ktorom musíme pokračovať, ak chceme dosiahnuť svoje ciele.
<P>
Pravdu povediac, uvedomujeme si, že je nemožné, aby správa uspokojila každého. Mnohí povedia, že vo vzťahu k určitým aspektom nešla dosť ďaleko, kým druhí zasa povedia, že v iných alebo dokonca v rovnakých aspektoch zašla príliš ďaleko. Domnievam sa, že teraz je dôležité zdôrazniť, že prostredníctvom tejto správy sa nám podarilo dosiahnuť dobrú rovnováhu medzi hlavnými otázkami, teda široký konsenzus, a že táto správa má v podstate schopnosť a potenciál náležite reagovať na potreby, respektíve požiadavky tohto odvetvia.
<P>
Dúfam, že rovnako ako sme vo Výbore pre rybné hospodárstvo pracovali pod vedením pani Fragovej Estévezovej, budeme pokračovať v práci v rámci tohto výboru, ale teraz i vo väčšom rozsahu, a to v spolupráci s Radou a Európskou komisiou, aby sme sa posunuli k legislatívnym návrhom. Bude to rovnako náročná práca.
<P>
Som presvedčená, že ak budeme aj naďalej takto pracovať, teda so zmyslom pre tímového ducha a porozumenie, ktoré potrebujeme pri zohľadňovaní všetkých otázok, ktoré sú dôležité v jednotlivých častiach veľkej Európskej únie, a ak sa budeme snažiť účinne reagovať na všetky potreby odvetvia rybolovu v celej výhradnej hospodárskej oblasti, budeme pracovať efektívne pre toto odvetvie. Týmto sa zaväzujeme vytvoriť podmienky, v ktorých bude odvetvie rybolovu skutočne trvalo udržateľné a bude sa môcť dlhodobo rozvíjať.
<SPEAKER ID="056" NAME="Predsedajúci">
Rozprava sa skončila.
<P>
Hlasovanie sa uskutoční dnes o 11.30 hod.
<P>
Písomné vyhlásenia (článok 149)
<SPEAKER ID="057" NAME="Vito Bonsignore  " LANGUAGE="IT">
V prvom rade blahoželáme pani spravodajkyni Patrãovej Nevesovej k vynikajúcej práci, ktorú doteraz vykonala, ako aj k pozitívnemu výsledku hlasovania.
<P>
Dúfame, že zelená kniha, ktorá sa čoskoro dostane do výboru, je predohrou skorého príchodu bielej knihy do pléna. Európa sa vždy zaujímala o odvetvie rybolovu. Sme však presvedčení, že je potrebné zabezpečiť väčšie investície do vedeckého výskumu hlavne v odvetví rybolovu, a to aj v rámci ďalšieho rámcového programu. Zároveň sme presvedčení, že v tomto odvetví je nutné zlepšiť znalosť pravidiel prostredníctvom väčšej pružnosti systému kvót a väčšej zodpovednosti vo vzťahu ku kontrole a populáciám rýb.
<P>
Chceme tiež pevnejšie partnerstvá s tretími krajinami s cieľom bojovať proti nezákonnému rybolovu, ako aj väčšiu mieru spolupráce s krajinami v Stredozemí, aby sme mohli ráznejšie regulovať rybolov v takom mori, ako je Stredozemné, ktoré bolo vždy kolískou rozličných civilizácií a kultúr.
<P>
Na záver, súhlasíme s ustanoveniami odseku 23 o modernizácii, a to najmä remeselných flotíl, hoci by sme v tejto veci chceli poznať viac podrobností. Pokiaľ ide o odseky 62 a 63 o odbornej kvalifikácii osôb zamestnaných v tomto odvetví, potrebujeme bližšie objasnenie, a to najmä v súvislosti s remeselným rybolovom, ktorý by bol najviac potrestaný v prípade, ak by sa pravidlá riadenia flotíl sprísnili.
<SPEAKER ID="058" NAME="Nessa Childers  " AFFILIATION="S&amp;D">
písomne. - Hoci rekreačný rybolov tvorí iba malé percento výlovu v rámci rybného hospodárstva v Európe, je neoddeliteľným hospodárskym a sociálnym prvkom v mnohých častiach EÚ a hlavne na východe Írska. Tento rybolov má na východe Írska dlhú a významnú tradíciu, pričom zábery na rybárov pri riekach ako Slaney alebo na východnom pobreží sú obľúbeným znázornením írskej kultúry. Táto reputácia súvisiaca s rybolovom má dôležitý vplyv na cestovný ruch v mnohých častiach Írska, a to rovnako v rámci Írska, ako aj v zahraničí, pričom Tiger Woods je jedným zo slávnych a stálych patrónov rieky Liffey v grófstve Kildare. V dôsledku poklesu populácií rýb existuje tendencia uložiť kontroly na pobrežný rybolov a odpočítať tieto úlovky z kvót komerčného rybolovu.
<P>
Tieto návrhy by mohli mať vážny následok, pokiaľ ide o príjmy cestovného ruchu pochádzajúce z rybolovu, ako aj negatívny kultúrny vplyv na mnohé časti Írska. Je preto nevyhnutné, aby tento Parlament uznal rekreačný rybolov vo všetkých jeho formách ako dôležitú súčasť rybného hospodárstva a aby reformovaná spoločná politika rybného hospodárstva v bielej knihe zohľadnila jeho hospodárske a sociálne výhody.
<SPEAKER ID="059" NAME="Robert Dušek  " LANGUAGE="CS">
Cieľom správy o zelenej knihe o reforme spoločnej politiky v oblasti rybného hospodárstva je začať verejnú diskusiu v inštitúciách EÚ a členských štátov. Politika rybného hospodárstva je rovnako ako spoločná poľnohospodárka politika strategickou agendou s priamym vplyvom na všetkých občanov EÚ, ktorá sa musí riešiť v súlade s tromi hlavnými zásadami, a to hospodárskou ziskovosťou rybolovu, ochranou a zachovaním populácie rýb, ako i zachovaním prijateľnej životnej úrovne osôb zamestnaných v oblasti rybolovu. Ak by v pripravovanej legislatíve neboli všetky tieto zásady v rovnováhe, hrozil by hospodársky úpadok pobrežných oblastí, vylovenie niektorých druhov rýb či nárast nezákonného rybolovu nad limity. Vzhľadom na to, že 88 % populácií rýb sa loví nad rámec maximálnych udržateľných úrovní a z celkového výlovu až 80 % predstavuje odpad, je nutné stanoviť limity, ktoré by umožnili obnovu populácií rýb, čím sa v budúcnosti výrazne zvýši výlov rýb pri zachovaní trvalej udržateľnosti. Pani spravodajkyňa správne upozorňuje na skutočnosť, že v dôsledku narušenia rovnováhy medzi výrobcami a kupujúcimi vstupom medzičlánku - nákupných reťazcov - sa znižujú ceny rýb, čo ešte viac ohrozuje situáciu v odvetví rybolovu. Predložená správa zohľadňuje všetky tri vyššie uvedené hlavné zásady rybolovu a navrhuje konkrétne riešenia pre jeho udržateľnosť. Z tohto dôvodu je pre nás všetkých dobrým začiatkom v procese záchrany rybolovu.
<SPEAKER ID="060" NAME="Diogo Feio  " LANGUAGE="PT">
Chcel by som zablahoželať pani Patrãovej Nevesovej k jej práci i k správe, o ktorej teraz hlasujeme. Téma rybného hospodárstva je, prirodzene, pre Portugalcov citlivou vecou, keďže máme niekoľko rybárskych komunít. Zároveň je to absolútne kľúčová otázka pre stranu Demokratického a sociálneho stredu - Ľudovú stranu.
<P>
Som presvedčený, že potrebujeme nové nariadenie o spoločnej rybárskej politike (SRP), ktoré bude účinnejšie a lepšie prispôsobené situácii v príslušných oblastiach. Vítam preto zámer sústrediť sa na zásady regionalizácie a subsidiarity, a tým umožniť väčšiu autonómiu členským štátom a poskytnúť väčšiu pružnosť SRP. Zároveň vzhľadom na skutočnosť, že environmentálne problémy spôsobujú vážne ťažkosti v oblasti rybolovných zdrojov, som presvedčený, že je nevyhnutné, aby nová SRP umožnila rybolov, ktorý bude životaschopný z ekologického i hospodárskeho hľadiska. Nie sme ľahostajní k problémom, ktorým čelia rybári. Odporúčame, aby nová SRP zaistila náležitú ochranu rybolovnej kapacity komunít závislých od rybolovu.
<P>
Myslím si tiež, že je nevyhnutné, aby nová SRP zabezpečila kvalitu rýb a ich dostačujúce množstvo pre ľudí s cieľom zachovať stravu bohatú na ryby, ktorá, ako v súčasnosti vieme, je dobre vyvážená a prospešná pre zdravý život.
<P>
Budúcu reformu SRP budem sledovať so záujmom i s osobitnou pozornosťou a vždy budem obhajovať portugalské záujmy v tomto strategickom odvetví.
<SPEAKER ID="999" NAME="Alan Kelly  " AFFILIATION="S&amp;D">
písomne. - Z praktického hľadiska vítam navrhované zlepšenie dlhodobej ochrany morských zdrojov na environmentálne i hospodárske účely, modernizáciu technológií rybolovu a dôraz kladený na potrebu odbornej kvalifikácie v rámci tohto odvetvia. Teší ma najmä odporúčanie, aby sa všetky nariadené zmeny zavádzali postupne s využitím počiatočného prechodného obdobia s cieľom poskytnúť odvetviu a hlavne rybárom dostatočný čas na to, aby sa mohli vyrovnať s dodatočnými nákladmi v už aj tak ťažkom odvetví. Hoci uznávam, že správa naznačuje rozdielne zaobchádzanie pre odvetvie hlbokomorského rybolovu a remeselný rybolov, je poľutovaniahodné, že práve remeselný rybolov by mal znášať ďalšie náklady. Rybolov nie je iba hospodárskou činnosťou, ale aj sociálnou a kultúrnou aktivitou. Tento spôsob života drobných rybárov sa musí zachovať. Ich živobytie doteraz záviselo od historického nároku, ktorý mala ich komunita na práva na rybolov pri svojom pobreží. Nemali by sme preto zabudnúť na sľub v tejto správe, a to "zaručiť (ľuďom živiacim sa rybolovom) spravodlivú životnú úroveň”.
<SPEAKER ID="998" NAME="James Nicholson  " AFFILIATION="ECR">
písomne. - Panuje všeobecná zhoda o tom, že reforma spoločnej rybárskej politiky (SRP) z roku 2002 úplne zlyhala a že situácia v rybnom hospodárstve sa aj naďalej zhoršuje namiesto toho, aby sa zlepšovala. SRP sa stala byrokratickou nočnou morou, ktorá zaplavuje toto odvetvie nadmernou reguláciu a mikroriadením, pričom sa dosahuje len málo pozitívnych výsledkov. Nadchádzajúca reforma SRP je príležitosťou nanovo orientovať túto politiku smerom od nadmernej byrokracie a realizovať všetky aspekty, ktoré by mala realizovať, a to environmentálne, sociálne i hospodársky. Základným cieľom reformovanej SRP musí byť zaistenie dôstojného zdroja obživy pre rybárov a zároveň dosiahnutie environmentálnej trvalej udržateľnosti. Úloha spočíva v sformulovaní spoločnej politiky rybného hospodárstva, ktorá zachová pracovné miesta a zároveň i populácie rýb. Reformovaná SRP by mala skoncovať s centralizovanou a nadmernou reguláciou z Bruselu a namiesto toho sa zamerať na to, ako môžu zainteresované strany riešiť každodenné riadenie populácie rýb na miestnej úrovni.
<SPEAKER ID="061" NAME="Wojciech Michał Olejniczak  " LANGUAGE="PL">
Zelená kniha o spoločnej politike rybného hospodárstva nenechala ani suchej nitky tak na Európskej komisii, ako aj na členských štátoch. Je silným dôkazom toho, že nie všetky projekty a reformy realizované v rámci Únie sú úspešné. Mali by sme sa preto poučiť, a to pokiaľ ide o inštitucionálne i praktické riešenia.
<P>
Jednou zo zásadných chýb reformy z roky 2002 bola nadmerná centralizácia. Rozmanitosť a osobitný charakter jednotlivých regiónov Európskej únie by nás mali nabádať k regionalizácii. Európska komisia nemôže pristupovať k Baltskému moru rovnako ako k Atlantiku či Stredozemnému moru. Regionalizácia politiky rybného hospodárstva by mala ísť ruka v ruke s konkrétnymi opatreniami týkajúcimi sa sociálnych a hospodárskych otázok. Z pohľadu ľudí žijúcich v oblastiach závislých od rybolovu je najdôležitejším postupom hospodárska a sociálna diverzifikácia a reštrukturalizácia vrátane vytvárania pracovných miest mimo odvetvia rybolovu. Skutočnosť, že zvýšenie úlovkov a zamestnanosti v odvetví rybolovu v oblasti Baltiku nie je možné, by mala viesť k uplatneniu vyššie uvedených opatrení. Ide o riešenie, ktoré spĺňa sociálne očakávania a potreby.
<P>
Výskum ukazuje, že dve tretiny európskej populácie rýb sú ohrozené, a to vrátane známych druhov ako solea, platesa a treska. Analýzy, ktoré vykonal Svetový fond na ochranu prírody (WWF), otvorene hovoria, že ak sa nezavedú konkrétne zmeny, reprodukčná populácia stredomorského tuniaka a mnohé ďalšie druhy do roku 2012 vyhynú.
<SPEAKER ID="062" NAME="Sirpa Pietikäinen  " LANGUAGE="FI">
Vážený pán predsedajúci, dámy a páni, už desaťročia spoločná politika Európskej únie v oblasti rybného hospodárstva riadi rybolov v rámci Spoločenstva i v teritoriálnych vodách tretích krajín.
<P>
Žiaľ, je to jedna z najmenej úspešných politík EÚ a viedla k situácii, ktorú možno oprávnene označiť ako krízovú. Situácia týkajúca sa populácií rýb je mimoriadne znepokojujúca: dve tretiny komerčne využiteľných populácií rýb EÚ prudko poklesli. Klesajúca ziskovosť a zredukované húfy rýb znamenajú, že rybné hospodárstvo má veľké problémy. Nadmerné rybolovné kvóty a nezákonný rybolov ničia populácie rýb alarmujúcim tempom.
<P>
Príčinou krízy je skutočnosť, že už dlho vládne úplná ľahostajnosť k problémom, ktoré sa hromadia ako následok nadmerného a nezákonného rybolovu. Ničivé metódy rybolovu navyše devastujú aj zvyšok morského prostredia. Používanie vlečných sietí na lov pri dne je jednou z najškodlivejších metód.
<P>
EÚ musí brať krízu týkajúcu sa populácií rýb vážne. Je tu aj úzke prepojenie s vonkajšou perspektívou, pretože Únia dováža takmer tretinu predávaných rýb. Dôležitou súčasťou novej spoločnej politiky rybného hospodárstva bude cieľ postaviť dohody v oblasti rybolovu s našimi partnermi na udržateľnejšom základe. Kľúčovými reformami musia byť riešenie nadmernej kapacity, pokiaľ ide o rybárske plavidlá, a účinnejší monitoring s cieľom zbaviť sa nezákonného rybolovu.
<P>
Hlavnými stavebnými prvkami reformy politiky rybného hospodárstva, ako navrhuje Komisia vo svojej zelenej knihe, musia byť ekosystém ako východiskový bod a zásada prevencie. Hlavná pozornosť politiky musí byť zameraná na skutočne udržateľný rybolov všetkých druhov rýb. Aby to bolo možné dosiahnuť, musí mať každý štát vlastnú stratégiu riadenia a ochrany. V prípade potreby musí byť aj Únia pripravená zaistiť obnovu populácie rýb zavedením úplného zákazu rybolovu a obchodu s rybami.
<SPEAKER ID="063" NAME="Nuno Teixeira  " LANGUAGE="PT">
Zelená kniha o reforme spoločnej rybárskej politiky (SRP) je príležitosťou na revíziu tejto európskej politiky v jej rôznych aspektoch (hospodárskom, sociálnom a environmentálnom) a pritom nanovo definovať nové prístupy k riešeniu pretrvávajúcich problémov v tomto odvetví. Reforma SRP kladie osobitný dôraz na okrajové regióny, kde je rybné hospodárstvo nesmierne dôležité pre miestny rozvoj a živobytie ľudí.
<P>
Správa o zelenej knihe trvá na reformách, ktoré sú podľa mňa nevyhnutné pre lepšie uplatnenie tejto politiky na regionálnej úrovni. Ide hlavne o decentralizáciu riadenia rybného hospodárstva s cieľom zohľadniť špecifické prvky každého regiónu a dosiahnuť trvalú udržateľnosť tohto odvetvia prostredníctvom zachovania druhov. Na Madeire treba naliehavo modernizovať lode a presadzovať opatrenia na zaistenie hospodárskej životaschopnosti rybolovu. Chcel by som znovu zopakovať, že vyššia efektívnosť v riadení zdrojov rybného hospodárstva a stratégia finančnej podpory pre tých, ktorí pracujú v tomto odvetví, sú hlavnými prioritami tejto reformy a musia sa vykonávať na regionálnej úrovni.
<P>
Reforma spoločnej politiky rybného hospodárstva predstavuje novú etapu v rozvoji tohto odvetvia s aktívnejšou účasťou všetkých zainteresovaných subjektov na vnútroštátnej i regionálnej úrovni, ako aj na úrovni tohto odvetvia.
