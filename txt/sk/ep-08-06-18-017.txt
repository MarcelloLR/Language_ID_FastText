<CHAPTER ID="017">
Riadenie bezpečnosti cestnej infraštruktúry (rozprava)
<SPEAKER ID="405" NAME="Predsedajúci">
Ďalším bodom správy pána Helmutha Markova, v mene Výboru pre dopravu a cestovný ruch, je návrh smernice Európskeho parlamentu a Rady o riadení bezpečnosti cestnej infraštruktúry - C6-0331/2006 -.
<SPEAKER ID="406" NAME="Antonio Tajani">
člen Komisie. - (IT) Vážený pán predsedajúci, dámy a páni, diskutujeme o ďalšej téme súvisiacej s bezpečnosťou našich občanov na európskych cestách.
<P>
Som presvedčený, že túto otázku musíme zdôrazniť. Dnes popoludní som rokoval s vedúcimi predstaviteľmi Generálneho riaditeľstva s cieľom zlepšiť a zdvojnásobiť úsilie Komisie v oblasti cestnej bezpečnosti.
<P>
Údaje za posledných niekoľko mesiacov nie sú, nanešťastie, veľmi upokojujúce a mohli by ohroziť cieľ, ktorý sme si stanovili - znížiť počet obetí na cestách na polovicu. Preto musíme v našej práci vytrvať. Je pre mňa potešením, že sme dnes večer schopní prijať ďalšiu smernicu súvisiacu s cestnou bezpečnosťou a teda s bezpečnosťou európskych občanov.
<P>
V bielej knihe Európskej komisie z roku 2001 o európskej dopravnej politike vypracovanej pod vedením pani Loyoly de Palaciovej Komisia stanovuje ambiciózny cieľ znížiť do roku 2010 počet úmrtí na cestách na polovicu.
<P>
Ako som už uviedol, po sérii extrémne pozitívnych čísel v minulých rokoch, nanešťastie, neboli výsledky v poslednom roku až také pozitívne, ako by sme si želali. Okrem toho si, samozrejme, všetci uvedomujeme, že veľká väčšina nehôd je spôsobená zlyhaním ľudského faktora alebo nedbanlivosťou.
<P>
Stav cestnej siete v kombinácii s rastúcim objemom dopravy je však často kľúčovým faktorom pri zavinení dopravných nehôd. Stav cestnej infraštruktúry sa v skutočnosti ukázal ako rozhodujúci faktor pri jednej z troch nehôd. Z tohto dôvodu, okrem iniciatív zameraných na zlepšenie správania používateľov ciest a úrovne bezpečnosti vozidiel by infraštruktúra mala byť tretím pilierom v programe cestnej bezpečnosti založenom na zásade integrovaného prístupu.
<P>
Návrh smernice o riadení bezpečnosti cestnej premávky poskytuje dobrú kombináciu preventívnych a opravných opatrení. Postupy zavedené smernicou majú zaručiť, aby bola bezpečnosť začlenená do plánovania, navrhovania a výstavby, ale tiež do riadenia a prevádzky cestnej infraštruktúry. Smernica, samozrejme, nemá za cieľ učiť stavebných inžinierov ako stavať cesty a určite nepredstavuje stimul na budovanie nových ciest. Ide skôr o mechanizmus, ktorý by sa mal rozšíriť na postupy, ktoré používajú členské štáty niekedy inými spôsobmi. Pridaná hodnota činnosti na európskej úrovni spočíva v zlepšení a rozšírení osvedčených postupov v členských štátoch, ktoré tento krok ešte neuplatnili.
<P>
Pán Markov a jeho kolegovia vo Výbore pre dopravu pracovali na návrhu ťažko a snažili sa zlepšiť jeho výsledok. Navrhovaný text prešiel viacerými zmenami a doplneniami počas prechodu inštitúciami. Veľa administratívnych povinností a požiadaviek na postúpenie informácie sa odstránilo s cieľom znížiť množstvo byrokracie. Prílohy, ktoré obsahujú zoznam kritérií na zváženie pre postupy zavedené smernicou, nie sú záväzné. Niektoré definície sa preskúmali, aby boli zladené s praxou, ktorá sa už používa v niektorých členských štátoch. Napriek tomu základné prvky počiatočného návrhu ostávajú nezmenené, takže aktuálny text je pre Komisiu akceptovateľný.
<P>
Po prijatí bude smernica prvým právnym predpisom Európskej únie zameraným na cestnú infraštruktúru ako celok; bude obzvlášť dôležitým a silným nástrojom. Dovoľte mi ešte raz pripomenúť, že ak sa smernica bude uplatňovať v transeurópskej sieti, zachráni viac ako 600 životov a predíde približne 7 000 nehodám každý rok.
<P>
Smernica bude mať, samozrejme, aj dôležitý sociálny a ekonomický vplyv. Začne dlhodobý proces. Naším cieľom je zmeniť kultúrny postoj na bezpečnosť v etapách cestného návrhu, výstavby a údržby. V tomto smere je to pokroková smernica, ktorá bude v platnosti najbližších 50 rokov.
<P>
Ešte raz vám ďakujem, pán Markov, za prácu, ktoré ste urobili, a vám, dámy a páni, ďakujem za pozornosť.
<SPEAKER ID="407" NAME="Predsedajúci">
Ďakujem, pán komisár. Parlament si, samozrejme, uvedomuje, že Komisia chce na polovicu znížiť počet úmrtí, nie životov.
<SPEAKER ID="408" NAME="Helmuth Markov">
spravodajca. - (DE) Pán predsedajúci, pán komisár, dámy a páni, po viac ako roku a pol rokovaní sa všetky parlamentné skupiny, Rada aj Komisia konečne dohodli na kompromise o smernici o riadení bezpečnosti cestnej infraštruktúry v EÚ.
<P>
Najdôležitejším aspektom tejto dohody je, že všetci účastníci si uvedomujú, že bezpečnosť cestnej infraštruktúry je nevyhnutná na zlepšenie bezpečnosti európskych ciest. Okrem základného cieľa prestúpiť z cestnej na železničnú dopravu sú kľúčovými faktormi správanie vodičov a bezpečnosť vozidiel a tiež ohľaduplné šoférovanie a dodržiavanie cestných pravidiel.
<P>
V týchto oblastiach existujú rôznorodé európske právne predpisy, ktoré však nie sú jednotné. V súčasnosti neexistujú spoločné pravidlá napríklad pre plánovanie a údržbu infraštruktúry. Dá sa to ťažko pochopiť, veď cesty nikdy nekončia na hraniciach štátu. Všetci vodiči používajúci tieto cesty by určite mali mať istotu, že používajú dobrú cestnú infraštruktúru.
<P>
Napriek týmto argumentom Výbor pre dopravu a cestovný ruch odmietol pôvodný návrh Komisie v celom rozsahu tesnou väčšinou iba o jeden hlas, čím sa upriamila pozornosť na práva subsidiarity členských štátov. V Rade aj Parlamente panujú rôzne názory ako podrobná a záväzná by mala byť smernica. Z tohto dôvodu bolo nevyhnutné nájsť kompromisy, ktoré sa príliš nelíšili od pôvodného návrhu Komisie a, samozrejme, tiež od môjho počiatočného návrhu správy.
<P>
Osobne by som uprednostnil prijatie jednotných a záväzných, i keď, samozrejme, neexkluzívnych kritérií pre cesty v EÚ - nielen TEN - ich plánovanie, výstavbu, kontrolovanie ich súladu s dopravnými nariadeniami a pravidelnú inšpekciu cestnej bezpečnosti, a v prípade potreby nápravu. Podľa môjho názoru by to bolo užitočné, aj pokiaľ ide o hodnotenie rizík, kde kľúčovou fázou by bolo zbieranie údajov o nehodách.
<P>
Tento návrh je, žiaľ, iba prvým krokom správnym smerom, ale aj to je niečo. Dúfam, že členské štáty získajú vďaka týmto odporúčaniam pozitívnu skúsenosť a možno sa neskôr rozhodnú pre harmonizovanejší prístup. Predovšetkým v úvodnej časti dokumentu je zrejmé, že pôjde o testovaciu fázu, ktorá v žiadnom prípade neznemožní možnosť užšej spolupráce v budúcnosti.
<P>
Pokiaľ ide o hlavný obsah správy, v prvom rade treba pozornosť venovať bezpečnosti v štádiách navrhovania, výstavby a údržby cesty.
<P>
Po druhé, cestné úseky s najväčšou frekvenciou nehôd budú predmetom obzvlášť intenzívnych kontrol a pre vodičov budú náležite označené. Ďalším cieľom je zaviesť podobný systém značenia napríklad pri práci na cestách tak, aby si vodiči všimli nebezpečenstvo v dostatočnom predstihu cez deň aj v noci.
<P>
Po tretie, pri plánovaní a kontrolách hrajú dôležitú úlohu nezávislí zamestnanci s príslušným vzdelaním a pravidelnými školeniami. Keďže podrobná harmonizácia školení v rôznych členských štátoch nie je povinná, členské štáty by sa mali dohodnúť na vzájomne kompatibilnom školiacom programe pre audítorov cestnej bezpečnosti.
<P>
Po štvrté, členské štáty, ktoré už majú dobre fungujúci systém riadenia bezpečnosti cestnej infraštruktúry by mali pokračovať v existujúcich spôsoboch za predpokladu, že sa dodržia požiadavky smernice.
<P>
Po piate, smernica poskytuje množstvo užitočných príkladov spôsobov a kritérií, ktoré sa môžu uplatniť pri bezpečnostných kontrolách a analýze rizík/nehôd. Opäť sa zdôrazňuje potreba primerane bezpečných parkovacích priestorov.
<P>
Po šieste a nakoniec, smernica upozorňuje, že by sa mali vyvíjať a uplatňovať nové technológie s cieľom dosiahnuť trvalé zlepšenia cestnej bezpečnosti.
<P>
Komisia vo svojom postavení podporuje výmenu osvedčených postupov v súvislosti s riadením bezpečnosti na cestách, ktoré nie sú vybudované podľa vzoru európskych projektov sietí (TENs), ale prostredníctvom financovania EÚ. Kompromis zaručuje, že Parlament bude sa primerane zúčastní na zmenách, doplneniach a ďalšom rozvoji ustanovení smernice. Som si istý, že dosiahneme kompromis, o ktorom sa bude hlasovať v bloku 1, a ktorý tento Parlament podporí.
<P>
Chcel by som úprimne poďakovať tieňovým spravodajcom a tiež zástupcom Komisie a Rady za intenzívnu spoluprácu, aj keď mi to niekedy komplikovalo život. Dúfam, že táto smernica prinesie zlepšenia, ktoré potrebujeme.
<SPEAKER ID="409" NAME="Renate Sommer">
v mene skupiny PPE-DE - (DE) Vážený pán predsedajúci, pán komisár, tiež by som vám rada zagratulovala k vašej novej funkcii. Gratulujem, a prajem vám všetko najlepšie; tiež by som chcela povedať, že dúfam, že v budúcnosti nám Komisia nepredloží viac nezmyselných návrhov. Pred rokom Výbor pre dopravu zamietol návrh Komisie o riadení bezpečnosti cestnej infraštruktúry, keďže bol príliš byrokratický a podľa nášho názoru neprinášal žiadnu pridanú hodnotu.
<P>
Stále som presvedčená, že smernica je zbytočná a neprinesie žiadnu pridanú hodnotu. Cestná infraštruktúra sa v členských štátoch veľmi odlišuje, a myslím si, že by sme mali podporiť iba tie členské štáty, ktoré potrebujú dohnať náskok; aby sme to urobili, nepotrebujeme smernicu, ktorá sa uplatňuje pre všetkých. Namiesto smernice by bolo lepšie prijať usmernenia vychádzajúce z osvedčených postupov členských štátov.
<P>
V takomto prípade by som uprednostnila, ak by sme mohli smernicu úplne zamietnuť, ale v snemovni nezískame politickú väčšinu v prospech tejto možnosti, a Rada tiež trvá na pravidlách, ktoré sú bez obsahu, a preto sme súhlasili s kompromisom na základe správy Výboru pre dopravu. Tento kompromis sa v podstate skladá z menších zmien, ako sú jazykové zmeny alebo zmeny a doplnenia príloh, ktoré poskytujú viac informácií o postupoch riadenia bezpečnosti.
<P>
Cestná bezpečnosť je pre nás, samozrejme, veľmi dôležitou otázkou, ale na úrovni EÚ už bolo vykonané množstvo práce na zvýšenie cestnej bezpečnosti, napríklad upravením času riadenia vozidla a času odpočinku, namontovaním dodatočných zrkadiel na kamióny, zvýšením bezpečnosti v tuneloch atď. Toto sú oblasti, v ktorých je užitočné mať nariadenia na úrovni EÚ. Dá sa tu urobiť aj viac, ale iba ak to bude predstavovať pridanú hodnotu pre cestnú bezpečnosť. Vzhľadom na zásadu subsidiarity to však nie je prípad bezpečnosti cestnej infraštruktúry, ale keďže návrh Komisie bol oslabený, som schopná súhlasiť s ním napriek svojim výhradám.
<P>
Smernica žiada od členských štátov, aby zaviedli štyri postupy pre riadenie bezpečnosti cestnej infraštruktúry, a týka sa iba ciest, ktoré sú súčasťou sietí TEN. Keďže prílohy nie sú záväzné, členské štáty si môžu upraviť potrebné postupy samostatne. To znamená, že členské štáty majú dostatok slobody ponechať si existujúce úspešné systémy. Nie sú tu uvedené žiadne povinnosti pre štáty, ktoré už majú dobrý systém riadenia.
<P>
Vymazali sme tiež rozsiahle požiadavky na predkladanie správ, ktoré Komisia požadovala, a zabránili sme rozšíreniu predmetu smernice na diaľnice, ako to plánoval spravodajca. Čokoľvek iné by porušilo zásadu subsidiarity.
<P>
Na záver by som chcela povedať, že teraz máme usmernenia v podobe smernice. Toto je prvýkrát, čo zažívam takúto vec. Je to výsledok toho, čo presadzovala moja skupina, keďže sme od začiatku chceli stanoviť usmernenia.
<P>
Chcela by som navrhnúť, aby sme, pokiaľ ide o pozmeňujúci a doplňujúci návrh č. 70, považovali anglickú verziu za základ, keďže nemecká verzia obsahuje chyby a myslím si, že ostatné jazyky je potrebné tiež skontrolovať.
<SPEAKER ID="410" NAME="Bogusław Liberadzki">
v mene skupiny PSE. - (PL) Pán predseda, rád by som začal tým, že ma veľmi teším, že sa komisár ujal funkcie po svojom predchodcovi. Pán Markov venoval smernici veľa času, ale ako povedala pani Sommerová, rovnako ako my aj on si uvedomuje, že táto smernica bola veľmi ohrozená. Nebolo jasné, či bude alebo nebude schválená. Moja politická skupina a ja patríme k tým, ktorí túto smernicu chceli a stále chceme. Jedným z dôvodov prečo o ňu tak veľmi usilujeme je, že ju chceme využívať ako účinný nástroj na presadzovanie predovšetkým v krajinách, ktoré sa k Únii pripojili v posledných dvoch rozšíreniach. Máme na mysli metódu, technológiu, rýchlosť a časový rámec modernizácie infraštruktúry na zlepšenie bezpečnosti. Sú na to veľmi vážne dôvody. Ak je počet cestných nehôd v Poľsku rovnaký ako v Nemecku, znamená to, že situácia v Poľsku je zlá. To isté platí aj pre ostatné nové krajiny. Preto by sme mali podporiť nastolené kompromisy a pozmeňujúce a doplňujúce návrhy. Žiadam o silnú podporu. Nejde iba o kompromis pre zachovanie si tváre v súvislosti s predloženou verziou. Som presvedčený, že ide o dôležitý kompromis, ktorý by mali akceptovať všetci zainteresovaní.
<P>
Ešte raz by som rád poďakoval pánovi Markovi za jeho spoluprácu. A pokiaľ ide o to, čo ste povedali, nemyslím si, že by ste boli náročný kolega. Som rád, že máme možnosť zaviesť do praxe tento dôležitý nástroj, ktorý zlepší bezpečnosť cestnej dopravy.
<SPEAKER ID="411" NAME="Paweł Bartłomiej Piskorski">
v mene skupiny ALDE. - (PL) Vážený pán predsedajúci, tiež by som rád srdečne privítal pána komisára, a dúfam, že sa nám s ním bude dobre spolupracovať a pracovať.
<P>
Dnes riešime smernicu o bezpečnosti cestnej premávky. Nepochybne sa to týka témy, ktorú stanovilo súčasné zasadnutie Parlamentu v Štrasburgu. Včera sme riešili predmet bezpečnosti chodcov a cyklistov. Dnes sme diskutovali o preprave nebezpečných tovarov a teraz hovoríme o bezpečnosti ciest. Zajtra máme hovoriť o návrhu pre inteligentné autá.
<P>
Sú to dobré správy pre občanov Európskej únie, pretože dokazujú, že Európsky parlament pracuje na konkrétnych otázkach, ktoré môžu zlepšiť ich bezpečnosť pri používaní ciest. Tieto dobré správy, samozrejme, vyvolávajú množstvo otázok. V prvom rade si musíme uvedomiť, že ide o sériu udalostí, a že žiadna smernica alebo právny akt nevyriešia problém samostatne. Musíme pochopiť, že naším želaním je zlepšiť systém tak, aby sa počet nehôd z roka na rok znižoval a aby sa čo najviac znížila závažnosť následkov dopravných nehôd. Realizácia týchto opatrení je však veľmi dôležitá. Obzvlášť to platí pre krajiny, ktorých cestná infraštruktúra je vážne zanedbávaná. Táto smernica bude pre ne veľmi dôležitá. Mali by sme si ujasniť, že nejde o nadmernú reguláciu európskeho práva. Ide o smernicu, ktorá môže byť v tomto ohľade užitočná, keďže stanovuje normy, ktoré vlády musia vykonať.
<P>
Rád by som nadviazal na to, čo povedal pán spravodajca Markov. Je to zdravý a pozitívny dokument. Ako som už predtým povedal, je súčasťou práce Európskeho parlamentu a jeho cieľom je zlepšiť bezpečnosť našich občanov na cestách. Som zaň vďačný a verím, že Parlament bude v budúcnosti pokračovať v tejto práci.
<SPEAKER ID="412" NAME="Eva Lichtenberger">
v mene skupiny Verts/ALE. - (DE) Vážený pán predsedajúci, pán komisár, v komentároch k smernici ste spomenuli, že štatistiky ukazujú zhoršenie situácie súvisiacej so smrteľnými nehodami, obzvlášť v poslednom roku, zatiaľ čo predtým bol zaznamenaný klesajúci počet úmrtí. Toto pravdepodobne nebude mať veľkú súvislosť so samotnou infraštruktúrou, pretože je nepravdepodobné, aby sa stav na európskych cestách počas jedného roka tak náhle zhoršil, že by spôsobil toľko úmrtí pri dopravných nehodách.
<P>
V úvodných poznámkach uvádzam, že som trochu skeptická, pokiaľ ide o smernicu. Tiež som rozmýšľala o usmerneniach, ktoré sa mi zdajú dosť primerané. Stále mi však nie je jasné, čo je pridanou hodnotou smernice, a budem veľmi pozorne sledovať proces realizácie, aby som zistila, ako sa táto smernica uplatňuje.
<P>
Neustále mám problém so skutočnosťou, takto to vnímam, že vo vzťahu k cestnej bezpečnosti existuje nerovnováha. Na jednej strane, pokiaľ ide o technické opatrenia veľmi rýchlo predpisujeme opravné prostriedky, aj keď to riešenia jednoducho predražuje a nie je celkom jasné, aké výhody to bude mať pre bezpečnosť. Štedrí sme aj pokiaľ ide o infraštruktúru, a aj tu prijímame veľmi vyčerpávajúce normatívne opatrenia. Keď však príde rad na ľudí, ktorí sú kľúčovým faktorom pri nehodách, v snemovni zavládne extrémna neochota o tejto téme čo i len hovoriť.
<P>
Stále som presvedčená, že ak sa vodič nedokáže prispôsobiť poveternostným podmienkam, bude to pre neho veľmi ťažké, keďže počasie zatiaľ nedokážeme kontrolovať na úrovni EÚ a má najväčší vplyv na nehody. Čakám, čo sa bude diať počas realizácie, a budem ju veľmi podrobne sledovať.
<SPEAKER ID="413" NAME="Leopold Józef Rutowicz">
v mene skupiny UEN. - (PL) Vážený pán predsedajúci, cestné nehody sú hlavnou príčinou úmrtia a vzniku nespôsobilosti v krajinách s rozvinutým systémom dopravy. Smernica na zvýšenie bezpečnosti cestnej infraštruktúry v transeurópskej sieti je dokumentom, ktorý zníži počet nehôd. Ide o potrebné nariadenie, ktoré komplexným spôsobom rieši výzvy cestnej bezpečnosti od návrhu po využitie. Predložené pozmeňujúce a doplňujúce návrhy majú zdravé základy. Navrhol som vymazať pozmeňujúci a doplňujúci návrh k článku 5 ods. 1, ktorý rozširuje lehotu na kontrolu nebezpečných úsekov cestnej siete z jedného na tri roky. Po vykonaní smernice nebude takéto predĺženie potrebné. Ide o komplexnú smernicu a podľa ustanovení pre lepší dohľad by sa vďaka bezpečnosti na existujúcich, budovaných, modernizovaných a navrhovaných cestách mal znížiť počet smrteľných nehôd do roku 2010 o polovicu.
<P>
Členské štáty môžu čerpať z ustanovení smernice pri organizovaní dohľadu na národných a regionálnych cestách s cieľom znížiť počet nehôd na cestách Európskej únie. Približne 40 000 ľudí stratí každý rok život pri dopravnej nehode, nehody tohto typu sú hlavnou príčinou úmrtia ľudí do 45 rokov. Dôležité je tiež prijať kroky pre zabezpečenie lepšieho stavu a lepšej kvality vozidiel. Kroky sú potrebné aj na zlepšenie infraštruktúry a školenia, na šírenie informácií o bezpečnom vedení vozidla.
<P>
Rád by som zagratuloval pánovi spravodajcovi Markovi za dobrú správu a úsilie, ktoré vynaložil pri vypracúvaní návrhu tejto smernice. Podporujeme túto smernicu.
<SPEAKER ID="414" NAME="Jaromír Kohlíček" LANGUAGE="CS">
Jednou z dôležitých úloh, ktoré si Európska únia stanovila v roku 2001 v cestnej doprave, je zníženie počtu úmrtí na európskych cestách do roku 2010 na polovicu, t. j. z 50 000 na 25 000 za rok. Doterajšie výsledky nie sú veľmi uspokojivé. V roku 2005 zahynulo na cestách 41 500 ľudí. Je teda nutné prijať nové opatrenia. O bezpečnosti na ceste rozhoduje nielen bezpečnosť dopravných prostriedkov a kvalita výcviku vodiča, ale aj stav infraštruktúry, t. j. bezpečnosť konštrukcie vozovky a jej náležité značenie. Väčšina dosiaľ prijatých opatrení sa sústreďuje celkom cielene na bezpečnosť vozidiel, niektoré z nich sa snažia ovplyvniť výcvik vodiča a eliminovať tých, ktorí môžu byť pre ostatných účastníkov cestnej premávky nebezpeční, napr. bodovým systémom.
<P>
Na úrovni Európskej únie sa pre metodiku zlepšenia dopravnej infraštruktúry zatiaľ veľa neurobilo. Je teda potrebné čo najrýchlejšie rozšíriť tzv. osvedčené postupy. Keďže za najdôležitejšie komunikácie sú považované tie, ktoré boli zaradené do siete TEN-T, správa sa zameriava aj na túto oblasť. Myslím si, že z dlhodobého hľadiska sú cielené investície do úpravy infraštruktúry a značenia ciest vrátane aplikácie informačných technológií úplne nevyhnutné, a to nielen na hlavných cestách a nielen v nových štátoch. Okrem využitia prvkov pasívnej a aktívnej bezpečnosti nových vozidiel a systému eCall ide perspektívne o prvok, ktorý môže najviac ovplyvniť bezpečnosť v cestnej doprave. Prijatie správy skupina GUE/NGL vrele odporúča.
<SPEAKER ID="415" NAME="Michael Henry Nattrass">
v mene skupiny IND/DEM. - Vážený pán predsedajúci, Veľká Británia v minulosti porazila Komisiu pri pokuse presadiť harmonizované opatrenia - prichytená ako vandali kresliaci grafiti na cestné značky. Ale nepočúvali, a pán Markov chce, aby normy pre cestnú bezpečnosť kontroloval nevolený komisár.
<P>
Pozmeňujúci a doplňujúci návrh č. 5 je dobrý: "Niektoré členské štáty už majú dobre fungujúce systémy riadenia cestnej bezpečnosti. Týmto krajinám by sa malo umožniť pokračovať v existujúcich metódach." Budú niektoré krajiny viac harmonizované ako ostatné? Ktoré krajiny? Prosím, uveďte názvy.
<P>
Cesty vo Veľkej Británii majú vysokú úroveň bezpečnosti - napríklad príliš veľa rýchlostných kamier. Prečo neharmonizovať tie? Odstráňte, prosím, toľko kamier, koľko chcete. Pozmeňujúci a doplňujúci návrh č. 53 požaduje harmonizáciu viditeľnosti a čitateľnosti značiek, a pozmeňujúci a doplňujúci návrh 49 vyžaduje harmonizované cestné značky a značenie. Má čitateľnosť za úlohu miasť motoristov vo Veľkej Británii v 35 jazykoch EÚ? Čo to znamená? Navrhuje spravodajca veľkú cestnú značku s obrovským textom, aby si motoristi mohli na diaľku vybrať svoj jazyk? Alebo zavedieme odstavné pruhy, aby motoristi mohli vystúpiť a prečítať si ich? Čo ďalej? Vzdialenosti vo Veľkej Británii sa uvádzajú v míľach a brzdné dráhy v yardoch. EÚ je o harmonizácii, nie o ľuďoch, takže nezvolený komisár vezme ľuďom kráľovské vzdialenosti a tradície cez zadné dvere bez toho, aby sa spýtal ľudí.
<P>
Názov tejto správy by mal znieť EÚ nevie čítať značky. To je zlé znamenie. Zachovajte si odstup, počúvajte ľudí a nie politikov. Ak si chcete začať s imperiálnymi opatreniami, dovoľte nám, aby sme o tom mali vo Veľkej Británii a Írsku referendum; alebo chcete viac cestného pirátstva? Veľkej Británii by to len prospelo.
<SPEAKER ID="416" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, skôr než prispejem do tejto rozpravy by som chcel zagratulovať komisárovi k jeho vymenovaniu.
<P>
Určitá miera pokroku sa dosiahla v oblasti cestnej bezpečnosti prijatím primeraných krokov v súvislosti s vozidlami a vodičmi. Stále však ostáva veľa práce, čo vidíme na alarmujúcich štatistikách. Každý rok zomiera na cestách Európskej únie približne 43 000 ľudí. Na svetovej úrovni je počet smrteľných dopravných nehôd ešte hrôzostrašnejší, keďže dosahuje počet 1,2 mil. osôb. Takmer jedna tretina úmrtí mladých ľudí je spôsobená dopravnými nehodami.
<P>
Iniciatíva, ktorej cieľom je zlepšiť bezpečnosť cestnej infraštruktúry je veľmi dôležitá. Ide o to, že fyzický stav ciest je najdôležitejším faktorom v množstve nehôd, ktoré sa dejú každý deň. Väčšina existujúcej cestnej siete vznikla pred niekoľkými desaťročiami. Cestná sieť nespĺňa súčasné bezpečnostné normy z dôvodu jej fyzického stavu a stavu opráv, a tiež z dôvodu súčasnej úrovne premávky.
<P>
Zdieľam názor spravodajcu, že táto smernica by sa nemala uplatňovať len na transeurópske cestné siete: jej predmet by mal byť oveľa širší. Podľa štatistík sa iba 7 % smrteľných nehôd stáva na diaľniciach. Dve tretiny ľudí, ktorí zomreli v dopravných nehodách sú obeťami nehôd na jednoprúdových cestách mimo zastavaných častí a na vidieku. Otázku bezpečnosti je potrebné vziať do úvahy v štádiu plánovania a navrhovania vrátane plánovania cestnej infraštruktúry a tiež pri uvádzaní ciest do užívania.
<SPEAKER ID="417" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, pán komisár, vážení kolegovia; každý rok v Európskej únii zomrie približne 43 000 ľudí a ďalších cca 1,7 milióna ľudí sa pri dopravných nehodách zraní. Okrem navrhovania a budovania bezpečnejších vozidiel by členské štáty tiež mali investovať do bezpečnosti cestnej infraštruktúry.
<P>
Hodnotenie vplyvu na cestnú bezpečnosť by na strategickej úrovni malo poskytnúť viaceré alternatívy pre plánovanie projektov bezpečnej cestnej infraštruktúry a to by malo byť rozhodujúce pri výbere trasy.
<P>
Výbor TRAN podporil pozmeňujúci a doplňujúci návrh, prostredníctvom ktorého môžu členské štáty realizovať ustanovenia tejto smernice ako súbor osvedčených postupov tiež na úrovni národnej cestnej infraštruktúry nezačlenenej do siete TEN-T vybudovanej pomocou úplného alebo čiastočného financovania z fondov Spoločenstva.
<P>
Aby sme povzbudili používanie bicyklov predovšetkým v mestských oblastiach, členské štáty by mali začleniť špeciálne trasy pre cyklistov pri každej výstavbe cestnej infraštruktúry, čím by sme sa vyhli možnému križovaniu s hlavnými automobilovými trasami.
<P>
Považujem za mimoriadne potrebné, aby členské štáty zabezpečili a poskytli náležitý systém cestného značenia s cieľom upozorniť účastníkov premávky na úseky cestnej infraštruktúry v rekonštrukcii, ktoré môžu ohroziť bezpečnosť účastníkov cestnej premávky.
<P>
Tiež si myslím, že v prípade, že vykonávanie ustanovení tejto smernice bude mať za následok vytvorenie nových povinností pre splnenie projektu cestnej infraštruktúry, Komisia a členské štáty by mali zaručiť primerané zvýšenie vyčlenených prostriedkov.
<P>
Na záver by som chcela zdôrazniť potrebu vybudovať bezpečnejšie parkoviská a dúfam, že pán komisár podporí pozmeňujúci a doplňujúci návrh, ktorý som za týmto účelom predložila na rozpočet Únie na 2009. Gratulujem spravodajcovi.
<SPEAKER ID="418" NAME="Nathalie Griesbeck" AFFILIATION="ALDE">
- (FR) Vážený pán predsedajúci, dámy a páni, rada by som veľmi pekne poďakovala nášmu spravodajcovi za rokovania, ktoré viedol pred dvoma rokmi vo Výbore pre dopravu a cestovný ruch, počas príprav tohto textu, ktorého cieľom je zvýšiť bezpečnosť európskej cestnej siete.
<P>
Dôležitou a neustále sa opakujúcou témou v tejto snemovni, ktorá často dostáva výzvy aby vyjadrila svoj názor o širokej škále technických otázok súvisiacich s normami pre bezpečnosť vozidiel a ešte raz, dnes večer, môžeme zdôrazniť, že sme zareagovali konkrétnym spôsobom na úžitok ľudí v Európe. Bezpečnostné otázky tohto typu sa ich týkajú a ovplyvňujú ich v každodennom živote a, samozrejme, ak sa tento legislatívny návrh snaží o zníženie rizika nehôd a zníženie počtu úmrtí a zranených na našich cestách pomocou zabezpečenia a integrovania bezpečnosti vo všetkých štádiách plánovania, navrhovania a prevádzkovania cestných infraštruktúr v transeurópskej sieti, potom si to zaslúži našu pozornosť.
<P>
Pokiaľ ide o mňa, podporím túto iniciatívu, pretože bez zavedenia mimoriadne prísnych postupov, ktoré by neodzrkadľovali ekonomickú a štrukturálnu realitu každého členského štátu, poskytne tento návrh smernice objasnenie zavedením hodnotenia vplyvu pred každým novým stavebným projektom, audit cestnej bezpečnosti, ktorý umožní rozvoj existujúcich zariadení a postup pre riadenie rizika, ktorý poskytne konkrétnu odpoveď na zacielené riziká. Hoci nie som taká optimistická ako pán komisár Tajani, dúfam, že hodnotenie vplyvu týchto opatrení Komisiou bude realistické.
<P>
Samozrejme, myslím si, že by bolo veľmi dobré, keby sme pomocou zavedenia týchto opatrení tak, ako sa odhaduje, dokázali ročne predísť 7 000 cestným zraneniam a 600 smrteľným nehodám na európskych cestách.
<SPEAKER ID="419" NAME="Wiesław Stefan Kuc" AFFILIATION="UEN">
(PL) Vážený pán predsedajúci, som rád, že riešime smernicu týkajúcu sa riadenie bezpečnosti cestnej infraštruktúry. Súčasná situácia je taká, že niektoré členské štáty ako Nemecko, Dánsko, Francúzsko, Švédsko, Holandsko, Rakúsko, Španielsko a Veľká Británia majú bezpečnú cestnú sieť, i keď to neznamená, že by sa ďalej nedala zlepšovať. V ostatných krajinách ako Česká republika, Taliansko a Portugalsko je situácia priemerná a v ďalších krajinách ako Poľsko, Rumunsko a Bulharsko je jednoducho zlá.
<P>
Cieľom je poskytnúť občanom Únie maximálnu bezpečnosť vo všetkých členských štátoch. Je preto prekvapujúce, že podľa zásady subsidiarity, a aby táto zásada nebola porušená, sa nesnažíme vykonať povinné ustanovenia. Veľa otázok je ponechaných na uváženie členských štátov, napríklad rozšírenie rozsahu na začlenenie národných ciest, ktoré nie sú súčasťou transeurópskej siete.
<P>
V takomto prípade vzniká otázka, ako chceme zlepšiť stav ostatných ciest, napríklad v Poľsku. Ako budeme môcť trvať na tom, keď nie sú vykopané niekoľkometrové kanály a keď sa vytvárajú bezpečnostné pruhy rovnako na diaľniciach aj národných cestách? Ako budeme môcť trvať na tom, aby sa farba, ktorú je vidieť v daždi používala na povrchy ciest, a aby sa nepotrebné značky a značenie odnieslo? Nebude možné dosiahnuť to, kým nebude povinné vykonať ustanovenia v návrhu smernice, o ktorej práve rokujeme. Preto navrhujem, aby zástupcovia Výboru pre dopravu a cestovný ruch navštívili Poľsko. Umožní im to prijať správne rozhodnutia a presvedčiť všetkých poslancov, aby to podporili.
<P>
Bola som pozitívne naklonená správe pána Markova a dúfam, že nepodľahne tlaku a bude si stáť za svojimi názormi. Som tiež za to, aby boli prílohy I, II a III záväzné. Na záver by som rada zagratulovala spravodajcovi.
<SPEAKER ID="420" NAME="Reinhard Rack" AFFILIATION="PPE-DE">
(DE) Vážený pán predsedajúci, cestná bezpečnosť je v Európe dôležitou témou. Stále sa dá veľa urobiť na zabezpečenie vysokej úrovne bezpečnosti používateľov ciest a bezpečnosti životného prostredia popri dopravných trasách, čo by sme si všetci veľmi želali. Za týmto účelom tiež potrebujeme pravidlá a nariadenia. Ako vieme, papier je trpezlivý a príliš veľa papiera môže škodiť.
<P>
Okrem veľkého množstva byrokracie mal prvý predložený návrh presne túto chybu: obsahoval príliš veľa prázdnych rečí a málo podstatného, preto sme ho v prvom čítaní vrátili výboru. Pri druhom pokuse vyzerali veci trochu inak a - aby som bol trochu optimistickejší - trochu lepšie. Pani Sommerová už hovorila o základnom obsahu tohto textu. My by sme však videli radšej niečo ako usmernenie, ktorého charakter by nebol záväzný. Chceli by sme mať dobrú výmenu osvedčených postupov, ale nechceme, aby bola normatívna.
<P>
A predovšetkým nechceme, aby boli prílohy pre členské štáty záväzné. Celkom úmyselne sa obmedzujeme na siete TEN. Mnohí naši kolegovia povedali, že existuje veľa, čo by sa dalo a mohlo spraviť aj v ostatných cestných sieťach; rád by som ako odpoveď zdôraznil, že neexistuje nič, čo by členským štátom bránilo realizovať sa v tejto oblasti. Naopak, boli by sme veľmi radi, keby členské štáty konali a jednoducho nečakali so založenými rukami, kým začne konať Európa.
<P>
Z tohto pohľadu si myslím, že ak sa nám podarilo znížiť byrokraciu, konštruktívne sme prispeli k tejto téme, a môžeme v tom pokračovať aj naďalej. Oveľa dôležitejšie je, že keďže bola dosiahnutá dohoda s Radou počas neformálneho dialógu troch strán, môžeme túto záležitosť uzatvoriť v prvom čítaní. Ostáva už len realizácia, a to je úlohou členských štátov.
<SPEAKER ID="421" NAME="Inés Ayala Sender" AFFILIATION="PSE">
(ES) Vážený pán predsedajúci, rada by som na úvod privítala pána Tajaniho v jeho novej funkcii komisára pre dopravu. Rovnako ako on aj ja dúfam, že budeme schopní úspešne spolupracovať, a že predovšetkým dosiahneme zlepšenia v oblasti cestnej bezpečnosti.
<P>
V druhom rade by som rada úprimne zagratulovala pánovi Markovi a poďakovala mu za vytrvalosť a trpezlivosť pri uskutočňovaní a dosahovaní tejto dohody. Niet pochýb, že stále nie je dostatočná, ale určite je uspokojivá vzhľadom na skutočnosť, že hrozilo, že bude trvalo zablokovaná. V tomto ohľade, pán Markov, som presvedčená, že musíme byť síce skromne spokojní, ale predsa len spokojní.
<P>
Ako ste správne povedali, je to malý krok, ale je to prvý krok, a pokiaľ ide o cestnú bezpečnosť, sme zvyknutí byť trpezliví a dosahovať malé víťazstva, krok za krokom, v mene všetkých obetí dopravných nehôd a ich rodín.
<P>
Od začiatku sme boli presvedčení, že potrebujeme tento text, ktorý ukončí začarovaný kruh boja proti cestným nehodám: po pravidlách pre rýchlostné limity a hladinu alkoholu v krvi nastal čas začať hovoriť o potrebe zmeniť postoj vodičov a ochranu vozidiel; teraz je čas zdôrazniť čierne miesta v európskej cestnej sieti.
<P>
Preto ma teší, že sme do tohto postupu začlenili hľadisko dostatočne bezpečných parkovacích priestorov, ktoré sme žiadali v iných textoch a ktoré, myslím si, má veľký význam v tomto texte.
<P>
Tiež ma teší, že sme uspeli a zaručili sme, aby text špecificky odkazoval na stredné pásy a zvodidlá, ktoré zabraňujú zraneniam a úmrtiam zraniteľných používateľov ciest, akými sú motoristi, pretože ich zvýšený počet v súčasnosti má za následok nové nehody.
<P>
Nakoniec by som chcela povedať, že tiež vítam skutočnosť, že sa osobitný dôraz kladie aj na zraniteľných používateľov na úrovňových križovatkách, ktoré budú preskúmané počas auditov.
<P>
Na záver chcem dodať, že v budúcnosti sa treba orientovať na zavádzanie novovytvoreného inteligentného a interaktívneho cestného značenia, ktoré bude mať v budúcnosti nepochybne výrazný vplyv na cestnú bezpečnosť. Tiež vítam skutočnosť, že sa kládol dôraz na školenie audítorov. Podľa môjho názoru to bude v budúcnosti dôležitá profesionálna oblasť.
<SPEAKER ID="422" NAME="Marios Matsakis" AFFILIATION="ALDE">
Vážený pán predsedajúci, rád by som zagratuloval pánovi Markovovi nielen ku kvalite jeho správy, ale aj k jeho vytrvalosti pri jej vypracúvaní napriek prekážkam, ktoré mu do cesty, možno neúmyselne, kládli členovia Výboru pre dopravy.
<P>
Samozrejme, je poľutovaniahodné, že pri riešení správy, ktorej jediným cieľom je zachrániť tisícky životov občanov EÚ, niektorí kolegovia používajú možno podozrievavo a britsky imperiálne národne motivované právne formalistické výhovorky na zastavenie postupu Komisie v súvislosti s týmto návrhom na základe zásady subsidiarity. Možno niektorí z nás by mali starostlivo zvážiť názor, že Európa v súčasnosti potrebuje väčšiu jednotu a súdržnosť a menej subsidiarity. Napriek tomu spôsobené oneskorenie má aj výhody, pretože poskytlo spravodajcovi šancu zlepšiť svoju správu okrem iného začlenením pozmeňujúcich a doplňujúcich návrhov nastolených pri prvom návrhu správy.
<P>
Veľmi to vítame. Pokiaľ ide o obsah správy, chcel by som najmä povedať, že súhlasím so spravodajcom, aby prílohy I, II a III boli záväzné. Ak by neboli záväzné, hodnota tohto návrhu by sa určite znížila.
<P>
Na záver by som chcel využiť príležitosť a pripomenúť snemovni a komisárovi dva dôležité body cestnej bezpečnosti. Po prvé, efektívny vysoký koeficient trenia povrchu vozovky dokáže znížiť brzdnú dráhu vozidla až o 50 %. Vďaka tomu by sa počet nehôd na našich cestách veľmi znížil.
<P>
Druhý bod sa netýka priamo tejto správy, ale je dobré neustále ho pri každej príležitosti opakovať. A to: jedna tretina všetkých smrteľných automobilových nehôd súvisí s alkoholom. Veľa sa pripisuje hladine alkoholu v krvi vodiča nižšej ako existujúce právne limity. Nemali by sme zavádzať seba ani občanov. Neexistuje bezpečná hladina alkoholu v krvi vodiča. Akékoľvek množstvo prijatého alkoholu znižuje schopnosť vodiča viesť vozidlo. Ak chceme trvalo udržateľne znížiť počet ľudí zabitých na cestách, mali by sme zvážiť realizáciu politiky nulovej hladiny alkoholu v krvi vodičov.
<SPEAKER ID="423" NAME="Dieter-Lebrecht Koch" AFFILIATION="PPE-DE">
(DE) Pán komisár Tajani, rád by som vám zagratuloval a zaželal vám úspech pri rozhodovaní. Vážený pán predsedajúci, dámy a páni, čím sa odlišuje vodič pretekárskeho auta od vodiča bežného auta, kamióna alebo autobusu, alebo od cyklistu? Automobilový pretekár zabsolvuje testovaciu jazdu, aby získal dojem z kvality okruhu. Samozrejme, toto sa nedá robiť v rozsiahlych transeurópskych sieťach. Bez ohľadu na to, kde sa v Európskej únii nachádzame, musíme byť schopní spoľahnúť sa na kvalitu cestnej infraštruktúry.
<P>
Riadenie cestnej infraštruktúry je preto veľmi dôležitá téma pre Európu. Zlepšenie cestnej bezpečnosti - ako táto snemovňa opakovanie povedala - má horizontálny rozmer. Musí vychádzať z integrovaného prístupu, zapadať do vykonávania existujúcich a nových právnych predpisov a šíriť osvedčené postupy. Vodiči, vozidlá aj infraštruktúra ovplyvňujú cestnú bezpečnosť. Nezačíname úplne od začiatku. Niektoré krajiny už majú metodológie a stratégie na riadenie bezpečnosti cestnej infraštruktúry a musia byť schopné si ich udržať. V tomto kontexte budú údržba a rozširovanie cestnej infraštruktúry budúcimi témami rovnakým spôsobom ako výskum, vzdelanie a zamestnanie.
<P>
Rád by som sa však zameral na jeden bod. Podľa môjho názoru je extrémne dôležité zlepšiť parkovacie zariadenia pre vozidlá prepravujúce ťažké náklady na úrovni celej Európy; toto je kľúčovým prvkom riadenia bezpečnosti. Zatiaľ čo ostatní pracovníci sa môžu naraňajkovať so svojimi rodinami a skončiť prácu o 17.00, vodiči kamiónov sú na ceste deň a noc, celé týždne, majú zlú zdravotnú starostlivosť, trpezlivo akceptujú, že sú preč z domu, a musia sa vyrovnať s rôznymi zariadeniami na osobnú starostlivosť v sieťach TEN. Samozrejme, rovnako ako iní ľudia, aj vodiči kamiónov musia za tieto zariadenia platiť vysoké poplatky. Tiež ich stojí obrovské peniaze, keď nenájdu vhodné parkovacie miesta na prestávku, aby dodržali oddychový čas stanovený európskym právom. Toto je ďalším dôvodom, prečo potrebujeme túto smernicu.
<SPEAKER ID="424" NAME="Luís Queiró" AFFILIATION="PPE-DE">
(PT) Táto rozprava je o cestnej bezpečnosti. Návrh tejto smernice však na svojej ceste už utrpel niekoľko nehôd. Na samom začiatku Výbor pre dopravu a cestovný ruch odmietol návrh Komisie, ktorá ju považovala za prebytočnú a v rozpore so zásadou subsidiarity.
<P>
Potom keď Rada súhlasila so všeobecnou orientáciou návrhu Komisie, ktorej cieľom bolo zrušiť záväznú povahu príloh smernice a zamietnuť jej uplatňovanie na transeurópskych cestných sieťach, sa konečne podarilo - vďaka oddanosti spravodajcu, ktorému musím zagratulovať - prijať správu vo Výbore pre dopravu.
<P>
Správa nielenže odstraňuje byrokraciu z textu, ale tiež berie do úvahy rôzne úrovne riadenia cestnej bezpečnosti v rôznych krajinách. Správa preto uprednostňuje myšlienky výmeny osvedčených postupov, neustálej snahy koordinovanej akcie na úrovni EÚ a v členských štátoch.
<P>
Preto sme spokojní, že o tejto otázke ešte raz diskutujeme, teraz na základe textu, ktorý ponúka obnovenú pridanú hodnotu, ktorý odzrkadľuje kapacitu koordinovať kroky Únie a ktorý nám ponúka viac vhodných riešení vzhľadom na skutočný život, ktorý, ako všetci vieme, je veľmi rôznorodý. Našim občanom to dáva jasný signál, že napriek niekoľkým nehodám sme neuviazli.
<P>
V tomto kontexte sa navrhuje definícia pre orientáciu a osvedčené postupy vo všetkých štádiách riadenia ciest, od hodnotenia vplyvu na bezpečnosť ciest až po audity, riadenie bezpečnosti siete a inšpekcie.
<P>
Mali by sme zdôrazniť, že táto smernica v neskoršom znení nebude stanovovať prijatie žiadnych technických pravidiel alebo postupov. Namiesto toho prostredníctvom usmernení povzbudzuje členské štáty, aby čo najlepšie využili vymedzené metodológie a aby ich uplatnili na národných cestách, ktoré nie sú začlenené do transeurópskej cestnej siete.
<P>
Blížim sa k záveru, pán predsedajúci. V roku 2001 si Európska únia stanovila ambiciózny cieľ znížiť počet úmrtí na európskych cestách na polovicu. Naším očakávaním je, že táto smernica spolu s ďalšími mnohými iniciatívami, ktoré už boli prerokované a prijaté v tejto snemovni, pomôže zachrániť životy používateľov európskych ciest.
<SPEAKER ID="425" NAME="Antonio Tajani">
člen Komisie. - (IT) Vážený pán predsedajúci, dámy a páni, rád by som odpovedal na komentáre, ktoré počas tejto rozpravy uviedli viacerí poslanci. Prítomnosť takého množstva poslancov napriek pokročilej hodine odráža mimoriadnu dôležitosť témy a skutočnosť, že ju všetci považujú za prioritu.
<P>
V prvom rade by som chcel poďakovať pánovi Markovi za jeho prácu. Určite nebola ľahká, ale dobrý politik musí mať schopnosti vyjednávať. Zdá sa mi, že pán Markov svoje schopnosti využil a dosiahol výsledok, ktorý Komisia určite podporuje.
<P>
Pokiaľ ide o návrh Komisie, na ktorý odkázala pani Sommerová, verím, že na nedávnom zasadnutí, na ktorom preniesol svoje politické vyhlásenie, som zdôraznil dôležitosť oddanosti Komisie a tiež Parlamentu v tejto citlivej téme cestnej bezpečnosti. Chcel by som z tejto témy spraviť prioritu napriek tomu že to nie je celkom v právomoci Komisie, ale som presvedčený, že naše svedomie nám hovorí, aby sme sa zapojili do väčšej iniciatívy pre radikálne zníženie počtu mŕtvych na cestách.
<P>
Preto by som chcel, aby sa z plánovaného stretnutia Komisie s mladými ľuďmi 10. júla v Bruseli stalo neformálne stretnutie a vhodná príležitosť, za prítomnosti médií, aby pozvaní členovia verejnosti opísali riziká, ktorým čelia každý deň na cestách, predovšetkým riziká mladých ľudí.
<P>
Rád by som tiež reagoval na slová pána Matsakisa: zdieľam jeho názor na alkohol. Alkohol a drogy sú dva prvky, ktoré ohrozujú životy mnohých mladých ľudí na cestách v celej Európe. Preto som vás pozval na stretnutie s mladými 10. júla. Musíme ich bez obalu informovať o rizikách, ktorým čelia, predovšetkým keď odchádzajú večer z diskoték alebo cez víkend z nočných klubov.
<P>
Preto bol Európsky deň cestnej bezpečnosti v mestách stanovený na 13. októbra. Komisia uskutočňuje prípravy v Paríži, ale tiež v ostatných európskych mestách. Spolu s poslancami tejto snemovne to vnímajme tak, že nejde o prchavý jav, ale že počas týchto dní odovzdáme mladým pozitívny odkaz. Ak môžeme zachrániť viac ľudských životov, budeme si tento dobrý skutok pamätať po zvyšok života. Preto musíme prijať záväzok a preto ma táto otázka tak zaujíma, a opakujem, považujem ju za prioritu v sektore dopravy a rozhodujúci aspekt v mojich povinnostiach.
<P>
člen Komisie. - (FR) Pravdepodobne sa bude ľahšie tlmočiť, keď budem hovoriť po francúzsky. Rád by som poďakoval Griesbeckovej, ktorá bola potešená, že som hovoril po francúzsky; do Paríža som sa dostal, keď som mal pol roka a po francúzsky som hovoril skôr ako po taliansky. Teraz však budem pokračovať v taliančine.
<P>
(IT) Pani
<P>
Lichtenbergerová povedala, že na vine je nepochybne zlyhanie ľudského faktora. Vo svojom prejave som povedal, že ľudský faktor je určite najdôležitejším faktorom, ale uvedomme si, koľko zle vybudovaných ciest spôsobuje nehody: uvažujme o aquaplaningu. Zle vybudovaná cesta je často príčinou smrti človeka, ktorý napriek dodržaniu povolenej rýchlosti zomrel vďaka chybným stavebným prvkom. Súhlasím s pánom Matsakisom a vítam jeho technické odporúčanie súvisiace s brzdnými dráhami a využitím špeciálnych materiálov cestných povrchov. Musíme vyslať signály, pozitívne odkazy. Nemyslím si, že by sme mali hovoriť o zasahovaní Európskej únie, keď vysiela pozitívny odkaz.
<P>
Je poľutovaniahodné, že pán Nattrass po svojom prejave opustil snemovňu, pretože keď sa niekto pýta, bolo by dobré, keby si vypočul odpovede, aj keď sú od komisára, ktorý bol zvolený vo viacerých voľbách a viackrát do Európskeho parlamentu; a môžem vás uistiť, dámy a páni, že je oveľa ťažšie byť zvolený do Európskeho parlamentu v talianskom systéme ako vo Veľkej Británii. Nemal som však v pláne zaoberať sa polemikami; bola to len malá poznámka a dúfajme, že pán Nattrass počúva vo svojej kancelárii. Napriek tomu možno nebol dostatočne pozorný pri čítaní legislatívneho textu v dnešnej večernej diskusii. Legislatívny text, o ktorom diskutujeme dnes večer, neuvaľuje žiadne požiadavky na Veľkú Britániu ani Nemecko, pretože postupy obsiahnuté v tejto smernici boli inšpirované systémami vo Veľkej Británii a v Nemecku. Preto som presvedčený, že pán Nattrass bude schopný zmeniť svoj postoj, keď si pozorne prečíta text.
<P>
Pokiaľ ide o požiadavky, ktoré uviedla pani Ticăuová, pán Kuc a pani Ayala Senderová v súvislosti s bezpečnými parkoviskami, plne s nimi súhlasím - naznačil som to už počas môjho prejavu v snahe získať dôveru Výboru pre dopravu - a iniciatíva Valenciennes je prvým krokom. Mám v úmysle ísť ešte ďalej, najmä preto, že výsledky boli jednoznačne pozitívne. Mnoho poslancov vrátane niektorých z nových členských štátov ma požiadalo, aby som prijal kroky predovšetkým na hraniciach s Ruskom, pretože práve tu sú pustošené kamióny. Zároveň som presvedčený, že je tu potrebná akcia a skúšobný projekt, ktorý Komisia spustila, musí pokračovať. Pokiaľ ide o mňa, budem oddane pokračovať v tomto smere.
<P>
Na záver musím povedať, že niekedy je dobro nepriateľom najlepšieho, a keď sa nám podarilo vytvoriť legislatívny text, ktorý možno vyvolá výhrady, ale na ktorom sa dohodneme, môžeme byť spokojní. Ešte raz ďakujem pánovi Markovovi. Táto smernica nepochybne predstavuje spravodlivý kompromis. Niektorí by možno uprednostnili nariadenie, ale členské štáty, ktoré už zaviedli postupy, o ktorých diskutujeme, nebudú povinné ich meniť - a znovu opakujem tento bod - členské štáty bez skúseností v tejto oblasti budú využívať výhody plynúce z výmeny osvedčených postupov uvedených v tejto smernici, ktorá bola až dosiaľ nedostačujúca. Navyše budú mať členské štáty k dispozícii výskumné projekty, ktoré im umožnia plne realizovať túto smernicu.
<P>
Pán Markov, na záver by som vám chcel ešte raz poďakovať za trpezlivosť a vaše rokovacie schopnosti, ktoré ste preukázali. Očividne ste dobrý politik. Ďakujem, a ďakujem vám, pán predsedajúci.
<SPEAKER ID="428" NAME="Helmuth Markov">
spravodajca. - (DE) Vážený pán predsedajúci, rád by som v tejto rozprave ešte raz poďakoval svojim kolegom. Minimálne dve veci sa objasnili. Po prvé, cestná bezpečnosť nás všetkých znepokojuje, a po druhé, ako ďaleko pôjdeme s riešením tejto otázky na európskej úrovni, na ktorú existujú rôzne názory.
<P>
Samozrejme, veľmi sa potešilo, že niektorí kolegovia sa tiež dovolávali, aby boli prílohy záväzné. Nanešťastie som vo Výbore pre dopravu a cestovný ruch nebol schopný dosiahnuť rozšírenie tejto smernice na cestnú infraštruktúru mimo transeurópskej cestnej siete. Jeden z citátov hovorí, že je to možné, a ja dúfam, samozrejme, že Komisia neskôr predloží nový návrh, pretože si myslím, že je to potrebné.
<P>
Toto bude potom prvý malý krok. Ak by sme to porovnali s osobou, nie je to veľký krok, krok, ktorý by ste vy alebo ja vedeli urobiť. Je to možno malý krok, ktorý na svojich malých nôžkach dokáže urobiť šesťmesačné dieťa. Dúfajme, že výsledkom tejto smernice bude rýchle zníženie počtu smrteľných nehôd, pretože je v našom hlavnom záujme dosiahnuť to. Ešte raz by som rád všetkým poďakoval a vám, pán komisár, zagratuloval k vášmu vymenovaniu.
<SPEAKER ID="429" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 19. júna 2008.
<P>
Písomné vyhlásenia (článok 142)
<SPEAKER ID="430" NAME="Marian-Jean Marinescu  " AFFILIATION="PPE-DE">
písomne. - (RO) Táto smernica je absolútne potrebná predovšetkým pre veľké projekty cestnej infraštruktúry. Napriek tomu by sme nemali zabudnúť, že dôležité aspekty týkajúce sa bezpečnosti patria ako spoločná zodpovednosť do právomoci členských štátov v súlade so zásadou subsidiarity.
<P>
Ako bolo navrhnuté a tiež čiastočne dosiahnuté, transeurópska cestná sieť je jednou z najbezpečnejších na svete. Hlavné problémy súvisiace s celkovou bezpečnosťou infraštruktúry a bezpečnosťou premávky sa netýkajú len TEN-T alebo diaľnic, ide o problémy na bežných cestách, ktoré sa nachádzajú zvyčajne mimo miest.
<P>
Z tohto dôvodu sú potrebné dôkladné analýzy, kompetentne vypracované a dokončené stavebné projekty a tiež účinný audit predovšetkým v regionálnej a lokálnej cestnej sieti a z tohto dôvodu si myslím, že členské štáty by mali prijať zdravé zásady predovšetkým tam, kde sú potrebné.
<P>
Keďže pravidlá stanovené v tejto smernici sú navrhnuté ako nepovinné predovšetkým z pohľadu byrokracie a administratívy, mali by byť prijaté ako súbor osvedčených postupov pre pokračujúce zlepšenie postupov riadenia všetkých cestných infraštruktúr v celej Európskej únii.
