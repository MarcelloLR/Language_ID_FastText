<CHAPTER ID="013-03">
3. Sudán: zabitie vojakov mierových síl Africkej únie 
<SPEAKER ID="236" NAME="Predsedajúci">
Ďalším bodom programu je šesť návrhov uznesení o Sudáne, predovšetkým o zabití vojakov mierových síl Africkej únie.
<SPEAKER ID="237" NAME="Marios Matsakis  " AFFILIATION="ALDE">
autor. - Vážený pán predsedajúci, tento Parlament sa opakovane zaoberá hroznou situáciou v Dárfúre, posledné uznesenie sme prijali iba v polovici septembra tohto roku. Správy, že na konci septembra sa uskutočnil vražedný útok proti základni Africkej únie v južnom Dárfúre, ktorý mal za následok smrť 10 vojakov mierových síl, vážne zranenie ďalších ôsmich zamestnancov a údajný únos ďalších 40 ľudí, prišiel ako chmúrna pripomienka, že napriek nášmu úsiliu sa musí spraviť ešte veľa na zabezpečenie mieru a stability v tomto smutnom kúte sveta.
<P>
Mali by sme, samozrejme, spomenúť, že počas štvorročného konfliktu zahynulo v Dárfúre minimálne 200 000 ľudí a viac ako dva milióny ľudí bolo vyhnaných zo svojich domovov. Septembrový útok na vojakov mierových síl Africkej únie musí prinútiť EÚ a OSN, aby sa ubezpečili, že v Dárfúre je dostatočný počet vyškolených vojakov mierových síl, ktorí sú náležite a plne vyzbrojení a že majú primeranú logistickú a inú podporu s cieľom splniť svoju úlohu bezpečne a efektívne.
<P>
Vyslanie nevyškolených a zle vyzbrojených civilistov AÚ do vysokorizikových situácií, ako sa ukázalo v tomto prípade, neposlúžilo účelu inak ako znížením nákladov z finančného hľadiska a zvýšením nákladov z hľadiska ľudských životov. Je naliehavo potrebné, aby medzinárodné spoločenstvo situáciu znovu premyslelo a preplánovalo.
<P>
V neposlednom rade nesmieme zabúdať na tých 40 nezvestných ľudí, ktorí sa považujú za unesených. Je potrebné vynaložiť všetko úsilie na zabezpečenie ich osudu a pomôcť im vrátiť sa v bezpečí k ich blízkym.
<SPEAKER ID="239" NAME="Alain Hutchinson  " AFFILIATION="PSE">
autor. - (FR) Vážená pani predsedajúca, pán komisár, vážení kolegovia, po strate desiatich mužov pri prepadnutí v Haskanita hlava misie Africkej únie v Dárfúre generál Martin Luther Agwai alarmujúco zatelefonoval a zdôraznil, že jeho vojenské jednotky sú zle vybavené a je ich veľmi málo a že v krátkom čase môžu byť porazení. Zatiaľ sa situácia nijako nezmenila, a je možné zopakovať ďalšie útoky ako ten z 29. septembra. Alarmujúci telefonát generála musí brať medzinárodné spoločenstvo veľmi vážne a predovšetkým Európska únia, ktorá určite môže vydať jasnú výzvu na efektívnu spoločnú akciu všetkých členských štátov zapojených do sľúbenej podpory EÚ.
<P>
O dva dni budú prebiehať dôležité rozhovory v Líbyi medzi sudánskou vládou a viacerými rebelskými jednotkami. Stále nie je jasné, či sa Abdel el-Nur - zakladateľ Sudánskej liberálnej armády, v súčasnosti v exile vo Francúzsku - zúčastní na rozhovoroch. Samozrejme, nie je jasné ani to, či sa zúčastnia ďalší predstavitelia rebelských síl, keďže ich počet sa zo dňa na deň mení. Nech už je to akokoľvek, musíme určiť prioritu týchto diskusií, ktoré majú potenciál zastaviť paľbu. Takže ešte raz by sme chceli požiadať orgány Európskej únie, aby svetu čo najviac rozšírili dôležitosť stretnutia a úmysel Európy podporiť pozitívny vývoj, ktorý z toho môže vyplynúť v oblasti vojenskej, ako aj vo vzťahu k zlepšeniu podmienok pracovníkov medzinárodnej pomoci, ktorí pracujú v mimoriadne zložitej situácii.
<P>
Tiež by som chcel pripomenúť, že vláda v Chartúme prostredníctvom svojich doterajších aktivít nesie veľkú zodpovednosť za dnešnú tragickú situáciu - a nielen preto, že podporuje milície Janjaweed, ktoré prinášajú smrť a teror čiernym africkým spoločenstvám. Vláda tiež kategoricky celé mesiace odmietala akceptovať prítomnosť západných síl v Sudáne. Vláda takisto znemožnila novinárom a zahraničným pozorovateľom získať prístup do najproblematickejšieho regiónu, aj napriek tomu, že ich práca by bola veľkým prínosom pre pokračujúcu mobilizáciu medzinárodnej verejnej mienky. Mobilizácia je zreteľne potrebná, ak máme zaručiť, že všetci v Európe vezmeme na plecia svoju zodpovednosť v boji proti tomu, čo je takmer genocídou.
<P>
Ďalším dôležitým bodom je, že nové európske sily, z dôvodu rozmiestnenia vo východnom Čade a v severnej Stredoafrickej republike, znemožnia rebelom voľne sa pohybovať cez hranice s týmito krajinami a vykonávať nábor vojakov, dobrovoľne alebo nedobrovoľne, z utečencov a z táborov pre vysťahovalcov. Očakávajúc túto prekážku v aktivitách, niektoré ozbrojené skupiny už obracajú svoju pozornosť na druhú stranu Dárfúru, k susednému regiónu Kordofan, ku ktorému je vstupnou bránou Haskanita. Podpora, ktorú sa Európska únia zaviazala poskytnúť, tu tiež môže byť nápomocná, i keď v krátkom čase sa môže ukázať ako dosť neprimeraná.
<P>
Preto je súčasťou našej úlohy pokračovať tvrdošijne v tom, aby sme zabezpečili politické podmienky, v ktorých bude európska intervencia efektívna. Už sme videli dosť násilia a hlbokého žiaľu v tomto regióne sveta. Nielenže prišli o život státisíce ľudí, ale sociálna štruktúra v Dárfúre je úplne zničená, takže úloha rekonštrukcie sa zo dňa na deň stáva problematickejšou.
<SPEAKER ID="240" NAME="Predsedajúca">
Uvedomujem si, že dnes dopoludnia máme trochu viac času, ale nenechajme sa úplne uniesť, prosím!
<SPEAKER ID="241" NAME="Tobias Pflüger  " AFFILIATION="GUE/NGL">
autor. - (DE) Vážená pani predsedajúca, útok, s ktorým súvisí toto uznesenie bol namierený proti diplomatickému riešeniu situácie v Sudáne. Kontext je dosť dôležitý, pretože útok sa stal krátko predtým, ako mal Desmond Tutu vykonať zmysluplné rozhovory v Dárfúre. Zdá sa byť jasné, že úrok bol úmyselne naplánovaný, aby prekazil hľadanie diplomatického riešenia, ktoré je tak strašne potrebné v tomto regióne. Nasledovali zdĺhavé špekulácie, samozrejme, pokiaľ ide o identitu rebelskej skupiny, ktorá útok vykonala a ktorý si vyžiadal životy desiatich vojakov mierových síl AÚ. Náznaky ukazujú, že najpravdepodobnejšími páchateľmi je skupina prozápadných rebelov.
<P>
Pri riešení otázky Dárfúru je dôležité nebyť príliš obmedzeným, ale mať na pamäti, že tu operujú najrozmanitejšie skupiny zo Sudánu, Čadu a Stredoafrickej republiky, okrem miestnych ozbrojených síl na oboch stranách.
<P>
Zdá sa mi, že pokus Európskej únie konať v dárfúrskom konflikte prostredníctvom misie v Čade je v súčasnosti vo veľmi žalostnom stave. Na začiatku bolo v rozhovore povedané, že sem pošleme vojenské jednotky EÚ. V skutočnosti sem bolo poslaných niekoľko ďalších francúzskych síl pod zástavou EÚ. Nepodarilo sa mi získať príslušné informácie o súčasnom stave vojenských jednotiek v oblasti operácie. Aj keď stále dostávame odpoveď, že jednotky sú tu predovšetkým na ochranu utečencov, väčšina utečencov sa nachádza v pohraničnej oblasti, to je presne tam, kde vláda v Čade nechce, aby sa rozmiestnili jednotky EÚ. Možno by pani komisárka vedela v tejto súvislosti poskytnúť nejaké informácie.
<P>
To, čo EÚ v súčasnosti robí určite nie je to, čo je potrebné na zmiernenie súčasnej situácie. Musíme veľmi jasne povedať, že to, čo Desmond Tutu chcel, konkrétne diplomatické riešenie, je to, čo by sme tu mali podporovať.
<SPEAKER ID="242" NAME="Mieczysław Edmund Janowski  " AFFILIATION="UEN">
autor. - (PL) Vážená pani predsedajúca, pán komisár, po získaní nezávislosti v roku 1956 bol Sudán, rozlohou najväčšia africká krajina, považovaný za domov pre každého, pre arabský sever a černošský juh, pre moslimov, kresťanov a animistov.
<P>
Občianska vojna však pokračovala takmer 50 rokov a mala za následok takmer dva milióny obetí v krajine. Viac ako 4,5 mil. ľudí bolo prinútených opustiť svoje domovy. V Dárfúre, kde konflikt vypukol začiatkom roku 2003, zomrelo približne 200 000 ľudí a takmer dva milióny ľudí bolo vyhnaných zo svojich domovov. Toto je výsledok strašných bojov, čistiek a teroru. V súčasnosti je to najtragickejšia humanitárna kríza na svete a ešte ju zhoršuje hlad a nedostatok vody.
<P>
Mali by sme byť preto vďační všetkým, ktorí sa podujali na mierové iniciatívy v tejto utrápenej krajine. Mali by sme poďakovať Africkej únii, ktorá sem poslala 7 000 silných mierových misií. Posledný útok na misiu, ktorý sa konal v Haskanite, vyvolal silné protesty. Minimálne desať mŕtvych a 50 nezvestných alebo unesených. Ide o jasné porušenie existujúcich zmlúv a tiež rezolúcií OSN. Rád by som vyjadril sústrasť rodinám týchto osôb.
<P>
Mali by sme konať ako Európska únia a žiadať, aby boli zodpovední potrestaní a aby sa mierový proces obnovil. Plánované sily misie OSN spolu s Africkou úniou predstavujú spolu zhruba o dvadsaťtisíc vojakov viac. Musia však mať možnosť zneutralizovať ozbrojený konflikt a pomôcť zaviesť stabilitu v tomto napätom kúte Afriky. Dúfam, že rozhodnutie Európskeho parlamentu udeliť Sacharovovu cenu sudánskemu právnikovi Sálíhovi Mahmúdovi Usmánovi bude nápomocné pri zvrátení sudánskej drámy.
<SPEAKER ID="243" NAME="Raül Romeva i Rueda  " AFFILIATION="Verts/ALE">
autor. - (ES) Vážená pani predsedajúca, prirodzene si želám pridať svoj hlas k ráznemu odsúdeniu zabíjania príslušníkov mierových síl.
<P>
Zároveň si však želám pripomenúť si všetkých civilistov, ktorí sa stali obeťami a ktorí sú obeťami situácie v Dárfúre, s odkazom na brutalitu niektorých útokov s jasným sexuálnym podtónom a vážne násilie, ktoré sa vykonáva na ženách na viacerých frontoch vrátane sexuálneho násilia.
<P>
Som presvedčený, že všetko toto vyžaduje nielen opatrenia a vyhlásenia, ale tiež tvrdé preskúmanie, ktoré by mali vykonať nielen ľudia na mieste, ale aj Medzinárodný trestný súd. Pre mňa je to jeden zo základných aspektov tejto rozpravy.
<P>
V druhom rade by som rád privítal skutočnosť, že v súčasnosti existuje povolenie - aby sme to nejako pomenovali - sudánskej vlády akceptovať sily UNAMID, ale zároveň je tiež potrebné povedať, že pri iných príležitostiach bol tento záväzok porušený, sľub bol porušený, a preto by sme mali zachovať určitý stupeň opatrnosti.
<P>
Prirodzene som presvedčený, že je potrebné trvať na tom, a zároveň, ako povedal pán Pfluger zaručovať, aby vyslané jednotky boli pod mandátom Organizácie Spojených národov a nielen aby chránili záujmy jednej konkrétnej krajiny.
<P>
V treťom rade som presvedčený, že je tiež nevyhnutné a potrebné opätovne vyzvať, aby bola k dispozícii všetka pomoc, či už politická, finančná alebo technická, ktorú možno vyžadovať pri plnení služieb, ktorým bude misia čeliť na mieste. Nie je možné vyslať misiu bez toho, aby mala záruky, že bude schopná splniť príkaz.
<P>
Nakoniec, a tiež veľmi významne, by som chcel upozorniť, a tu sa už idem nad rámec uznesenia, ktoré nalieha na sudánsku vládu, aby nasledovala požiadavky hlavného žalobcu Medzinárodného trestného súdu Luisa Moreno-Ocampoa a zajala Ahmeda Harouna, sudánskeho ministra pre humanitárne záležitosti, aby mohol byť postavený pred súd za vyhnanie dvoch miliónov ľudí z Dárfúru, a tým podnietila medzinárodný súd, ktorý sa mal začať pred nedávnom.
<SPEAKER ID="244" NAME="Jürgen Schröder  " AFFILIATION="PPE-DE">
autor. - (DE) Vážená pani predsedajúca, pán komisár, vážené dámy a páni, fakty poznáme: 30. septembra bol uskutočnený útok na mierové sily AÚ; desať vojakov prišlo o život, osem bolo vážne zranených a štyridsať stále chýba.
<P>
V júli som bol v Dárfúre spolu s delegáciou nášho Parlamentu. Počas našej návštevy sme sa stretli so zástupcami AMIS, misie Africkej únie v Sudáne. Bola to, a stále je, neuveriteľne náročná misia, ako sme počuli od zástupcov misie AMIS. Jeden z veliteľov, nigerský generál, nám napríklad povedal, že sa cítil viac ako kňaz a nie ako vojak. Jediné čo mohol robiť, povedal, bolo žiadať ľudí, aby nerobili zlé skutky; nemal žiadne poverenie konať, a preto nie je veľmi prekvapujúce, že rebelské frakcie túto slabosť odhalili.
<P>
Západ sa dosť presne nezameriava na Afriku. Existuje nerovnováha medzi rozsahom tragédie v Dárfúre a úrovňou pozornosti, ktorú konfliktu venujeme. Vojenské operácie v Afrike sú veľmi dobré, ale existuje nebezpečenstvo, že sa Afrika stane testovacím miestom pre tento typ misií. Keď tu EÚ vykonáva operácie, musia byť jej jednotky vyzbrojené mandátom, primeraným vybavením a dostatočným počtom mužov. Dĺžka trvania misie tiež závisí od jej cieľov.
<P>
Nemôžeme sa skrývať za ostatných, musíme plniť svoje povinnosti. Toto sa týka financovania misie AMIS a podpory, ktorá zahŕňa celú škálu od logistiky a vojenské vybavenie až po personál. Predovšetkým však potrebujeme politickú vôľu každého, a podľa môjho názoru mier v Dárfúre a celom Sudáne možno dosiahnuť len v spolupráci s Čínou.
<SPEAKER ID="245" NAME="José Ribeiro e Castro">
v mene skupiny PPE-DE. - Vážená pani predsedajúca, prečítam úryvok z novín: "Hneď po večeri, ktorou sa končil sviatok ramadán 29. septembra, okolo 30 vozidiel naložených niekoľkými stovkami sudánskych rebelov prelomilo obvod tábora mierovej misie Africkej únie v Haskanite, malom meste na juhu Dárfúru, provincie vo vojnovom stave v západnom Sudáne, kde bolo zabitých minimálne 200 000 a možno až 300 000 ľudí od začiatku povstania v roku 2003."
<P>
Jednotky v počte približne 100 vojakov, väčšina z nich boli Nigerčania, odrazili prvý útok, skôr ako sa ukryli do zákopov, a strieľali celú noc, až kým sa im neminula munícia. Potom bolo desať mužov zabitých. Minimálne 40 utieklo do lesa. Útočníci vydrancovali vojenský objekt, skôr než prišli sudánske vojská zachrániť tých, čo prežili. O týždeň neskôr bolo vyhladené samotné mesto Haskanita. Keď OSN skúmala škody, stála iba škola a mešita. Predpokladá sa, že okolo 7 000 ľudí ušlo. 8. októbra sa začalo bojovať v meste Muhajiriya, ktoré kontrolovala dárfúrska rebelská frakcia. Mnoho ľudí prišlo o život.
<P>
Nikto si nie je istý, kto sú útočníci. Podozrenie padlo aj na vládu Omara El Bashira. Ale mohli to byť aj rebeli. Jediné čo vieme je, že tieto veci budú pokračovať, kým medzinárodné sily nebudú mať účinný mandát a efektívne prostriedky. Každý to vie, a je čas zastaviť túto hru na skrývačku s vládou v Chartúme.
<SPEAKER ID="246" NAME="Ana Maria Gomes">
v mene skupiny PSE. - Vážená pani predsedajúca, po strašnom útoku rebelských síl v Haskanite proti misii Africkej únie v Sudáne (AMIS) začali vládne sily sériu odvetných útokov proti všetkým dedinám, ktoré boli podozrivé z ukrývania rebelov, čo malo za následok veľa civilných obetí.
<P>
Musíme si uvedomiť, že toto je genocídna stratégia Bashirových stúpencov v Chartúme, aby rozdelil a zničil dárfúrske spoločenstvá a rebelské skupiny s cieľom zabezpečiť, aby mierové rokovania, ako napríklad tie, ktoré začnú tento týždeň v Líbyi, nikam neviedli.
<P>
Strašný útok a následné násilie tiež dokazujú základné obmedzenia všetkých afrických síl v Dárfúre, ako je AMIS. Je preto rozhodujúce, aby Africká únia/hybridná mierová misia OSN v Dárfúre (UNAMID), ktoré budú rozmiestnené začiatkom januára, boli skutočne náležite vybavené a mali plnú moc a kapacitu operovať.
<P>
V tomto kontexte je veľmi rušivé, že predseda komisie Africkej únie, pán Konaré, trval na afrických silách a odmietal integráciu jednotiek ponúkaných z Uruguaja, Thajska a Nórska do UNAMID-u, čo je v rozpore s rozhodnutím Bezpečnostnej rady OSN a týmto spôsobom odráža situáciu v Chartúme.
<P>
Je tiež rušivé, že Európska únia, USA a iné bohaté krajiny neposkytli rýchlu a plnú podporu, ktorú mali pri rozmiestňovaní misie, predovšetkým im neposkytli finančný letecký most a iné logistické a vojenské kapacity, ktoré potrebovali na operácie. Misia v Čade je navyše veľmi oneskorená, a pritom sa považovala za "naliehavú".
<P>
Nakoniec bude pán Bashir slávnostne prijatý v Lisabone: nebude to len pán Mugabe. Dúfam, že orgány Európskej únie, Komisia a predsedníctvo členských štátov si nenechajú ujsť túto príležitosť a skutočne ho budú konfrontovať za jeho obrovskú zodpovednosť, za ktorú ho jedného dňa predvedú do Haagu.
<SPEAKER ID="247" NAME="Carl Schlyter">
v mene skupiny Verts/ALE. - (SV) V prvom rade myslíme na synov, bratov a blízkych, ktorí sa stratili po brutálnom útoku na sily AMIS. Títo ľudia zomreli, pretože sa snažili pomôcť iným ľuďom v susednej krajine. Veľa z nich zakúsilo násilie, znásilňovanie, vraždenie a extrémnu chudobu. Koľkokrát sme tu stáli a hovorili o tom? Koľkokrát sme žiadali, aby vláda alebo iní začali konať? Dovoľte mi, aby som vám pripomenul, že ústrednou úlohou vlády je chrániť ľudské práva svojich občanov. Počas celého trvania sa táto vláda nikdy nesnažila, ani sa nepokúsila to urobiť. Aj napriek frustrácii však musíme byť trpezliví, keďže sa to dá dosiahnuť len dlhodobou hospodárskou a politickou podporou tých, ktorí sa snažia vyriešiť konflikt. Nemôžeme ignorovať naše vlastné hospodárske záujmy. Niekedy aj naše vlastné ropné spoločnosti priamo či nepriamo podporujú určité skupiny. Aj toto musíme riešiť. Táto vláda má veľkú zodpovednosť, a musíme urobiť ďalšie požiadavky. Úplne súhlasím s kolegom Raülom Romevom, že Medzinárodný trestný súd musí mať plné právo na prístup a vyšetrenie tak, aby ľudia v zasiahnutej krajine videli spravodlivosť v pravý čas. Ďakujem.
<SPEAKER ID="248" NAME="Kathy Sinnott">
v mene skupiny IND/DEM. - Vážená pani predsedajúca, írski vojaci opúšťajú Čad, aby chránili utečencov pred susedným Sudánom, a opäť mi to bolestne pripomína, že tragédia genocídy v Sudáne pokračuje deň čo deň, bez konca. Gratulujem tomuto návrhu, ktorý odsudzuje násilie, za jeho podporu OSN a misií AÚ v Sudáne. "Musíme preukázať jednotný front," uvádza sa v návrhu; a zatiaľ čo tlieskam tejto predstave, neviem, ako by to mohlo prejsť. Ako vidíte, OSN má rôzne názory na túto otázku.
<P>
Úsilie môže ísť len tak ďaleko, kým Čína, rozhodujúci člen, bude pokračovať s udržovaním a predlžovaním konfliktu dodávkou zbraní do regiónu. Opäť musíme ukázať prstom na Čínu, ktorá je hlavným podporovateľom vlády v Chartúme. Čína vymieňa čínske zbrane za sudánsku ropu a nie je veľmi ťažké vidieť, že to je jedným z hlavných spôsobov, ktorým sa pokračujúci konflikt udržuje.
<P>
Nemali by sme akceptovať, že čínska politika vývozu zbraní ostáva zahalená tajomstvom. Peking nevydáva žiadne informácie o preprave zbraní do zahraničia a nepredložil žiadne údaje registru konvenčných zbraní OSN za posledných osem rokov. Vďaka čínskemu vývozu zbraní - niektoré boli použité pri útoku, ktorý bol opísaný pred chvíľou -, ktorý sa odhaduje na viac ako 2 mld. USD ročne, je potrebné začať sa zaoberať nezodpovednosťou, ktorou konajú.
<P>
Ak táto otázka ostane nevyriešená, nebude trpieť iba Sudán. Zbrane z Číny sa nachádzajú v Austrálii, Malajzii, Thajsku a Južnej Afrike; pravidelné zásielky sú dodávané Mjanmarsku a Nepálu. Preto by som chcel na záver poprosiť Parlament, aby odsúdil Čínu za úlohu, ktorú zohráva v genocíde sudánskych ľudí. Je veľmi správne, že podporujeme mier a úlohu OSN, ale musíme to robiť aktívne - ak nebudeme aktívni, riskujeme, že prispejeme k utrpeniu sudánskych ľudí.
<SPEAKER ID="249" NAME="Koenraad Dillen">
v mene skupiny ITS. - (NL) Vážená pani predsedajúca, smrť desiatich vojakov z mierových síl Africkej únie v Dárfúre je, samozrejme, ďalšou veľmi tragickou udalosťou. Už roky Parlament vyjadruje obavy o tento región.
<P>
Je mi ľúto, že sme opäť nevyužili príležitosť nastoliť otázku zodpovednosti a hroznú úlohu Číny v tomto konflikte, pretože musíme povedať, že ak hľadáme vplyvy v Afrike, Čína zohráva zhubnú úlohu vo vojnou zmietanom Sudáne. Robí tak na pozadí obetí zabitých v Dárfúre, a tiež nepriamo, krvou vojakov, ktorí pomáhajú stabilizovať situáciu.
<P>
Vďaka pochybným investíciám Číňania výrazne prispievajú k vojnovým snahám režimu. Európa si musí uvedomiť, že čím silnejšia bude Čína v Afrike, tým slabší bude náš západný odkaz demokracie, slobody a dobrej správy. Čína je však veľmi dôležitým obchodným partnerom Európy, a rozhovory o ľudských právach a demokracii sa veľmi často utlačia do úzadia, keď sa začne hovoriť o skutočnej politike.
<SPEAKER ID="250" NAME="Colm Burke" AFFILIATION="PPE-DE">
Vážená pani predsedajúca, silne odcudzujem zabitie 10 príslušníkov mierových síl Africkej únie 30. septembra 2007 neidentifikovanými silami v Haskanite v južnom Dárfúre. Minimálne osem ďalších príslušníkov misie Africkej únie v Sudáne (AMIS) bolo vážne zranených a ďalších 40 ľudí sa stratilo. Vyzývam sudánsku vládu, aby plne spolupracovala a začala nezávislé vyšetrovanie útoku a priviedla zodpovedných pred spravodlivosť.
<P>
Títo mŕtvi nám pripomínajú zložitosť bezpečnostnej situácie v regióne. Nanešťastie tu neexistuje mier, ktorý treba zachovávať, ale medzinárodné spoločenstvo vrátane OSN a Európskej únie je zodpovedné za to, aby pomohlo čo najskôr zabezpečiť bezpečnosť v tomto regióne, aby sa tu v budúcnosti mohol budovať mier.
<P>
Misia Európskej únie v Čade, Strednej Afrike a na hranici Dárfúru si musí uvedomovať nebezpečenstvo vznikajúcich príčinných súvislostí. Nikto nepovedal, že to bude ľahký záväzok. Rozhodujúce je, aby členské štáty EÚ zmobilizovali finančnú, logistickú a technickú podporu pre írskych, francúzskych, belgických, poľských a iných vojakov, ktorí tvoria časť misie. Nemôžeme mať naše vojská zle vybavené, ako obliehané sily AMIS. Ak posielame naše vojská do nestáleho prostredia, musíme im dať prostriedky, aby sa mohli chrániť. Táto misia EÚ bude mať výrazný mandát použiť silu s odvolaním sa na kapitolu VII Charty OSN, a vojská budú vyzvané použiť ju. Udržovanie mieru je jedna z najušľachtilejších profesií a je tragédiou, ak príslušník mierových síl stratí život pri ochraňovaní životov druhých.
<P>
Preto musíme naďalej tlačiť na rôzne zainteresované strany...
<P>
(predsedajúca prerušila rečníka)
<SPEAKER ID="251" NAME="Lidia Joanna Geringer de Oedenberg" AFFILIATION="PSE">
(PL) Konflikt v Dárfúre trvá od roku 2003 a nazýva sa aj najväčšou humanitárnou katastrofou súčasnosti. Dvestotisíc ľudí zomrelo v dôsledku etnických čistiek a masakrov, a ďalších dva a pol milióna ľudí bolo vyhnaných zo svojich domovov. Milióny utečencov žijú v strachu, čo prinesie ďalší deň, a mierové sily Africkej únie majú iba sedemtisíc slabo vyzbrojených vojakov, vďaka čomu sa stávajú predmetom krvavých útokov, ako bol útok v Haskanite v septembri minulého roka.
<P>
Situácia v regióne sa dramaticky zhoršuje, a predstavitelia humanitárnych organizácií sa stávajú obeťami únosov. V tejto situácii je veľmi dôležité konať čo najrýchlejšie a zaktivovať spoločnú misiu OSN a Africkej únie, ktorá teraz po získaní súhlasu sudánskej vlády, musí mať silný mandát, ktorý umožňuje plnú ochranu civilného obyvateľstva. Misia musí mať primeraný počet vojakov a primerané množstvo vybavenia a zdrojov. Európska únia, OSN a Africká únia musia vynaložiť spoločné úsilie na obnovu mierového procesu v Dárfúre a pomôcť nájsť náležitú a trvalú dohodu, ktorú podpíšu všetky zainteresované strany.
<SPEAKER ID="252" NAME="Benita Ferrero-Waldner">
členka Komisie. - Vážená pani predsedajúca, my v Európskej komisii sa pripájame k Európskemu parlamentu a silne odsudzujeme zabitie príslušníkov mierových síl Africkej únie v Haskanite, a všetky ostatné incidenty za posledné roky, a, samozrejme, skutočnosť, že veľa ľudí je stále nezvestných.
<P>
Nesmieme predstierať, že väčšie mierové sily, ktoré prevezmú súčasnú misiu Africkej únie v Sudáne (AMIS) budú schopné ľahko chrániť samých seba pri zabezpečovaní veľkej humanitárnej operácie podporovanej Európskou komisiou a inými sponzormi a udržovať mier, ktorý tu neexistuje. To je otázka.
<P>
Uznávame, že sudánska vláda schválila prítomnosť mierových síl OSN na sudánskej pôde. Spolu so zvyškom medzinárodného spoločenstva sme presvedčení, že vláda dodrží svoje slovo. Vítame úmysel vlády deklarovať zastavenie vojnového stavu pri rokovaní o obchode v Líbyi 27. októbra, ale vláda musí urobiť ešte oveľa viac. Európska komisia tiež vyzýva vládu v Sudáne, aby sa zmysluplne zapojila do rokovaní, ktorých cieľom je vyriešiť a spravodlivo rozdeliť moc a bohatstvo v Dárfúre. Spájame sa so zvyškom Európskej únie a vyzývame rebelské hnutia, aby vyhlásili koniec zabíjaniu a banditstvu, ktoré poškodzujú ich záujmy. Tiež vyzývame, aby sa bezvýhradne zúčastnili na rozhovoroch v Sirte.
<P>
Okrem toho, ako iste viete, rezolúcia č. 1778, ktorú Bezpečnostná rada OSN prijala 25. septembra, poveruje medzinárodné viacdimenzionálne sily prispievať k stabilizácii východného Čadu a severovýchodnej Stredoafrickej republiky, a tým garantuje bezpečnosť miestnemu civilnému obyvateľstvu, utečencom a vyhosteným ľuďom a stabilizovanie situácie v Sudáne.
<P>
Na základe tohto Rada pre všeobecné veci a Rada pre zahraničné veci 15. októbra rozhodla vyslať dočasné a viacdimenzionálne európske sily s 3 000 vojakmi, EUFOR Čad, ako ich nazývame, aby podporila a v krátkom čase doplnila rozmiestnenie skupín OSN. So zreteľom na regionálny rozmer krízy v Dárfúre je rozmiestnenie tejto novej misie EUFOR Čad a policajnej misie OSN spolu so silami UNAMID v Sudáne podľa môjho názoru rozhodujúcim krokom k uľahčeniu ťažkej situácie konfliktu v Dárfúre a v neposlednom rade k dobrovoľnému návratu sudánskych utečencov, ktorí sa usídlili v Čade. V tejto chvíli vám môžem povedať, že írsky generál je na mieste, vyhodnocuje situáciu a skúma, kde by mali byť jednotky EUFOR rozmiestnené.
<P>
Ale vráťme sa naspäť k otázke Sudánu, dovoľte mi povedať, že som pevne presvedčená, že budúcnosť Sudánu spočíva v podelení sa o bohatstvo a moc, vo federálnej vláde a federálnom usporiadaní. Na tomto sa dohodli rebeli a vláda v januári 2005 v Naivasha, keď bola podpísaná komplexná mierová zmluva, ktorá ukončila desaťročia trvajúcu občiansku vojnu medzi severom a juhom. Medzinárodné spoločenstvo musí pevne stáť za komplexnou mierovou zmluvou. Ak sa má táto zmluva dodržiavať - áno, v súčasnosti je to veľmi ťažké, ale tieto ťažkosti sa dajú ukončiť - bude to dokazovať, že podobné zmluvy sa môžu uzatvoriť aj v Dárfúre.
<P>
Takže prostredníctvom podpory z Európskeho rozvojového fondu na obnovu a rehabilitáciu južného Sudánu a na dlhodobý spravodlivý a trvalo udržateľný vývoj celej krajiny, pevne stojíme za komplexnou mierovou zmluvou. Tiež podporujeme úsilie osobitného zástupcu EÚ v Sudáne, ktorý má uľahčiť budovanie mieru v Dárfúre a spolu s ostatnými predstaviteľmi, sme skutočne pripravení zabezpečiť mier, zrehabilitovať a obnoviť Dárfúr a úzko nasledovať obnovenú mierovú zmluvu.
<P>
Myslíme si, že je v záujme všetkých strán - vlády, dárfúrskych rebelov, krajín regiónu Afrického rohu a medzinárodného spoločenstva -, aby Sudán ostal zachovaný. Čakajú nás však dlhé a náročné a niekedy odrádzajúce rokovania v Sirte, a myslím si, že musíme pevne trvať na obnovení mieru v Sudáne. Jednota tejto krajiny je v našich rukách.
<SPEAKER ID="253" NAME="Predsedajúci">
Rozprava sa skončila.
<P>
Hlasovanie sa uskutoční po skončení rozpráv, v stanovenom hlasovacom čase - čo je v skutočnosti ďalším bodom programu.
