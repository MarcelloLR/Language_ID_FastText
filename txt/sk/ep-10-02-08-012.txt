<CHAPTER ID="012">
Program práce
<SPEAKER ID="018" NAME="Predseda">
Konečné znenie návrhu programu, ktorý navrhla Konferencia predsedov na svojom zasadnutí vo štvrtok 4. februára 2010 v súlade s článkom 137 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Pondelok:
<P>
Bez zmeny.
<P>
Utorok:
<P>
Poslanecký klub Európskej ľudovej strany (kresťanských demokratov) predložil žiadosť doplniť do programu vyhlásenia Rady a Komisie o zložitej finančnej a hospodárskej situácii v krajinách eurozóny. Týka sa to členských štátov, ktoré majú finančné ťažkosti.
<SPEAKER ID="019" NAME="Corien Wortmann-Kool" LANGUAGE="NL">
Je dôležité, aby tento Parlament diskutoval o najnovšom vývoji v eurozóne a tiež o opatreniach, ktoré uskutočňuje Európska komisia v súvislosti s krajinami eurozóny, ktoré sú v rizikovej zóne.
<P>
Presvedčili sme sa o tom, že v posledných týždňoch mal tento vývoj veľmi veľký vplyv na výmenný kurz eura a spôsobil aj turbulencie na finančných trhoch. Preto by sme pred štvrtkovým neformálnym samitom chceli vidieť vyhlásenia Rady a Komisie týkajúce sa nielen plánov, ktoré už boli navrhnuté, ale aj opatrení, ktoré by sa ešte mohli prijať na čo najrýchlejšie obnovenie dôveryhodnosti eura.
<SPEAKER ID="020" NAME="Hannes Swoboda" LANGUAGE="DE">
Vážený pán predseda, chcel by som kategoricky podporiť tento návrh. Je dôležité, aby sme diskutovali o tejto otázke, riešili základné problémy a vyhli sa pritom stranícko-politickým hádkam o tom, koho obviniť z krízy.
<P>
Mám dve žiadosti. Po prvé, ak moji kolegovia z Poslaneckého klubu Európskej ľudovej strany (kresťanských demokratov) súhlasia, mali by sme do názvu doplniť sociálny vplyv s cieľom objasniť, že tu ide o sociálny vplyv krízy v týchto krajinách.
<P>
Po druhé, chceme tiež hovoriť s Komisiou, ale chceme o tom diskutovať s členmi Komisie, ktorí v budúcnosti budú niesť zodpovednosť za túto otázku. Keďže nová Komisia sa ešte neujala úradu, mali by sme požiadať predsedu Komisie, aby sa osobne zúčastnil v tejto diskusii alebo aby poslal niekoho, kto bude členom novej Komisie, ako napríklad pána Almuniu alebo pána Rehna. V tejto zložitej a dôležitej rozprave by bolo rozumné mať partnera na rozhovor, ktorý potom prevezme rovnakú zodpovednosť v Komisii.
<SPEAKER ID="021" NAME="Predseda">
Ak budeme súhlasiť s touto žiadosťou a doplníme ju ako bod do programu, predstavitelia Komisie budú prítomní. Porozprávam sa o tom s pánom Barrosom. Chce niekto prehovoriť proti tejto žiadosti? Nikoho nevidím. Teraz pristúpime k hlasovaniu. Kto je za túto žiadosť?
<SPEAKER ID="022" NAME="Corien Wortmann-Kool" LANGUAGE="NL">
Chcela by som dôrazne podporiť návrh pána Swobodu. Ide o všetky dôsledky, samozrejme, vrátane tých sociálnych.
<SPEAKER ID="024" NAME="Ioannis Kasoulides">
v mene skupiny PPE. - Vážený pán predseda, skutočne ide o tri uznesenia prijaté Výborom pre zahraničné veci zaoberajúce sa správou Komisie o pokroku pri rozširovaní.
<P>
Preto sa nimi možno spoločne zaoberať, spoločne ich skúmať a viesť o nich spoločnú rozpravu.
<SPEAKER ID="026" NAME="Marta Andreasen">
v mene skupiny EFD. - Vážený pán predseda, viem, že ste mali na zasadnutí Konferencie predsedov minulý týždeň časovo náročný program a že nebolo veľa času diskutovať o doplnení tohto bodu do programu, ale na plenárnom zasadnutí v januári - ako ste všetci videli - členovia rôznych politických skupín vyjadrili obavy v súvislosti s bodmi predloženými v otázke zneužití súvisiacich s nehnuteľnosťami cudzincov v Španielsku. V stredu večer bude mať Komisia príležitosť poskytnúť odpoveď.
<P>
Preto žiadam našich kolegov, aby podporili tento návrh. V mene skupiny EFD by som vás chcela požiadať o hlasovanie podľa mien. Ak bude väčšina za tento návrh, chcela by som navrhnúť druhé hlasovanie podľa mien s cieľom ukončiť rozpravu uznesením.
<SPEAKER ID="027" NAME="Gerard Batten" AFFILIATION="EFD">
Vážený pán predseda, chcel by som sa vysloviť za návrh pani Andreasenovej, pretože mnohí z našich voličov nám píšu o tomto probléme a myslím si, že ide o záležitosť, o ktorej by mal Parlament viesť rozpravu.
<SPEAKER ID="028" NAME="Guy Verhofstadt" LANGUAGE="FR">
Vážený pán predseda, chcel by som iba poznamenať, že istá veľmi protieurópska skupina využíva Európsky parlament na zviditeľnenie tejto otázky. Takýto vývoj je vítaný, napriek tomu som proti, pán predseda.
<P>
(potlesk)
<SPEAKER ID="030" NAME="Gerard Batten" AFFILIATION="EFD">
Vážený pán predseda, chcel by som uviesť veľmi krátku procedurálnu námietku. Môj tu prítomný kolega (pán Guy Verhofstadt) nás označil ako "protieurópskych". Nie je to pravda, my sme proti Európskej únii.
<SPEAKER ID="031" NAME="Predseda">
To nebola procedurálna námietka. Prosím vás, nevyjadrujte sa k podstate veci, keď zostavujeme program a nie je čas na takéto veci.
<P>
Štvrtok:
<P>
Konfederatívna skupina Európskej zjednotenej ľavice - Nordická zelená ľavica predložila návrh v súvislosti s rozpravou o prípadoch porušovania ľudských práv, demokracie a princípov právneho štátu. Skupina navrhuje nahradiť rozpravu o Madagaskare rozpravou o treste smrti, a najmä o prípade Mumiu Abú-Džamála.
<SPEAKER ID="032" NAME="Sabine Lösing">
v mene skupiny GUE/NGL. - (DE) Vážený pán predseda, domnievame sa, že bod o Madagaskare dnes nie je mimoriadne dôležitý. Žiadame preto, aby sa tento čas využil na rozpravu o prípade pána Mumiu Abú-Džamála, afroamerického novinára, ktorého uznali vinným z vraždy policajta v roku 1982 po súdnom procese založenom na nepriamych dôkazoch.
<P>
Mumia Abú-Džamál bol odsúdený na smrť a 30 rokov čaká v cele smrti. Doteraz sa nenašlo dostatočné vysvetlenie okolností súvisiacich s touto vraždou a dôkazy sa nikdy riadne nepreskúmali. V každom prípade je trest smrti jedným z najjednoznačnejších prípadov porušovania ľudských práv, aké poznáme. Hoci sa pri tomto súdnom procese trest smrti mohol zmierniť na doživotné odňatie slobody, obžaloba odmietla túto možnosť koncom januára. Život pána Abú-Džamála je teraz vo väčšom nebezpečenstve ako kedykoľvek predtým. Boli by sme radi, keby sa o tejto veci rokovalo na plenárnom zasadnutí, aby sme mohli rozhodnúť o ďalších krokoch s cieľom dosiahnuť odloženie trestu smrti, aby Mumia Abú-Džamál dostal príležitosť dokázať svoju nevinu v spravodlivom súdnom procese.
<SPEAKER ID="033" NAME="Véronique De Keyser" LANGUAGE="FR">
Vážený pán predseda, nepopieram, že situácia Mumiu Abú-Džamála je kritická a že tento prípad si určite zaslúži byť vypočutý. Situácia na Madagaskare je však absolútne chaotická. Celá krajina trpí pre prechodný režim, ktorý bol zavedený protiprávne a ktorý spôsobuje v tejto krajine anarchiu.
<P>
Je veľmi ťažké povedať, či jedno je lepšie ako druhé. Domnievam sa, že môžeme zachrániť Madagaskar. Pán predseda, nemohli by ste opäť vzniesť námietky a požiadať Spojené štáty o odloženie trestu smrti? Nebude to prvýkrát a obávam sa, že, bohužiaľ, ani poslednýkrát. V každom prípade v mene našej skupiny odmietam stiahnuť uznesenie, ktoré sme pripravili o situácii na Madagaskare, kde tiež hrozí reálne nebezpečenstvo pre celé obyvateľstvo.
<SPEAKER ID="034" NAME="Predseda">
V súlade s vaším návrhom budem dôkladne analyzovať problém a vydám o ňom vyhlásenie.
<P>
(Parlament zamietol žiadosť.)
<P>
(Program práce bol prijatý.)
