<CHAPTER ID="004">
Trialóg o návrhu rozpočtu na rok 2012 (rozprava) 
<SPEAKER ID="008" NAME="Predsedajúci">
Prvým bodom programu je správa pani Balzaniovej v mene Výboru pre rozpočet o mandáte na trialóg o návrhu rozpočtu na rok 2012 (2011/2019 (BUD)).
<SPEAKER ID="009" NAME="Francesca Balzani" LANGUAGE="IT">
Rozpočtový postup vstúpil s mandátom na trialóg do svojho najkonkrétnejšieho štádia, v ktorom rozpočtové orgány naozaj začínajú viesť diskusie, ktoré môžu priniesť užitočné a významné výsledky. Najmä preto dúfam, že tento trialóg je príležitosťou, ktorú využijú a nepremeškajú.
<P>
Rozpočtový postup sme začali v duchu veľkého realizmu. Členské štáty v súčasnosti zavádzajú prísne vnútroštátne politiky konsolidácie rozpočtov a tieto politiky musia nájsť dôležitú rovnováhu medzi potrebou riešiť krízu a znova naštartovať hospodárstvo a investície. Práve preto rozpočet Európskej únie, ktorý má obrovskú a jedinečnú schopnosť poskytnúť pridanú hodnotu v oblasti výdavkov, investícií a zdrojov, môže a jednoznačne musí v tomto čase zohrávať zásadnú úlohu. V rámci tejto zásadnej úlohy je veľmi dôležité, aby stratégia Európa 2020 predstavovala východiskový bod.
<P>
Tento Parlament urobil hneď na začiatku zo stratégie Európa 2020 ústrednú tému diskusií o rozpočte. Rozpočet na rok 2012 môže a musí byť prvým krokom v rámci konkrétnych opatrení smerom k vykonávaniu tejto stratégie, ktorá predstavuje nástroj, ktorý bol vybratý práve na opätovné naštartovanie našej Únie.
<P>
V tomto zmysle finančný rozmer stratégie Európa 2020 zapája do hry našu dôslednosť a dôveryhodnosť a dáva im ústrednú úlohu. Nemôžeme vytvoriť takúto ambicióznu stratégiu bez toho, aby sme ju ihneď začali vykonávať práve v čase, keď je veľmi dôležité, aby sa plne využili účinky tohto nástroja na opätovné naštartovanie hospodárstva.
<P>
Dôslednosť, dôveryhodnosť a ambiciózna stratégia Európa 2020 sa preto tiež stávajú rozhodujúcimi a základnými prvkami na zabezpečenie stability, ktorú dnes v rámci Európskej únie potrebujeme, a to sa týka aj našej jednotnej meny.
<P>
Existujú aj ďalšie skutočnosti a politiky, ktoré sa dostávajú do popredia. Mám na mysli demokratické procesy v oblasti Stredozemia a potrebu zaručiť vonkajší rozmer Európskej únie, ktorá v súčasnej dobe naozaj môže zohrať svoju úlohu a znovu zaujať dôležitú vedúcu pozíciu.
<P>
Nezabúdajme na to, že rozpočet nie je len nástrojom, ktorý treba schváliť, keď je potrebné urobiť predpoveď na nasledujúci rok. Je tiež nástrojom, ktorý musí v priebehu roka fungovať. V tomto zmysle ide o otázku, ktorá si vyžaduje opatrné zaobchádzanie nielen v súvislosti s platbami v budúcom roku, ale aj v súvislosti s vykonávaním rozpočtu na rok 2011 v tomto roku.
<P>
Dôslednosť, dôveryhodnosť a silné, rozhodné a cieľavedomé využívanie rozpočtu ako základného nástroja na boj proti kríze a na kompenzáciu za politiky konsolidácie členských štátov - toto všetko sú otázky, ktoré si vyžadujú skutočné odhodlanie z našej strany, aby sme naozaj zaručili, že budeme opäť zohrávať kľúčovú úlohu v bezpečnosti Európskej únie, a predovšetkým, ktoré nás vyzývajú, aby sme nepremeškali príležitosť trialógu, a to je mojou hlavnou obavou. Trialóg môže a musí byť naozaj hodnotnou príležitosťou na konkrétnu a užitočnú výmenu názorov, ktorá nás tento rok privedie k spoločnej vízii rozhodnutí, ktoré v súvislosti s rozpočtom musíme urobiť.
<P>
Spoločné rozhodnutia pri práci na takom dôležitom dokumente, akým je rozpočet, považujem za ďalší vynikajúci signál našej schopnosti pracovať v rámci Únie, čo je v tomto čase mimoriadne dôležité.
<SPEAKER ID="010" NAME="Janusz Lewandowski">
člen Komisie. - Som tu, aby som si vypočul vaše názory na návrh rozpočtu, ktorý predložila Komisia, a na mandát na trialóg.
<P>
Máme pred sebou dôležitú prácu a čoskoro budeme mať na nadchádzajúcom trialógu príležitosť prediskutovať s Parlamentom body, ktoré nás zaujímajú. Je však jasné, že ako vo svojom prejave uviedla pani spravodajkyňa, za súčasných nezvyčajných okolností nebude možné vypracovať rozpočet na rok 2012 a nájsť kompromisy v súvislosti s ním zaužívaným spôsobom. Preto je nevyhnutná rovnováha medzi konsolidáciou verejných financií a investíciami, ktoré prispievajú k rastu a k vytváraniu pracovných miest, a myslím si, že je to v našom návrhu viditeľné. Aj v čase krízy potrebujeme, aby investície podporovali veľmi krehkú obnovu európskeho hospodárstva.
<P>
Toto je teda jedna časť našej odpovede v súvislosti s rozpočtom na rok 2012. Okrem toho sme jasne vylepšili priority týkajúce sa stratégie Európa 2020. Podľa našich odhadov sa na túto stratégiu vyčlenilo 62,6 miliardy EUR, čo sa rovná 43,5 % z celkového návrhu rozpočtu. Zvýšili sa aj výdavky v súvislosti s Lisabonskou zmluvou, a to o 4 %. Toto je prvá časť odpovede.
<P>
Druhou časťou odpovede je, samozrejme, nekompromisný prístup k administratíve, nulový nárast v súvislosti s Komisiou a takzvané negatívne priority týkajúce sa veľmi prísneho hodnotenia programov, ktorého cieľom je zistiť, či tieto programy fungujú alebo nie. Na základe výkonu sa potom v niektorých oblastiach znižuje rozpočet v porovnaní s predchádzajúcim finančným plánom na rok 2012. Vďaka tomu je návrh rozpočtu na rok 2012 takmer o 9 miliárd EUR nižší ako strop finančného výhľadu na rok 2012.
<P>
Nestačí však iba navrhnúť rozpočet. Našou spoločnou povinnosťou je globálne reagovať na vývoj udalostí. Toto sa týka predovšetkým oblasti južného Stredozemia. Preto sme sa dohodli na opravnom liste č. 1 k rozpočtu na rok 2012, ktorý bol schválený pred týždňom, s cieľom zvýšiť rozpočet na rok 2011, 2012 a 2013 v oblasti susedstva a najmä v oblasti južného Stredozemia o 1,3 miliardy EUR.
<P>
To znamená, že v budúcom roku treba pre oblasť južného Stredozemia a pre to susedstvo všeobecne uvoľniť ďalších takmer 500 miliónov EUR, čím sa spotrebuje rezerva okruhu 4, ale tiež sa využijú prostriedky určené pre nástroje flexibility vo výške 150 až 153 miliónov EUR.
<P>
Výsledok je taký, ako bol predložený. Platby by sa mali zvýšiť o 4,9 %, toto zvýšenie však nie je bezdôvodné, je určené na to, aby sme zaplatili nezaplatené právne záväzky, ktoré rastú na konci finančného výhľadu. Musím znova zopakovať, že ide presne o 8,8 miliardy EUR menej ako strop, ktorý bol stanovený na rok 2012.
<P>
Rastie oblasť výskumu a vývoja, ako aj oblasť súdržnosti, ktorá je momentálne v pohybe, pretože oprávnené programy sa práve skončili a musíme zaplatiť účty členských štátov. Vo všeobecnosti však ani v oblasti súdržnosti zďaleka nedosahujeme úroveň aktualizovanej predpovede pre členské štáty na rok 2012.
<P>
Aby som to zhrnul, v budúcnosti neočakávam jednoduché diskusie s Radou. Skúsenosť z roku 2011 bola veľmi poučná. Ak chceme vytvoriť rozumný rozpočet na budúci rok, potrebujeme podporu Parlamentu. Na jednej strane potrebujeme konsolidáciu a na strane druhej potrebujeme prispievať k rastu a zamestnanosti. Dúfam, že tento rok bude postup hladší a menej nervózny, ako bol rozpočtový postup na rok 2011.
<SPEAKER ID="011" NAME="María Muñiz De Urquiza" LANGUAGE="ES">
Návrh Komisie, že rozpočet na rok 2012 by mal obmedziť svoje zvýšenie na absolútne minimum, ktoré je potrebné na splnenie právnych záväzkov EÚ, by znamenal zmrazenie Európskej únie a Skupina progresívnej aliancie socialistov a demokratov v Európskom parlamente s tým nemôže súhlasiť.
<P>
Veríme v Európu, veríme v jej politiky a potrebu ich financovania, pretože EÚ nie je výdavkom, ale skôr pridanou hodnotou pre vnútroštátne politiky.
<P>
Ako poznamenala pani spravodajkyňa, plne súhlasíme s tým, že rozpočet by mal byť zameraný na dosiahnutie cieľov stratégie EÚ 2020, konkurencieschopnosti a zamestnanosti, ale tento hlavný záujem by nemal odvádzať našu pozornosť od chronického nedostatočného financovania vonkajšej činnosti Únie. Nie je v súlade s cieľom Európskeho parlamentu, Komisie a Rady, aby Únia bola popredným globálnym aktérom s nárastom inflácie o sotva 2,9 %.
<P>
S predloženým návrhom ťažko splníme požiadavky verejnosti a našu povinnosť podporovať mier, rozvoj, medzinárodnú stabilitu a dodržiavanie ľudských práv vo svete.
<P>
Sústredím sa na body, ktoré zaujímajú Výbor pre zahraničné veci.
<P>
Po prvé, revíziu európskej susedskej politiky, predovšetkým jej rozmer v oblasti Stredozemia, treba zohľadniť v rozpočte. Pán komisár, začnem tým, že pokiaľ ide o Palestínu, mierový proces na Blízkom východe a Agentúru Organizácie Spojených národov pre pomoc a prácu v prospech palestínskych utečencov (UNRWA), Komisia navrhuje rozpočet znížený o 100 miliónov EUR.
<P>
Myslím si, že mier na Blízkom východe je natoľko citlivou záležitosťou a že práca agentúry UNRWA je natoľko dôležitá, aby sa nestávali predmetom hry, v ktorej Komisia každoročne navrhuje nižšie čísla a tie následne rastú počas rokovania o rozpočtovom postupe.
<P>
Pán komisár, oblasť Stredozemia je veľmi dôležitá, ale nesmie sa zvýhodňovať na úkor ostatných oblastí vonkajšej činnosti Európskej únie.
<P>
Príkladom je Latinská Amerika a všeobecne známe nedostatočné financovanie tejto oblasti. Okrem tohto neslávneho nedostatočného financovania došlo k zablokovaniu prideľovania financií krajinám, ktoré by mohli využívať nástroj financovania spolupráce s industrializovanými krajinami (ICI+), ale - pán predsedajúci, už končím - nemôžu tak urobiť, pretože sa nevyriešil problém týkajúci sa právneho základu pre tento nástroj.
<P>
Rozširovanie a nástroj stability, ako aj mnohostranné záležitosti, ako napríklad príspevok Európskej únie orgánu OSN Ženy, musia tiež dostať potrebné finančné prostriedky. Ešte chvíľku, pán predsedajúci, chcem povedať, že pokiaľ ide o využívanie rozpočtu, mali by sme mať možnosť byť flexibilní.
<SPEAKER ID="012" NAME="Jorgo Chatzimarkakis" LANGUAGE="DE">
Z pohľadu kontroly rozpočtu Európsku úniu často obviňujú z nedbalého prístupu k výdavkom. Kto je za to zodpovedný? V 80 % prípadov sú to v skutočnosti členské štáty, ktoré nesú spoločnú zodpovednosť za výdavky. Často sú to členské štáty. Všetci si pamätáme, ako britský premiér Cameron povedal predsedovi Európskeho parlamentu, že namiesto toho, aby sme žiadali viac finančných prostriedkov, by sme predovšetkým mali zaručiť efektívnejšie využívanie finančných prostriedkov. Ktorá krajina sa v roku 2010 najviac previnila? Spojené kráľovstvo. Všetky britské programy boli v roku 2010 zastavené.
<P>
Prečo? Pretože pravidlá sú príliš zložité. Preto by som chcel požiadať kolegov poslancov a predovšetkým Komisiu, aby spoločne s členskými štátmi viedli kampaň za jednoduchšie pravidlá, účinnejšie a jednoduchšie systémy monitorovania a za zavedenie nových prvkov. Ak by napríklad politika v oblasti výskumu zahŕňala ocenenie alebo cenu za mimoriadne úspešný inovatívny projekt, výrazne by to uľahčilo monitorovanie. To isté sa týka politiky súdržnosti, kde by sme mohli vytvoriť pákový efekt poskytnutím projektových úverov.
<P>
Máme množstvo príležitostí na inováciu. Mali by sme urobiť statočný krok vpred.
<SPEAKER ID="013" NAME="Pervenche Berès" LANGUAGE="FR">
Priority, ktoré si stanovil Výbor pre zamestnanosť a sociálne veci, sú založené na alarmujúcej skutočnosti: hospodárska, finančná a sociálna kríza aj naďalej pácha škody, pričom momentálne je nezamestnaných 23 miliónov ľudí vrátane 5,2 milióna mladých ľudí.
<P>
Európsky parlament vo svojom uznesení o vykonávaní usmernení pre politiky zamestnanosti členských štátov vyzval Európsku radu, aby "problematiku zamestnanosti nekládla na druhé miesto pri zvažovaní odporúčania Komisie na to, aby bola na obdobie 2011 - 2012 prioritou v rámci ročného prieskumu rastu prísna daňová konsolidácia". Pokiaľ ide o rozpočet, táto požiadavka sa musí premeniť na silnú podporu piatich základných cieľov stratégie Európa 2020, a to najmä zvýšenie miery zamestnanosti a zníženie počtu ľudí postihnutých chudobou alebo tých, ktorým hrozí chudoba či sociálne vylúčenie.
<P>
Výbor pre zamestnanosť a sociálne veci zdôrazňuje skutočnosť, že tieto ciele si vyžadujú, aby rozpočet EÚ a rozpočty členských štátov boli porovnateľné, zlučiteľné a dopĺňali sa.
<P>
Srdečne ďakujeme našej pani spravodajkyni Francesce Balzaniovej, pretože vieme, ako dôrazne v trialógu presadzuje stanovisko prijaté výborom.
<SPEAKER ID="014" NAME="László Surján" LANGUAGE="HU">
Výbor pre regionálny rozvoj diskutoval o tomto návrhu a s radosťou ho podporí. Výbor ho považuje za celkom rozumný a je presvedčený, že poskytuje dostatočnú prípravu nielen na samotný trialóg, ale aj na celý budúci rozpočtový proces. Výbor pre regionálny rozvoj, samozrejme, považuje za najdôležitejší aspekt financovanie politiky súdržnosti a chceme upriamiť vašu pozornosť na skutočnosť, že v prirodzenom priebehu sedemročného cyklu sme dosiahli fázu, keď členské štáty čerpajú alebo sa snažia čerpať čoraz viac finančných prostriedkov na programy, ktoré vytvorili. Napríklad naša krajina získala v minulom roku dvakrát viac finančných prostriedkov, ako sme predtým získali v priebehu dvoch rokov. To tiež naznačuje isté zrýchlenie, ktorého dôvodom sú, samozrejme, aj vnútorné záležitosti, ale tento jav je viditeľný aj v iných členských štátoch. Preto dúfame, že táto politika získa jednoznačnú podporu.
<SPEAKER ID="015" NAME="Luis Manuel Capoulas Santos" LANGUAGE="PT">
V súvislosti s okruhom 2, spoločnou poľnohospodárskou politikou (SPP), existujú tri kľúčové otázky. Pokiaľ ide o prvý pilier, nie sú tam žiadne veľké problémy, pretože predstavuje približne 90 % výdavkov a vykonáva sa na takmer 100 %, a preto vítame zvýšenie výdavkov na rok 2012 o 3 %, keďže to presne zohľadňuje náklady na rozšírenie SPP, ktoré, ako vieme, bude postupne prebiehať až do roku 2013.
<P>
Ani v druhom pilieri nie sú konkrétne problémy, keďže rozpočtové prostriedky sa zvýšili. Ide o pozitívny krok, keďže sa nachádzame v strede programového obdobia. Vzhľadom na krízu a ťažkosti istých členských štátov v súvislosti so spolufinancovaním je dôležité, aby sme urýchlili vykonávanie druhého piliera, ktorý predstavuje približne 70 % výdavkov.
<P>
Tretia otázka, ktorú by som chcel predložiť a ktorá je podľa mňa najdôležitejšia, sa týka určitých osobitných programov. V súlade s rozhodnutím Všeobecného súdu sa finančné prostriedky na programy konzumácie ovocia a mlieka v školách a predovšetkým na program pomoci pre najodkázanejšie osoby výrazne znížili, pretože sa rozhodlo, že prebytočné finančné prostriedky možno uvoľniť a využívať iba prostredníctvom intervenčných mechanizmov. V čase vážnej krízy, v ktorej sa nachádzame, by solidarita nemala byť iba politickou prioritou, ale predovšetkým podstatou svedomia. Preto vyzývam Komisiu a Radu, aby predložila legislatívne návrhy a napravila túto nespravodlivú situáciu.
<SPEAKER ID="016" NAME="Olle Ludvigsson" LANGUAGE="SV">
V mene Výboru pre hospodárske a menové veci by som chcel zdôrazniť tri prioritné oblasti. Po prvé, nové európske orgány dohľadu treba financovať uspokojivým spôsobom. Ich schopnosť zohrávať silnejšiu úlohu je nevyhnutná pre stabilitu finančných trhov. Keď sa orgánom prideľujú nové úlohy, ich zdroje treba ihneď zvýšiť. Z dlhodobejšieho hľadiska sa musíme bližšie pozrieť na to, či počet pracovníkov, ktorý sa v súčasnosti plánuje, bude naozaj primeraný. Po druhé, Komisia musí byť pripravená po prijatí balíka hospodárskeho riadenia zvýšiť ľudské zdroje v oblasti hospodárskych záležitostí. Aktualizované nariadenia treba účinne riadiť hneď od začiatku. Po tretie, do rozpočtu musí byť zaradený rámec na zlepšenie kvality štatistiky EÚ. Slabá hospodárska štatistika mohla byť jedným z dôvodov krízy.
<SPEAKER ID="017" NAME="Reinhard Bütikofer" LANGUAGE="DE">
Najskôr by som chcel v mene nášho výboru veľmi pekne poďakovať pani Balzaniovej za veľmi tvrdú prácu a úzku spoluprácu. Je veľmi dobrým príkladom.
<P>
Pán Lewandowski, povedali ste, že prístup zaužívaným spôsobom je neprijateľný. To je, samozrejme, úplne správne. Keď sa však pozrieme na prioritnú oblasť energie v rámci stratégie Európa 2020, je jasné, že Komisia má miernu tendenciu pokračovať tak ako predtým, pretože táto prioritná oblasť nie je plne financovaná. Škrty sa dokonca robia v dôležitej oblasti energetickej politiky a to naozaj nedáva zmysel. Ako hovoria Američania, musíme prejsť od slov k činom a nesmieme prijímať záväzky, ktoré potom nesplníme.
<P>
Po druhé, my vo Výbore pre priemysel, výskum a energetiku sa chceme uistiť, že dramatické zvyšovanie nákladov na hlavné projekty, ako sú napríklad reaktor na jadrovú syntézu v rámci projektu ITER a globálny navigačný systém GALILEO PAS, nepohltí ešte viac rozpočtu na výskum. V súvislosti s touto otázkou sme predložili návrhy a boli by sme veľmi radi, keby dostali kladnú odpoveď. Napokon tu ide hlavne o malé a stredné podniky. Chceme stanoviť priority na ich prístup k finančným prostriedkom na výskum a inovácie a k inovačným finančným nástrojom.
<SPEAKER ID="018" NAME="Franziska Keller">
spravodajkyňa Výboru pre občianske slobody, spravodlivosť a vnútorné veci požiadaného o stanovisko. - Výbor pre občianske slobody, spravodlivosť a vnútorné veci veľmi víta zvýšenie rozpočtu v oblasti slobody, bezpečnosti a spravodlivosti, ale zároveň si myslí, že skôr, ako sa prijmú nové opatrenia a programy, treba riadne prehodnotiť existujúce programy a tieto hodnotenia by sa mali považovať za základ na vypracovanie nových programov.
<P>
Vidíme, že existuje priestor na to, aby sme využívali synergie a predchádzali zdvojovaniu a aby sme zjednodušili veci a zabezpečili jasnú pridanú hodnotu pre všetko, čo robíme na úrovni EÚ.
<P>
Výbor pre občianske slobody pevne verí, že by sme sa mali pozrieť na to, čo sa vlastne práve teraz okolo nás deje, a že by sme mali zlepšiť kapacity financovania v oblasti ochrany utečencov, ako aj v oblasti integrácie Rómov. Všetky naše agentúry musia byť schopné splniť úlohy, ktoré im v súčasnosti dávame.
<P>
Na záver - a toto môže byť zaujímavé aj pre Komisiu - Výbor pre občianske slobody je pevne presvedčený, že podstatná časť rozpočtu pre SIS II by sa mala dať do rezervy, keďže v súvislosti s ním ešte stále neexistuje jasný výsledok. Mali by sme tiež zvážiť, či dáme do rezervy časť výdavkov na zamestnancov v prípade, že sa nezavedie Program EÚ na sledovanie financovania terorizmu, o ktorom sa diskutovalo iba v Komisii a zatiaľ sa o ňom nediskutovalo vo Výbore pre občianske slobody.
<SPEAKER ID="019" NAME="Barbara Matera" LANGUAGE="IT">
Náročná hospodárska a finančná situácia v Európe zdôraznila slabé stránky jednotlivých členských štátov, ktoré tvrdo pracujú na tom, aby predišli kríze štátnych dlhov. Následkom krízy došlo k prudkému zníženiu verejných investícií v kľúčových oblastiach podporujúcich vytváranie pracovných miest a rast. Stratégia Európa 2020, ktorá je kľúčovým prvkom rozpočtu na rok 2012, navrhuje spôsob, ako prerušiť tento bludný kruh.
<P>
Aj keď uznávam príslušnú zodpovednosť, ktorú Komisia preukázala v súvislosti s prostriedkami na rok 2012, ako spravodajkyňa pre rozpočet Výboru pre práva žien a rodovú rovnosť ľutujem minimálne zvýšenie rozpočtu v súvislosti s programami, akým je napríklad program Progress, ktorý je zodpovedný za vykonávanie dôležitých iniciatív pre mladých ľudí, za boj proti chudobe a za dosiahnutie rodovej rovnosti, alebo program Daphne, ktorý je zodpovedný za politiky na boj proti násiliu páchanému na ženách.
<P>
Na záver, myslím si teda, že je nevyhnutné, aby rozpočet na rok 2012 dokázal konkrétnejším spôsobom reagovať na výzvy, ktorým Európa čelí.
<SPEAKER ID="020" NAME="Giovanni La Via" LANGUAGE="IT">
Úloha, pred ktorou stoja tri inštitúcie zapojené do rozpočtového postupu, nie je jednoduchá a zahŕňa určenie úrovne prostriedkov, ktorá berie do úvahy záväzky prijaté v minulých rokoch a úlohy, ktorým Únia bude čeliť. Cieľom je pokúsiť sa nájsť rovnováhu medzi požiadavkami na rast a rozvoj a uvedomením si potreby zodpovedných úsporných opatrení.
<P>
Dnes je Parlament pripravený hlasovať o tomto dôležitom dokumente, ktorý predstavuje mandát, teda konkrétny smer, ktorým sa bude uberať v rokovaniach s Radou. Poslanecký klub Európskej ľudovej strany (kresťanských demokratov) by chcel doplniť tento dokument, ktorý predložila pani spravodajkyňa Balzaniová, ktorej, samozrejme, ďakujem za jej prácu, a tým pomôcť zdôrazniť potrebu dostatočných prostriedkov na financovanie cieľov stratégie Európa 2020, ktorá je kľúčovým prvkom rozpočtu na rok 2012 a zohráva ústrednú úlohu v rozpočte Spoločenstva ako metóda na preorientovanie politík členských štátov.
<P>
Našimi prioritami sú inteligentný, udržateľný a inkluzívny rast, podpora výskumu, vývoja, rastu, inovácií a zamestnanosti, ako aj posilnenie rozvoja malých a stredných podnikov. Myslím si, že investovanie do týchto odvetví je jediným spôsobom, ako sa Európa môže dostať z krízy. Podporujem koncepciu európskej pridanej hodnoty a túto pridanú hodnotu treba dosiahnuť prostredníctvom rozpočtu a finančného plánovania.
<P>
Chcel by som vysloviť ešte jednu konkrétnu poznámku na tému prebytku. Osobne súhlasím s požiadavkou, aby nevyčerpané finančné prostriedky ostali v rozpočte Európskej únie, ale až od nasledujúceho viacročného finančného rámca (VFR), pretože v súčasnosti neexistuje žiadny právny základ, ktorý by Únii umožňoval zachovať tieto finančné prostriedky. To isté platí pre pokuty a úroky z omeškania.
<P>
Na záver chcem povedať, že tento rok musíme zabrániť opakovaniu situácie z minulého decembra a namiesto toho sa pokúsiť nájsť v nadchádzajúcom júlovom trialógu rovnováhu s členskými štátmi. Zároveň musíme dosiahnuť primerané financovanie európskych strategických politík a akčných priorít, ktoré sú pre skutočné opätovné naštartovanie Únie a pre 500 miliónov európskych občanov nevyhnutné.
<SPEAKER ID="021" NAME="Edit Herczog" LANGUAGE="HU">
Chcela by som privítať pána komisára a kolegov poslancov. Rozpočet na rok 2012 možno v zásade považovať za mladšieho brata legislatívneho balíka hospodárskeho riadenia, pretože je tiež zameraný na stanovenie podmienok pre vyrovnaný rozpočet a hospodársky rast a zvýšenie miery zamestnanosti a konkurencieschopnosti prostredníctvom vhodných prostriedkov hospodárskej a rozpočtovej politiky. Potrebujeme výsledky, pracovné miesta, rast a priemyselnú politiku - inými slovami, potrebujeme silné európske hospodárstvo. Keďže euro je nestabilné, od členských štátov nemožno očakávať, že napriek kríze a recesii zvýšia svoj príspevok k rozpočtu EÚ na základe ich HDP len preto, lebo dúfame, že dôjde k zvýšeniu HDP. Treba však vytvoriť pevný hospodársky základ, aby Európska únia bola podľa našich predstáv a skutočne slúžila svojim občanom. Určili sme si ciele na to, aby sme to dosiahli. Musíme vykonávať stratégiu Európa 2020. Namiesto cesty úpadku sa musíme vydať cestou rastu pre Európu, cestou priemyselnej a technologickej revolúcie, ktorá je vedúcou oblasťou inovácií. Rozpočet na rok 2012 by mal prispieť k dosiahnutiu našej stratégie Európa 2020. Teraz hovoríme o druhom roku tohto desaťročného programu. Nemôžeme povedať, že tento program sa ukončí až neskôr. Preto v Európskej únii nestačí navrhnúť obmedzenia alebo škrty pre európskych občanov. Je nevyhnutné, aby návrh rozpočtu na rok 2012 a siedmy rámcový program pre výskum, ktorý sa musí vykonávať v roku 2013, slúžili presne tomuto cieľu.
<SPEAKER ID="022" NAME="Carl Haglund" LANGUAGE="SV">
Najskôr by som sa chcel poďakovať našej skvelej pani spravodajkyni za jej vynikajúcu prácu. Aj mňa teší, že stratégia Európa 2020 tvorí základ tejto práce. Rozhodnutia, ktoré prijmeme v súvislosti s budúcnosťou, nemôžu čakať na to, kým sa začne uplatňovať nový viacročný finančný rámec. Musíme s touto prácou orientovanou na budúcnosť naozaj začať teraz a v tejto súvislosti budú roky 2012 a 2013 absolútne kľúčové. Zároveň by sme si mali pripomenúť, že vypracúvanie rozpočtu na rok 2011 bolo dosť náročné. Nevedeli sme sa s Európskou radou dohodnúť na spoločnom prístupe. V tejto súvislosti, žiaľ, musíme podať sťažnosť v súvislosti s výrazným zvýšením rozpočtu na rok 2012, ktoré Komisia navrhuje. My v Skupine Aliancie liberálov a demokratov za Európu si myslíme, že toto zvýšenie je príliš veľké. Preto sme predložili pozmeňujúci a doplňujúci návrh, ktorý sa snaží rozpočet pevnejšie zakotviť v realite, a dúfam, že ostatné skupiny to budú môcť podporiť v hlasovaní, ktoré sa uskutoční v priebehu dnešného dňa.
<P>
Chceli by sme ešte zdôrazniť skutočnosť, že máme pomerne zvláštnu pevnú kultúru, keďže každý rok vyčleňujeme príliš veľa rozpočtových prostriedkov pre určité oblasti napriek tomu, že vieme, že na konci roka alebo vlastne o rok neskôr sa tieto finančné prostriedky vrátia nevyužité. Nedá sa niečo robiť s týmito nadbytočnými rozpočtovými prostriedkami, ktoré sa prideľujú niektorým činnostiam v rámci Únie?
<P>
Myslíme si, že je absolútne nevyhnutné, aby sme pochopili hospodársku realitu v Európe. To, žiaľ, znamená, že rozpočet na budúci rok nemôže byť taký veľký, aký by mal byť podľa názoru Komisie. Zároveň si myslím, že Rada si zas musí uvedomiť, že si nedokážeme poradiť ani s takzvaným nulovým nárastom, ale že potrebujeme nové prostriedky na priority, na ktorých sme sa dohodli. Treba tu nájsť zlatú strednú cestu a prinajmenšom v našej skupine veríme, že ju nájdeme, iba ak každý prevezme zodpovednosť.
<SPEAKER ID="023" NAME="Lajos Bokros">
v mene skupiny ECR. - Technicky vzaté, Grécko zbankrotovalo. Rozhodujúcou otázkou už viac nie je, či mu treba odpustiť dlh, ale kedy to urobiť. Čím skôr, tým lepšie.
<P>
Európskym inštitúciám sa vôbec nedarí pochopiť podstatu tohto problému. Nejde o krízu likvidity, ale o hlbokú krízu solventnosti, ktorá odráža nedostatok medzinárodnej konkurencieschopnosti gréckeho hospodárstva. Ďalšie zadlženie gréckych daňových poplatníkov nie je len zbytočné, ale aj úplne kontraproduktívne. Na to, aby sa Grécko začalo dostávať z fiškálnej krízy, mu treba odpustiť časť jeho dlhového zaťaženia, ktoré by mali pohltiť verejní, ako aj súkromní veritelia.
<P>
Francúzske, nemecké a najmä grécke banky treba rekapitalizovať. Európska centrálna banka (ECB), ktorá nakúpila obrovské množstvo gréckych štátnych dlhopisov a zároveň mnohé prijala ako záruku, sa teraz ocitla v pasci. Pred dvadsiatimi rokmi, keď sa v bývalých komunistických krajinách začínal proces premeny, bolo jednou z najdôležitejších štrukturálnych reforiem vytvorenie nezávislej centrálnej banky s prísnym právnym zákazom monetizácie verejného dlhu. ECB v podstate dodržiava prax komunistických krajín. V jej mandáte zjavne došlo ku konfliktu záujmov a eurozóna teraz musí znášať následky.
<P>
Presne v tomto kontexte sa musíme pozrieť na rozpočet na rok 2012. Je ilúziou očakávať, že v budúcom roku dôjde k nejakému rastu príspevkov členských štátov vzhľadom na obrovskú záťaž, ktorú daňoví poplatníci na seba tak či tak zoberú. Nesmieme však zabúdať na list od prezidentov a premiérov piatich silných a solventných krajín, ktorý by sa nemal odsúvať nabok. Bolestivé rokovania a frustrujúce zlyhanie Parlamentu na konci minulého roka si tiež treba zapamätať ako varovanie. Mandát delegácie Európskeho parlamentu na trialóg by mal byť oveľa skromnejší a zároveň realistickejší, ak chce byť Parlament naďalej dôležitý, pokiaľ ide o obrovské úlohy, ktorým bude EÚ v budúcnosti čeliť.
<SPEAKER ID="024" NAME="Helga Trüpel" LANGUAGE="DE">
Najskôr by som chcela vyjadriť všeobecnú podporu myšlienke, ktorú vyslovil pán Lewandowski, že v čase krízy je dôležité zaručiť správnu rovnováhu medzi potrebou dosiahnuť úspory, efektívnym využívaním finančných prostriedkov, úspornými opatreniami a zároveň pripravenosťou a schopnosťou investovať, aby sme úplne nezastavili naše hospodárstvo. Súhlasím s týmito všeobecnými usmerneniami a myslím si, že by mali byť základom nášho rozpočtu.
<P>
Teraz je otázkou, či požiadavku, o ktorej sa pán Lewandowski správne zmieňoval, možno skutočne splniť. Z pohľadu Skupiny zelených/Európskej slobodnej aliancie existuje niekoľko dôležitých oblastí kritiky. Ak zdôrazníme jeden konkrétny projekt, reaktor na jadrovú syntézu ITER, je jasné, že ide o jeden z projektov, v súvislosti s ktorými dôjde k najväčšiemu zvýšeniu finančných prostriedkov v budúcom rozpočte, a to o 740 miliónov EUR. Vysielame správny signál v čase, keď sa financovanie ostatných projektov v oblasti výskumu, predovšetkým projektov zameraných na obnoviteľné zdroje energie, znižuje? Chceme brať vážne tvrdenia Komisie a Európskej únie, že naozaj chcú bojovať proti zmenám klímy a posunúť sa smerom k využívaniu obnoviteľných zdrojov energie, potom však vidíme, akú vysokú prioritu má financovanie tohto projektu, a myslíme si, že to nie je správne rozhodnutie. Z tohto dôvodu sme nemohli podporiť tento mandát na rokovania, aj keď sme presvedčení, že mnohé jeho prvky sú správne.
<SPEAKER ID="025" NAME="Miguel Portas" LANGUAGE="PT">
Naša skupina súhlasí s mandátom na rokovania s vládami, ktorý tu dnes máme prijať, napriek tomu však chcem predložiť politickú otázku, ktorá sa nenachádza v tomto dokumente a ktorá sa týka súčasného diania v Grécku a v našej krajine Portugalsku, ako aj nedávnych vyhlásení pána Jeana-Clauda Junckera. Tieto dve krajiny a v budúcnosti možno aj ďalšie sa môžu ocitnúť v bludnom kruhu záchranných politík, pretože záchranné opatrenia budú slúžiť ako záchrana ďalších záchranných opatrení. Toto peklo úsporných opatrení má jasný vplyv na zníženie úrovne verejných investícií a vytváranie pracovných miest.
<P>
Myslím si, že je absolútne nevyhnutné, aby EÚ v rokoch 2012 a 2013 uplatňovala v týchto krajinách politiku financovania zo štrukturálnych fondov. To bude znamenať nielen to, že z týchto fondov budú k dispozícii finančné prostriedky, ale aj to, že sa zavedú konkrétne podmienky, ktoré prinesú zníženie spolufinancovania, inými slovami, zníženie vnútroštátnych príspevkov k financovaniu, ktoré prispieva k tvorbe pracovných miest a má byť produktívnou investíciou. Toto je pre nasledujúce dva roky absolútne kľúčové.
<SPEAKER ID="026" NAME="Marta Andreasen">
v mene skupiny EFD. - Kým sa diskutuje o tom, ako možno Grécko zachrániť pred bankrotom, ktorý by vo svete spôsobil hospodársku a finančnú búrku, tento Parlament žiada o zvýšenie svojho rozpočtu na rok 2012 o takmer 5 %.
<P>
To je pre daňových poplatníkov jednoducho neprijateľné a nezvyšuje to dôveryhodnosť inštitúcií EÚ. Rozpočet EÚ nás z krízy nevytiahol a ani nás z nej nevytiahne.
<P>
Vieme, že v rozpočte je niekoľko oblastí, v ktorých možno znížiť výdavky. Neúspešné projekty by sa mali ukončiť. Financovanie projektov, v ktorých sa vyskytli nezrovnalosti, alebo financovanie regiónov, v ktorých sa nedodržiavajú práva občanov, by sa malo jednoducho zastaviť. Ak zvíťazí zdravý rozum, tento Parlament bude hlasovať za zníženie rozpočtu EÚ na rok 2012. Ak sa tak nestane, už teraz bojujúci občania EÚ sa budú musieť spoľahnúť na to, že ich budú brániť ich hlavy štátov.
<SPEAKER ID="027" NAME="Lucas Hartong" AFFILIATION="NI">
(NL) Dnes diskutujeme o rozpočte EÚ na rok 2012. Holandská strana za slobodu (PVV) je, samozrejme, dôrazne proti navrhovanému zvýšeniu o takmer 5 %. Revíziou prechádzajú rôzne druhy pilotných iniciatív a výsledok je taký, že iba vlievame ďalšie peniaze do všetkých možných druhov bezvýznamných európskych agentúr, ktoré nás daňových poplatníkov iba stoja peniaze.
<P>
Najdôležitejším prvkom rozpočtu je však ďalších 1,3 miliardy EUR, ktoré sa požadujú na financovanie termonukleárneho experimentálneho reaktora v rámci projektu ITER. Peniaze na tento projekt treba vziať z iných okruhov súčasného viacročného rozpočtu a to znamená, že sa tu zaoberáme revíziou tohto rozpočtu. Každý členský štát má preto právo veta, čo sa týka rozpočtu na rok 2012. Sú to vynikajúce správy, pretože to znamená, že holandská vláda môže využiť svoje právo na schválenie rozpočtu, iba ak bude v súlade s pravidlom absolútne žiadneho zvýšenia, ktoré naša holandská vláda presadzuje. Vyzývam Holandsko a rovnako zmýšľajúce európske členské štáty, aby neváhali a plne využili toto právo.
<SPEAKER ID="028" NAME="Salvador Garriga Polledo" AFFILIATION="PPE">
(ES) Pán Lewandowski má zvyčajne rozumné názory, a preto ho Poslanecký klub Európskej ľudovej strany (kresťanských demokratov) podporuje.
<P>
Tento rok je mandát v súvislosti s rozpočtom možno ešte dôležitejší ako v predchádzajúcich rokoch, pretože v roku 2012 budeme rokovať o nasledujúcom finančnom výhľade.
<P>
Neúspech mandátu na trialóg v júni 2010 v skutočnosti spôsobil veľmi závažné problémy v súvislosti s dosiahnutím novembrovej dohody. Preto dúfame, že inštitúcie tentokrát prejavia väčšiu schopnosť dosiahnuť konsenzus ako minulý rok.
<P>
Okrem toho pani Balzaniová vypracovala návrh mandátu, ktorý je veľmi rozumný, pretože zahŕňa všetky podmienky, o ktorých sa bude rokovať v ďalšom finančnom výhľade. Zdôrazňuje význam stratégie Európa 2020 a vyčíslenia rozpočtu, ako aj to, že treba venovať pozornosť rozpočtovým prostriedkom, ktoré ešte nie sú využité, bezpečnosti a dôveryhodnosti rozpočtu. Toto všetko bude obsiahnuté v rozpočte na rok 2012 a v ďalšom finančnom výhľade. Je preto potrebné, aby tento mandát a trialóg boli úspešné, pretože výsledok dohody týkajúcej sa rozpočtu na rok 2012 vo veľkej miere rozhodne o úspechu medziinštitucionálnych rokovaní o ďalšom finančnom výhľade.
<P>
Podporujeme najmä požiadavku Európskej komisie zvýšiť platobné rozpočtové prostriedky o 4,9 %. Tí, ktorí nechcú, aby to bolo tak, by sa mali pozrieť na to, ako sa rozpočet vykonáva v tomto roku, a na hlavné problémy, s ktorými sa stretávame pri hľadaní dostatočných platieb napríklad za zavedenie nástroja solidarity, ktorý je prospešný pre niektoré chudobné regióny v Európe.
<SPEAKER ID="029" NAME="Estelle Grelier" AFFILIATION="S&amp;D">
(FR) Chcela by som poďakovať našej pani spravodajkyni a oceniť kvalitu návrhu textu tohto mandátu na trialóg, ktorý zdôrazňuje naliehavosť mobilizácie ročných rozpočtov v prospech stratégie Európa 2020 spôsobom, ktorý je v súlade s prístupom v rámci európskeho semestra.
<P>
Napriek tomu budú rokovania náročné, pretože hlavnou zásadou Komisie je predložiť obmedzený rozpočet, ktorý uspokojí úsporné požiadavky členských štátov, ale ignoruje potreby občanov. V tejto súvislosti o tom svedčí osud, ktorý očakáva programy potravinovej pomoci zamerané na najchudobnejších ľudí.
<P>
Pán komisár, ako mnoho mojich kolegov poslancov aj ja som sa z tlače dozvedela, že Európska komisia plánuje drasticky znížiť financovanie programu pomoci pre najodkázanejšie osoby. Finančné prostriedky sa teda vydelia štyrmi a tohtoročných 500 miliónov EUR sa budúci rok zníži na len 113 miliónov EUR.
<P>
Únia v súčasnosti utráca 1 euro na obyvateľa a na rok na to, aby mohla brániť základnú zásadu, a to právo týchto občanov na jedlo v zmysle európskej solidarity. Obetovanie tohto symbolického eura v prospech vnútroštátnych sebeckých záujmov a úsporných rozpočtových opatrení znázorňuje morálne a politické zlyhanie Európy.
<P>
Často sa hovorí, že úroveň rozvoja ľudskej spoločnosti možno merať podľa toho, ako sa stará o svojich najzraniteľnejších a najchudobnejších členov. Uvádzať technické a právne problémy ako ospravedlnenie zrušenia programu potravinovej pomoci je katastrofálne nielen pre ľudí, ktorých sa to týka, ale aj pre dôveryhodnosť a obraz Európy. Komisia si robí bláznov z poslancov Európskeho parlamentu a z občanov, ktorých poslanci zastupujú, pretože v apríli navrhla isté sumy a o dva mesiace ich vydelila štyrmi.
<P>
Pán komisár, dúfam, že pri tomto konkrétnom rozhodnutí zmeníte názor a že nezostanete hluchý voči politickým cieľom a zámerom v súvislosti s rozpočtom, ktoré sú vyjadrené v tomto mandáte na trialóg.
<SPEAKER ID="030" NAME="James Elles" AFFILIATION="ECR">
Rád by som zablahoželal pani spravodajkyni. Za týchto okolností, keď sú ambície stanovené v rámci stratégie Európa 2020, musí urobiť veľmi ťažkú prácu a len málo ľudí nesúhlasí s potrebou financovať rad rôznych projektov. Skutočný problém je to, ako financovať tieto ambície v súčasnej čoraz hrozivejšej situácii - ako možno vidieť v Európskej rade a diskusiách o eure a ako už poznamenal pán kolega Bokros.
<P>
Naša skupina si myslí, že by sme mali viac pozornosti venovať otázke hodnoty peňazí a tým oblastiam rozpočtu, v ktorých by sme naozaj mohli ušetriť. Komisia to začala naznačovať nulovými výdavkami na administratívu, ale možno existujú aj iné oblasti rozpočtu, na ktoré sme sa ešte v rozpočtovom postupe nesústredili.
<P>
Na jeseň budeme potrebovať dôkladné preskúmanie a vypracovali sme približne 60 otázok pre Komisiu týkajúcich sa tejto témy s cieľom určiť oblasti nedostatočného vykonávania programov. V opačnom prípade dosiahneme pozíciu, v ktorej "poznáme cenu všetkého a nepoznáme hodnotu ničoho", podobne ako cynik, ktorého výstižne definoval Oscar Wilde.
<SPEAKER ID="031" NAME="Angelika Werthmann" AFFILIATION="NI">
(DE) V návrhu rozpočtu na rok 2012 sa po prvýkrát opatrne spájajú ciele stratégie Európa 2020 s rozpočtovým postupom. Preto vítame prácu, ktorú pani Balzaniová vykonala.
<P>
Miera nezamestnanosti mladých ľudí v Európe predstavuje v priemere 20 % a v Španielsku dokonca dosiahla úroveň 40 %. Sú to alarmujúce čísla. Dá sa z nich ľahko pochopiť, prečo mladí ľudia vychádzajú do ulíc, ako napríklad na námestí Puerta del Sol, a prečo čoraz častejšie hovoríme o stratenej generácii. Musíme pre mladých ľudí urobiť viac.
<P>
Čo sa týka stratégie Európa 2020, Komisia tvrdí, že približne 43,5 % financovania záväzkov prispeje k dosiahnutiu cieľov tejto stratégie. Preto vyzývam Komisiu, aby počas tohtoročného rozpočtového postupu vytvorila viac príležitostí na presun finančných prostriedkov s cieľom dosiahnuť dlhodobé ciele.
<SPEAKER ID="032" NAME="Derek Vaughan" AFFILIATION="S&amp;D">
Myslím si, že všetci vieme, že tohtoročný rozpočet a trialóg budú náročné. Preto my v Parlamente musíme mať jasno, pokiaľ ide o naše priority, a musíme byť pripravení bojovať za ne. Inými slovami, mali by sme byť pripravení zaoberať sa vyčlenením prostriedkov potrebných na dosiahnutie našich priorít.
<P>
Podľa môjho názoru by našimi prioritami mali byť politiky, ktoré podporujú zamestnanosť a rast v celej EÚ najmä v čase, keď členské štáty znižujú svoje výdavky.
<P>
Napríklad politika súdržnosti a štrukturálne fondy zohrávajú kľúčovú úlohu pri podpore rastu v našich regiónoch. Preto potrebujú primerané financovanie a ja podporujem zvýšenie finančných prostriedkov v štrukturálnych fondoch. Výskum a vývoj na našich univerzitách a v akademických inštitúciách sú tiež dôležité. Inovácie sú nevyhnutné a výskum a vývoj môžeme zmeniť na projekty, podniky a pracovné miesta. Infraštruktúra investícií je tiež veľmi dôležitá. Investície do dopravy, našich energetických sietí a rozširovania širokopásmovej siete podporia vytváranie pracovných miest a rast najmä v našich regiónoch.
<P>
Na záver, EÚ má v súlade s Lisabonskou zmluvou nové povinnosti a mali by sme byť pripravení financovať tieto nové povinnosti. Chcel by som požiadať Komisiu, aby sa v budúcnosti pozrela aj na to.
<SPEAKER ID="033" NAME="Anne E. Jensen  (ALDE">
). - (DA) Už teraz vidíme, že tentokrát budú problémom platby a že v Rade je mnoho krajín, ktoré nechcú platiť. Na tento problém zjavne musíme nájsť riešenie. Veľmi veľa však závisí od schopnosti členských štátov využívať rozpočtové prostriedky zo štrukturálnych fondov. Považujem za mimoriadne dôležité, aby sme boli úspešní v našich snahách dať oblasti energie vyššiu prioritu v rozpočte na rok 2012. Musíme zabezpečiť vyčlenenie finančných prostriedkov na plán SET pre obnoviteľné zdroje energie. Projekty už sú pripravené a my musíme zabezpečiť realizáciu tohto plánu. Musíme ho podporiť. Po druhé, projekt ITER v oblasti energie jadrovej syntézy je problematický a v súvislosti s ním na nás Komisia vyvíja veľký tlak. Tlak však naozaj treba vyvíjať na Radu, pretože tam sú v súčasnosti problémy. Parlament podporuje tento projekt, ale Komisia veľmi dobre vie, že nechceme podporiť poskytovanie finančných prostriedkov takým spôsobom, že znížime rozpočtové prostriedky na výskum v inej oblasti.
<SPEAKER ID="034" NAME="Seán Kelly" AFFILIATION="PPE">
Finančné prostriedky, ktoré sa využívajú na európskej úrovni, by, všeobecne povedané, mali byť pridanou hodnotou a to by malo byť občanom jasné. Nanešťastie, pridaná hodnota a to, ako sa preukazuje, sú dve rozličné veci. Je to niečo, čím sa treba dôkladne zaoberať, a možno zosúladiť rozpočet tak, aby sme občanom a členským štátom dokázali, že to, čo robíme, je pridanou hodnotou.
<P>
Po druhé, stratégia EÚ 2020 je pre budúcnosť Európskej únie mimoriadne dôležitá. V roku 2020 nás nebudú posudzovať podľa výšky nášho rozpočtu, ale podľa toho, či sme dosiahli ciele tejto stratégie, alebo nie. Ak sa nám to podarí, Európa sa zmení k lepšiemu: bude mať väčší rast, viac pracovných miest, viac zdrojov obnoviteľnej energie, viac peňazí sa bude vynakladať na inovácie a bude mať viac podnikateľov. Myslím si, že to by malo byť naším cieľom.
<P>
Na záver, potrebujeme tiež vlastné finančné prostriedky a čím skôr ich budeme mať, tým menej času budeme mať alebo potrebovať na každoročnú diskusiu o rozpočtoch.
<SPEAKER ID="035" NAME="Eider Gardiazábal Rubial" AFFILIATION="S&amp;D">
(ES) Na úvod by som chcela zablahoželať pani spravodajkyni Balzaniovej k správe, ktorú nám predložila.
<P>
Rozpočet je naozaj najzákladnejším nástrojom, ktorý podporuje všetky politiky EÚ - spoločnú poľnohospodársku politiku, politiku súdržnosti, politiku v oblasti výskumu a zahraničnú politiku. Bez podpory rozpočtu by boli bezvýznamné.
<P>
Pán komisár, preto dnes, v čase krízy, viac ako kedykoľvek predtým potrebujeme silný rozpočet, ktorý reaguje na súčasné potreby. Preto vás žiadame, aby ste vyčlenili prostriedky na základné programy, akými sú programy v oblasti zamestnanosti a programy odbornej prípravy mládeže či program, ktorý Súdny dvor roztrhal na kusy, a to program pomoci pre najodkázanejšie osoby.
<P>
Chceli by sme tiež požiadať Radu, aby prestala myslieť ako účtovníčka a aspoň raz si nasadila politický klobúk a nesnažila sa vypočítať, ako znížiť platby, pretože by sme mohli skončiť pred Súdnym dvorom vzhľadom na to, že ako ste nám pripomenuli pán Lewandowski, platby sú právne povinnosti odvodené od predchádzajúcich záväzkov. Inak ich jednoducho nebudeme schopní splniť.
<SPEAKER ID="036" NAME="João Ferreira" AFFILIATION="GUE/NGL">
(PT) V rámci veľmi tesných hraníc rozpočtu Únie, ktoré páni EÚ nie sú ochotní zmeniť, čím blokujú akúkoľvek vyhliadku na skutočnú konvergenciu a súdržnosť, treba prijať niekoľko veľmi dôležitých rozhodnutí.
<P>
Je neprijateľné, aby tvárou v tvár mimoriadne vážnej kríze, ktorá zasahuje najzraniteľnejšie hospodárstva v EÚ, pri využívaní fondov Únie, a to predovšetkým štrukturálnych fondov, naďalej kládli neudržateľné požiadavky na spolufinancovanie. Sama Komisia uznáva nízku úroveň čerpania finančných prostriedkov EÚ týmito krajinami, ale trvá na požiadavke spolufinancovania, takže takzvané úsporné opatrenia, ktoré sa od nich vyžadujú, im neumožňujú zaručiť verejné investície najmä preto, lebo sú znížené na nedôstojnú úroveň. Preto obhajujeme zrušenie alebo výrazné zníženie vnútroštátnych príspevkov až o maximálne 10 %, aby krajiny, ktoré čelia najväčším problémom, mohli plne využívať finančné prostriedky Únie a aby finančné prostriedky mohli efektívne využívať tí, ktorí to najviac potrebujú, namiesto toho, aby sa peniaze vracali do pokladníc tých, ktorí to potrebujú najmenej.
<P>
Musíme zastaviť vytrvalú a nezadržateľnú dynamiku rozdielov, v ktorej EÚ uviazla. Rozpočtová politika v tom zohráva kľúčovú úlohu.
<SPEAKER ID="037" NAME="Andreas Mölzer" AFFILIATION="NI">
(DE) Všetci vieme, že Európska únia si musí utiahnuť opasok. Nie je to len preto, že zvyšovanie rozpočtu by bolo vzhľadom na programy úsporných opatrení v členských štátoch fackou našim občanom, ale aj preto, že budúcoročné platby musia smerovať do trvalého európskeho finančného stabilizačného mechanizmu. Tieto peniaze sa musia nájsť vo vnútroštátnych rozpočtoch, ktoré sú už teraz vo finančnej tiesni.
<P>
Keď chce jedna skupina obísť rozpočtové obmedzenia tým, že do nasledujúceho roka prenesie ročný rozpočtový prebytok, ktorý sa zvyčajne vráti členským štátom, je jasné, že ide o pokus vodiť občanov za nos. To by viedlo k ešte väčšiemu zvýšeniu rozpočtu, aké navrhovala Komisia.
<P>
Je možné, že mnohé viacročné programy majú naplánované výdavky a príslušné finančné prostriedky sa v súčasnosti nemôžu znížiť, lebo inak by EÚ čelila obvineniam z porušenia zmluvy. Podľa môjho názoru tu však je veľký priestor na úspory. Okrem obmedzenia počtu agentúr EÚ je najdôležitejšie zlepšiť postupy na boj proti podvodom. Tlak na rozpočet by sme dokázali výrazne uvoľniť jednoduchým vrátením finančných prostriedkov, ktoré boli vyplatené neoprávnene.
<SPEAKER ID="038" NAME="Edit Herczog" AFFILIATION="S&amp;D">
(HU) Teraz mám príležitosť vysvetliť dva konkrétne návrhy, ktoré chcem predložiť. Skupina progresívnej aliancie socialistov a demokratov v Európskom parlamente podporuje vybudovanie reaktora v rámci projektu ITER, ale neprijíma presun 100 miliónov EUR z finančných prostriedkov, ktoré sú vyčlenené na siedmy rámcový program pre výskum, keďže siedmy rámcový program je potrebný na dosiahnutie európskych cieľov. Namiesto toho by sme chceli využiť 5 % flexibilitu, ktorú umožňuje bod 37 Medziinštitucionálnej dohody, na financovanie rámcového programu pre konkurencieschopnosť a inovácie, transeurópskej dopravnej siete a transeurópskej energetickej siete. Toto je potrebná a nevyhnutná podmienka na to, aby rozpočet Európskej únie skutočne splnil svoju funkciu v rámci hospodárskej obnovy. Ďakujem a blahoželám pani spravodajkyni.
<SPEAKER ID="039" NAME="Janusz Lewandowski">
člen Komisie. - Mám krátku poznámku v súvislosti s očakávaným trialógom a keďže by som chcel odpovedať na dve konkrétne otázky od pána Capoulasa Santosa a pani Grelierovej, ktorí obhajovali program potravinovej pomoci pre najodkázanejšie osoby.
<P>
Vedia, čo sa stalo: rozhodnutie Súdneho dvora, aby potraviny v rámci programu pomoci pochádzali iba zo zásob, malo za následok zníženie objemu finančných prostriedkov z 500 miliónov EUR na 113 miliónov EUR. Preto v súvislosti s týmto programom musíme nájsť riešenie a pravdepodobne aj vytvoriť nový právny základ.
<P>
Moja druhá stručná poznámka sa týka otázky pána Bütikofera, ktorý tvrdí, že sme neurobili dosť pre to, aby sa energetické priority odrazili v nasledujúcom rozpočte.
<P>
Treba pochopiť, že meškanie investičných projektov, najmä projektu Nabucco a ďalších projektov s Azerbajdžanom, a slabá spolupráca zo strany Azerbajdžanu po tom, ako zvíťazil v pesničkovej súťaži Eurovision Song Contest, spôsobili obrovské zdržanie. Žiaľ, aj toto ovplyvňuje plánovanie na ďalšie obdobie v súvislosti s hlavnými energetickými prepojeniami.
<P>
Všetkým tým, ktorí by chceli znížiť rozpočet, chcem povedať, že vykonávanie platieb v roku 2012 patrí medzi naše právne povinnosti. Je našou povinnosťou odviesť platby Grécku a niektorým ďalším krajinám, ktoré majú problémy. Potrebujú úsporné opatrenia, ale potrebujú aj investície a naše právne povinnosti sa týkajú investícií - týkajú sa štrukturálnych fondov pre tieto krajiny na budúci rok.
<SPEAKER ID="040" NAME="Francesca Balzani" LANGUAGE="IT">
Myslím si, že ide o veľmi zaujímajú rozpravu, ktorá nadväzuje na tú, ktorú sme mali osobitných výboroch, a poukazuje na to, že v Parlamente existuje veľká zhoda, pokiaľ ide o základné stratégie.
<P>
Najdôležitejším bodom je, okrem mnohých iných bodov, rozpočet, ktorý je nepochybne jediným a najdôležitejším nástrojom na vytvorenie krehkej rovnováhy medzi konsolidáciou verejných účtov a potrebou podporovať rast. Ide o jedinú skutočnú baštu, ktorá nás chráni pred rizikom, že konsolidácia by mohla spôsobiť závažnú, aj keď reverzibilnú krízovú situáciu v európskom hospodárstve. Rozpočet je preto rozhodujúcim nástrojom.
<P>
Európsky parlament nežiada všeobecne ambiciózny rozpočet, ale žiada nástroj, ktorý je silný v súvislosti so všetkými prioritami, ktoré sú dnes jasné a ľahko viditeľné. V stratégii Európa 2020 sú prioritou predovšetkým investície do zamestnanosti. Tu v Parlamente sme dnes opäť spomínali výskum, vývoj, sociálnu súdržnosť a energiu. Ide o priority, v súvislosti s ktorými je rozpočet najdôležitejším ukazovateľom vážnosti našich úmyslov. Vážnosť našich úmyslov naznačuje našu silnú inštitucionálnu dôveryhodnosť.
<P>
Dnes je teda tento rozhodujúci rozpočet okrem iného veľmi dôležitým prvkom, pretože sme opäť raz upozornili na skutočnosť, že sa následne stáva hybnou silou premeny našich záväzkov na realitu, čo má veľký význam. Rozpočet sa preto stáva dôležitým prvkom v rámci obnovy stability Európskej únie, ako aj našej jednotnej meny.
<P>
Preto dúfam, že tento silný zmysel pre zodpovednosť, s ktorým sa všetci stotožňujeme, a nemalo byť to byť inak, otvorí už v tomto trialógu cestu pokojným, zodpovedným a konštruktívnym rokovaniam o budúcnosti našej Únie.
<SPEAKER ID="041" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="042" NAME="Cătălin Sorin Ivan" LANGUAGE="RO">
Trialóg o návrhu rozpočtu sa stal veľmi dôležitým krokom v rozpočtovom postupe a je príležitosťou, ktorú nesmieme premeškať. Správa, o ktorej dnes budeme hlasovať, musí prispieť k tomu, aby rokovací tím Parlamentu dostal silný a jasný mandát. Členské štáty v súčasnosti vykonávajú prísne úsporné opatrenia, ktoré majú negatívny vplyv na hospodársku obnovu. V tejto náročnej klíme musí rozpočet EÚ zohrávať kľúčovú úlohu pri podpore európskeho hospodárstva. Rozpočet EÚ musí byť predovšetkým prepojený s cieľmi stratégie Európa 2020. Takáto stratégia nemôže existovať bez toho, aby mala k dispozícii potrebné finančné prostriedky. Na druhej strane je rozpočet na rok 2012 istým spôsobom "mladším bratom" balíka týkajúceho sa európskeho hospodárskeho riadenia, musí však poskytovať hospodársku podporu politickému balíku.
<SPEAKER ID="043" NAME="Kinga Göncz" LANGUAGE="HU">
Vítam zámer Európskej komisie poskytnúť v návrhu rozpočtu na nasledujúci rok viac prostriedkov na posilnenie slobody, bezpečnosti a práva. Ustanovenia, ktoré sa vzťahujú na riešenia následkov nepredvídaných udalostí, však považujem za nedostatočné, najmä pokiaľ ide o rozpočtové prostriedky vyčlenené na riešenie nárastu prisťahovalectva, ku ktorému došlo v dôsledku verejných nepokojov v severnej Afrike, a na iniciatívy partnerstva. Európska únia musí účinne reagovať na zmeny v severnej Afrike a musí byť lepšie pripravená na riadenie nepredvídaných udalostí. Táto kríza môže zaťažiť spoločný rozpočet viac, ako sa plánovalo. Je vhodné, aby Komisia poskytla viac prostriedkov na ochranu vonkajších hraníc a zároveň na Európsky fond pre utečencov a treba tiež zvýšiť finančný majetok, ktorý je potrebný v súvislosti s integráciou. Celkové vykonávanie Charty základných práv a posilnenie rozmeru EÚ v oblasti ľudských práv je v záujme každého občana Únie. Nárast diskriminácie a neustále šírenie neznášanlivosti sú obavy, s ktorými sa v rámci Európy stotožňujeme. Preto považujem rozšírenie programov podporujúcich dodržiavanie základných práv a posilnenie občianstva EÚ za rovnako dôležité.
