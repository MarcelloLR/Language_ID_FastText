<CHAPTER ID="020">
Zmena a doplnenie nariadenia (ES) č. 539/2001 uvádzajúceho zoznam tretích krajín, ktorých štátni príslušníci musia mať víza pri prekračovaní vonkajších hraníc členských štátov, a krajín, ktorých štátni príslušníci sú oslobodení od tejto povinnosti (rozprava) 
<SPEAKER ID="243" NAME="Predsedajúci">
Ďalším bodom programu je správa o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 539/2001 uvádzajúce zoznam tretích krajín, ktorých štátni príslušníci musia mať víza pri prekračovaní vonkajších hraníc členských štátov, a krajín, ktorých štátni príslušníci sú oslobodení od tejto povinnosti, ktorú v mene Výboru pre občianske slobody, spravodlivosť a vnútorné veci predkladá Agustín Díaz de Mera García Consuegra - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Vážená pani komisárka, aj ja by som chcel pozdraviť váš skvelý tím. Dámy a páni, nariadenie (ES) č. 539/2001 uvádza zoznam tretích krajín, ktorých štátni príslušníci musia mať víza pri prekračovaní vonkajších hraníc Únie, a krajín, ktorých štátni príslušníci sú oslobodení od tejto povinnosti.
<P>
Návrh na zmenu a doplnenie nariadenia (ES) č. 539/2001, o ktorom dnes diskutujeme, má tri témy: preradenie Taiwanu na pozitívny zoznam krajín, preradenie ďalších tretích krajín alebo teritórií - Trinidadu a Tobaga, Svätej Lucie, Svätého Vincenta a Grenadín, Belize, Dominiky, Grenady, Marshallových ostrovov, Mikronézie a Palau - na pozitívny zoznam krajín a situáciu ostrovov Severné Mariány.
<P>
Situácia ostrovov Severné Mariány nepredstavuje žiadne problémy, pretože ich obyvatelia sú, ako viete, občanmi USA.
<P>
Pokiaľ ide o požiadavky na preradenie tretích krajín, ktoré som uviedol, Komisia nepovažuje za odôvodnené zrušiť vízovú povinnosť a my tiež nie.
<P>
Pokiaľ ide o Taiwan, tento ázijský ostrov prešiel chvályhodným demokratickým, sociálnym a hospodárskym vývojom. Demokratické inštitúcie sú pevne zakorenené od roku 1996, kedy sa uskutočnili prvé priame prezidentské voľby. Prezident je vedúcim predstaviteľom vlády a volia ho taiwanskí občania vo všeobecných voľbách na obdobie štyroch rokov. V súčasnosti legislatívnu právomoc zastupuje zákonodarný Yuan, ktorý má 113 poslancov.
<P>
Čo sa týka hospodárstva, príjem na obyvateľa je na Taiwane jedným z najvyšších na svete (30 100 USD). Nezamestnanosť v júli 2010 dosiahla 5,2 %, čo je hlboko pod európskym priemerom, ktorý bol v tom istom mesiaci na úrovni 10,1 %. V prvom štvrťroku 2010 sa hospodársky rast vyšplhal na 13,27 % a v prvej polovici roka 2010 dosiahol prebytok obchodnej bilancie 12,1 miliardy USD. Podľa údajov Medzinárodného menového fondu zverejnených v roku 2009 sa hospodárstvo Taiwanu nachádzalo v celosvetovom meradle na 25. mieste a hrubý národný produkt bol 379 miliárd USD. Treba zdôrazniť, že v roku 1950 bol Taiwan chudobnejší ako Ghana, Uganda a Konžská demokratická republika. Do roku 1960 bol viac závislý od vývozu komodít než krajiny ako Keňa, Južná Afrika a Libanon. Dnes však tvoria produkty vyrobené na Taiwane viac ako 97 % vývozu krajiny.
<P>
Toto všetko malo za následok, že úroveň čistej migrácie Taiwanu je len 0,15 %. Preto je veľmi nepravdepodobné, že by sme museli riešiť problém nelegálnych prisťahovalcov z Taiwanu. Podľa údajov Komisie sa v celej Európskej únii v rokoch 2006 - 2008 nachádzalo len 45 nelegálnych prisťahovalcov z Taiwanu.
<P>
Pokiaľ ide o bezpečnosť cestovných dokladov, chcem zdôrazniť, že taiwanské elektronické pasy spĺňajú všetky normy týkajúce sa boja proti falšovaniu stanovené Medzinárodnou organizáciou civilného letectva.
<P>
Pozorne by sa mala sledovať situácia Taiwančanov žijúcich v zahraničí, pretože hoci majú pasy vydané taiwanskými orgánmi, pred vstupom na Taiwan musia požiadať o povolenie. Z tohto dôvodu sa zdá logické, aby Európska únia zachovala v prípade týchto ľudí podobný prístup, ako sa navrhuje v mojej správe.
<P>
V súčasnosti Taiwan nevyžaduje víza od väčšiny členských štátov s výnimkou Cypru, Rumunska a Bulharska. Taiwanské orgány sa však zaviazali, že do 11. novembra, teda do zajtra, zabezpečia zrušenie vízovej povinnosti pre štátnych príslušníkov týchto krajín. Toto je oficiálny záväzok, o ktorom boli informovaní predsedníctvo Rady, Európska komisia a Parlament, ako aj trvalé zastúpenia príslušných krajín.
<P>
Z tohto dôvodu, pán predsedajúci, a z ďalších dôvodov, ktoré uvediem vo svojom druhom prejave, stojí za to, aby sme vyňali Taiwan z vízovej povinnosti, ako to minulý rok urobili aj Spojené kráľovstvo a Írsko.
<SPEAKER ID="245" NAME="Andrey Kovatchev">
spravodajca Výboru pre zahraničné veci požiadaného o stanovisko. - Vážený pán predsedajúci, vítam správu pána Díaza de Meru. Po desaťročiach napätia je politické ovzdušie medzi súčasnou taiwanskou vládou a Čínskou ľudovou republikou priaznivé. Fungujú medzi nimi priame lety a už je v platnosti aj rámcová dohoda o hospodárskej spolupráci.
<P>
Vzťahy medzi Taiwanom a Európskou úniou takisto prešli pozitívnym vývojom: obrat obchodu a akademické a obchodné výmeny sú na vysokej úrovni. Vzdelanie, demokratické riadenie a príjmy sú na Taiwane na úrovni Japonska a Južnej Kórey. Na základe toho a ďalších pozitívnych trendov Výbor pre zahraničné veci podporuje správu pána Díaza de Meru v prospech zrušenia vízovej povinnosti pre Taiwan. Ako sa píše v správe, očakávame, že predtým, ako tieto opatrenia nadobudnú platnosť, Taiwan zruší vízovú povinnosť pre všetkých 27 členských štátov. Treba pripomenúť, že vízové režimy - ani akékoľvek konzulárne systémy či systémy súkromného práva - neprejudikujú v rámci medzinárodného práva žiadnu pozíciu k štatútu teritórií.
<SPEAKER ID="246" NAME="Cecilia Malmström">
členka Komisie. - Vážený pán predsedajúci, návrh preradiť Taiwan na pozitívny zoznam krajín, pokiaľ ide o víza, prijala Komisia 5. júla tohto roku. Ako všetci vieme, Taiwan je dobre rozvinutá a stabilná demokracia. Spĺňa všetky potrebné technické požiadavky.
<P>
Návrh je výsledkom pravidelnej revízie vízového zoznamu a vychádza z návrhov členských štátov. Komisia hodnotila rôzne podmienky: nelegálnu migráciu, verejnú politiku, verejnú bezpečnosť, reciprocitu, regionálnu súdržnosť a vonkajšie vzťahy Európskej únie.
<P>
Musíme posilniť regionálnu súdržnosť v juhovýchodnej Ázii. Ostatné podobne rozvinuté krajiny ako Hongkong, Macao, Japonsko, Južná Kórea a Singapur už víza nepotrebujú. Okrem toho sa nepochybne rozbieha proces v súvislosti so vzťahmi medzi Taiwanom a pevninskou Čínou, čo dokazuje aj zriadenie priamych letov a uzatvorenie rámcovej dohody o hospodárskej spolupráci medzi nimi.
<P>
Ako povedali spravodajca i pán Kovatchev, Spojené kráľovstvo, Írsko, Nový Zéland a Južná Kórea už taiwanským občanom umožnili bezvízový styk a v Kanade momentálne prebieha proces rušenia vízovej povinnosti pre Taiwan.
<P>
Prípadné zrušenie vízovej povinnosti pre občanov Taiwanu musí byť, samozrejme, recipročné. Taiwan postupne zrušil vízovú povinnosť pre občanov veľkej väčšiny členských štátov EÚ a zaviazal sa zaviesť plne bezvízový režim pre všetkých občanov EÚ. Rumunskí, bulharskí a cyperskí občania budú môcť voľne cestovať na Taiwan bez víz od 11. novembra - to je zajtra, takže si môžete začať kupovať letenky.
<P>
Taiwan navyše po nadobudnutí platnosti zrušenia vízovej povinnosti zo strany EÚ predĺži povolené obdobie, počas ktorého môžu občania EÚ zostať v tejto krajine, na 90 dní. Návrh sa týka aj vyradenia ostrovov Severné Mariány z negatívneho zoznamu krajín, pretože toto teritórium je súčasťou územia USA.
<P>
Oslobodenie od vízovej povinnosti a liberalizácia vízového režimu sú skvelými spôsobmi spájania ľudí, ich zbližovania: študentov, výskumníkov, obyčajných ľudí, podnikateľskej komunity, výskumníkov a ďalších. Rozhodnutie, ktoré máme prijať, je veľmi dôležité. Z procedurálneho hľadiska to je spolurozhodovanie - ako viete -, ale s radosťou vás môžem informovať, že členovia Rady už vyjadrili veľmi širokú podporu v tejto veci. Ako som pochopila, a je to vďaka práci spravodajcu pána Díaza de Meru a tieňových spravodajcov, silná podpora je aj v tomto Parlamente, takže dúfam, že zajtrajšie hlasovanie bude pozitívne.
<P>
Objavil sa len jeden pozmeňujúci a doplňujúci návrh k návrhu Komisie, ktorý bol predložený v Rade i v Európskom parlamente, a to s cieľom vyňať 60 000 takzvaných zahraničných taiwanských občanov. Spravodajca a členské štáty v Rade boli toho názoru, že títo ľudia najprv potrebujú povolenie od Taiwanu na vstup do vlastnej krajiny. Bolo by preto logickým a rozumným krokom, aby EÚ vylúčila túto kategóriu z bezvízového styku. Komisia tento pozmeňujúci a doplňujúci návrh prijíma.
<P>
Chcela by som poďakovať spravodajcovi a tieňovým spravodajcom za vynikajúcu podporu a spoluprácu na tomto dokumente. Som si istá, že úplné recipročné zrušenie vízovej povinnosti bude pozitívnym impulzom pre veľmi dobré vzťahy medzi EÚ a Taiwanom v rôznych odvetviach, ako sú cestovný ruch či obchod, a bude prospešné pre obe strany.
<SPEAKER ID="247" NAME="Georgios Papanikolaou" LANGUAGE="EL">
Vážený pán predsedajúci, najprv musím aj ja zablahoželať spravodajcovi a všetkým mojim kolegom poslancom, ktorí pracovali na tejto správe. Urobili naozaj úžasnú prácu.
<P>
Oslobodenie taiwanských občanov od vízovej povinnosti je, samozrejme, krokom správnym smerom. Po prvé, je pozitívnym výsledkom, že sme prekonali právne prekážky v súvislosti s tým, že nie všetky členské štáty uznávajú Taiwan. Po druhé, je tu skutočnosť, že na základe jedného z aspektov vzájomného uznávania nebudú občania členských štátov Európskej únie v budúcnosti potrebovať víza pri vstupe na Taiwan. Inými slovami, robíme to pre všetkých 27 členských štátov. Po tretie, vyhli sme sa akémukoľvek negatívnemu vplyvu na vzťahy medzi Európskou úniou a Čínou.
<P>
V tomto bode by som rád, ak môžem, urobil všeobecnejšiu poznámku: všetci sme boli nedávno svedkami teroristického činu, keď boli z Grécka odoslané balíkové bomby na veľvyslanectvá v rôznych mestách Európskej únie a z Jemenu do rôznych členských štátov. Všetci sme, samozrejme, pocítili, že naša bezpečnosť je týmto ohrozená, a to všade.
<P>
Preto keď sa naši spoluobčania v Európe dozvedajú, že Európska únia uľahčuje vstup do Európskej únie občanom z tretích krajín, ako je napríklad Taiwan či ďalšie krajiny, ktoré sme nedávno schválili, logicky sa pýtajú, či to ešte viac neohrozuje ich bezpečnosť.
<P>
Naša odpoveď na to musí byť preto taká, že vždy, keď prijmeme takéto rozhodnutie, vopred preskúmame všetky tieto parametre. Veľmi dobre vieme, že máme mechanizmy, pomocou ktorých vieme vyriešiť akýkoľvek problém a ochrániť našich spoluobčanov. Presne preto sme prijali toto rozhodnutie. Máme systémy výmeny informácií a prostriedky na riešenie akýchkoľvek problémov.
<P>
Na záver chcem teda povedať, že sme urobili dobre, keď sme prijali toto rozhodnutie, a že sme tým v žiadnom prípade neohrozili bezpečnosť našich spoluobčanov v Európe.
<SPEAKER ID="248" NAME="Tanja Fajon" LANGUAGE="SL">
V prvom rade by som chcela poďakovať spravodajcovi za vynikajúcu prácu, ktorú urobil. Taiwan možno považovať za úspech. Práve som sa vrátila z návštevy tohto ostrova, ktorý už podpísal viacero dohôd o spolupráci s Európskou úniou. EÚ-27 je najväčším investorom v rámci rýchlo rastúceho taiwanského hospodárstva - tento rok má hospodársky rast dosiahnuť takmer deväť percent a nezamestnanosť je menej ako šesť percent.
<P>
Vyňatie Taiwanu z vízového režimu posilní hospodárske a politické vzťahy s Úniou, zvýši investície a umožní mobilitu najmä mladých ľudí a študentov. Ako sme počuli, najväčšou hrozbou pre Taiwan zostáva Čína, ale v posledných rokoch sa jeho vzťahy s Čínou oteplili najmä v oblasti hospodárstva. Na medzinárodnej úrovni Taiwan nie je vo všeobecnosti uznávaný ako krajina. Neuznala ho ani EÚ, hoci občania 24 členských štátov už dnes môžu cestovať na tento ostrov bez víz a v blízkej budúcnosti zruší Taiwan vízovú povinnosť aj pre Bulharsko, Rumunsko a Cyprus.
<P>
Taiwanská vláda prijala sériu dôležitých opatrení v oblasti bezpečnosti pasov, ktoré sme videli na vlastné oči pri návšteve úradov vydávajúcich doklady. Úrady nemajú žiadne problémy s nelegálnym prisťahovalectvom ani s nelegálnym obchodovaním s ľuďmi či tovarom. V mestách neexistuje organizovaný zločin a ľudia žijú vo všeobecnosti svoje životy šťastne.
<P>
V priebehu uplynulého roka Európska únia zrušila vízovú povinnosť pre päť krajín západného Balkánu. Tento týždeň v pondelok ministri prijali dôležité rozhodnutie týkajúce sa Albánska a Bosny a Hercegoviny. Toto je veľmi dôležité posolstvo najmä pre krajiny, ktoré klopú na dvere EÚ, že majú jasnú európsku budúcnosť. Sloboda cestovania je základným ľudským právom a som pevne presvedčená, že toto je jediné správne smerovanie, pretože Taiwan nepredstavuje hrozbu pre EÚ. Preto vás vyzývam, dámy a páni, aby ste zajtra jednoznačne podporili zrušenie vízovej povinnosti a umožnili ľuďom z Taiwanu slobodne cestovať.
<SPEAKER ID="249" NAME="Cecilia Wikström" LANGUAGE="SV">
Vážený pán predsedajúci, dnes máme zoznam tretích krajín, ktorých štátni príslušníci musia mať víza pri prekračovaní našich vonkajších hraníc. Je tu aj ďalší zoznam, ktorý obsahuje krajiny, ktorých štátni príslušníci sú oslobodení od tejto povinnosti. Tieto zoznamy sa, samozrejme, musia pravidelne revidovať a upravovať podľa situácie v príslušných krajinách. Začiatkom jesene sme zrušili vízovú povinnosť pre ľudí z Albánska a Bosny a Hercegoviny. Čoskoro budeme hlasovať o zrušení vízovej povinnosti aj pre Taiwan - krajinu, ktorá prešla rozsiahlym procesom demokratizácie. Inštitucionálne reformy, dynamická občianska spoločnosť a väčší rešpekt voči občianskym slobodám a právam občanov viedli na Taiwane k väčšej stabilite, a platí to aj pre politickú stabilitu. Navyše nemáme, samozrejme, vízový režim ani pre ostatné krajiny v tomto regióne, takže to je aj krokom smerom k dosiahnutiu väčšej regionálnej konzistentnosti. Taiwan nepredstavuje nijakú hrozbu pre EÚ a zrušenie vízovej povinnosti prospeje obchodným vzťahom s EÚ a podporí aj užšiu spoluprácu v kultúre a výskume, čo sú pre nás všetkých dôležité oblasti.
<P>
Mnoho rokov mali politici z Taiwanu problémy cestovať do Európy, a to dokonca aj ako súkromné osoby, pretože v európskych krajinách sa ľudia báli, že sa dostanú na opačnú stranu ako Čína alebo že sa ocitnú v politickom konflikte. Veci sa teraz zmenili a dúfam, že dohoda, ktorú čoskoro uzatvoríme, pomôže zlepšiť politické vzťahy medzi politikmi tu v EÚ a na Taiwane a bude tiež viesť k väčšej angažovanosti Taiwanu v medzinárodnom spoločenstve na rôznych úrovniach. Získame však aj z ideologického hľadiska.
<P>
Európa presadzuje otvorenosť, prívetivého ducha a začleňovanie. Vzájomná dôvera znamená otvorené dvere medzi našimi krajinami, čo prinesie pozitívne výsledky a povedie k spolupráci a predovšetkým k lepším vzťahom medzi našimi krajinami. To pred týmto dôležitým hlasovaním, ktoré sa čoskoro uskutoční v Európskom parlamente, z celého srdca vítam.
<SPEAKER ID="250" NAME="Charles Tannock">
v mene skupiny ECR. - Vážený pán predsedajúci, pani komisárka Malmströmová bola, samozrejme, v čase svojho pôsobenia ako poslankyňa EP dobrou priateľkou Taiwanu. Ja som teraz predsedom skupiny priateľstva s Taiwanom v tomto Parlamente. Samozrejme, teší ma, že v mene našej skupiny môžem privítať skutočnosť, že taiwanskí občania budú môcť už čoskoro vstúpiť do schengenského priestoru bez víz - v žargóne EÚ sa tiež hovorí o liberalizácii vízového režimu pre Taiwan.
<P>
Naša krajina Spojené kráľovstvo, ako aj Írsko - ktoré sú, samozrejme, mimo Schengenu - prijali bezvízový režim pre taiwanských občanov už pred rokom a pol. Môžem bezpečne povedať, že naše skúsenosti v Británii, pokiaľ ide o podporu cestovného ruchu a bona fide obchodného cestovania, odvtedy jednoznačne ukázali, že to bolo správne rozhodnutie.
<P>
Taiwan je prosperujúcou, bohatou a modernou demokraciou, ktorá sa stotožňuje s našimi hodnotami podpory ľudských práv, mieru, bezpečnosti a prosperity v tomto regióne. Vytvorením užších obchodných väzieb s Taiwanom môžeme len získať, pretože jeho hospodárstvo opäť rastie a má len pozitívne výsledky a čoraz viac sa stáva odrazovým mostíkom pre európske investície v Číne. Európa, samozrejme, tiež rýchlo dobieha Ameriku ako obľúbený cieľ taiwanských študentov univerzít a absolventov, ktorí chcú robiť výskum. Výhody týchto výmen sú opäť po všetkých možných stránkach výrazné. Toto je významnou známkou našej podpory a solidarity s Taiwanom, ktorý pod inšpiratívnym vedením prezidenta Ma hľadá pragmatické riešenia problému medzinárodnej izolácie zo strany Čínskej ľudovej republiky.
<SPEAKER ID="251" NAME="Mario Borghezio" LANGUAGE="IT">
Vážený pán predsedajúci, dámy a páni, v prvom rade chcem vyjadriť úprimnú a ozajstnú vďaku spravodajcovi, ktorého schopnosti a odhodlanie boli dobre využité s cieľom zaručiť členským štátom, že udelenie voľného vstupu taiwanským štátnym príslušníkom a zrušenie víz nespôsobí Európskej únii problémy.
<P>
V súvislosti s Bosnou a Hercegovinou a Albánskom však nie som až taký presvedčený o práci, ktorá bola vykonaná nedávno. Teraz sa dokonca hovorí aj o zrušení víz pre Turecko. V situácii, aká je v týchto krajinách, nie som si istý, či Komisia a Parlament urobili dobrú prácu z hľadiska zaistenia bezpečnosti európskych občanov. O to viac preto tlieskam správe a hlasovaniu v Európskom parlamente, ktoré bude určite pozitívne.
<P>
Na históriu sa nezabúda. Ľudia určitej doby si pamätajú, čo celé desaťročia predstavovala krajina, ktorá sa kedysi nazývala nacionalistickou Čínou: bola zástavou slobody. Západ nesmie zabudnúť, kto bránil zásady slobody, keď boli niekde inde ohrozené. Pokiaľ ide o ľudské práva, ešte aj dnes si myslím, že musíme robiť základné rozdiely.
<P>
Číňania z Taiwanu sú preto vítaní aj v našom domovskom regióne Padánia. Prítomnosť takých dôležitých a schopných jednotlivcov v tomto regióne je už teraz dostatočnou ilustráciou schopnosti Taiwančanov integrovať sa do našej spoločnosti. Na rozdiel od iných krajín má Taiwan aj tú prednosť, že do Európskej únie spolu so svojimi tovarmi nevyváža aj sociálno-politické posolstvá, ktoré sú v rozpore so zásadami slobody, ochrany ľudských práv a rešpektovania etnických a náboženských menšín. Občania Taiwanu sú preto vítaní v Európskej únii i v Padánii.
<SPEAKER ID="252" NAME="Béla Kovács" AFFILIATION="NI">
(HU) Ďakujem vám za slovo, vážený pán predsedajúci. Dámy a páni, dá sa povedať, že vízový systém je účinným prostriedkom na úspešné zabránenie nelegálnemu vstupu alebo nelegálnemu pobytu v členských štátoch Európskej únie. Pri rozhodovaní o tom, občania ktorej tretej krajiny by mali mať vízovú povinnosť, je nutné jednotlivo preskúmať situáciu každej krajiny a vziať do úvahy otázky nelegálneho prisťahovalectva, verejného poriadku a bezpečnosti, ako aj vonkajšie vzťahy EÚ, regionálnu konzistentnosť a, prirodzene, aj zásadu reciprocity.
<P>
Mechanizmus hodnotenia musí fungovať takým spôsobom, aby zaistil okamžité obnovenie vízovej povinnosti pre všetky krajiny, ktoré prestanú spĺňať kritériá uvedené vyššie alebo ktoré zavedú vízovú povinnosť pre štátnych príslušníkov jedného alebo viacerých členských štátov. Bohužiaľ, prax ukázala, že dôsledky zrušenia vízových obmedzení v zmysle prisťahovalectva a bezpečnosti musia vždy následne znášať samotné členské štáty. Podľa môjho názoru je to otázka bezpečnostnej politiky a nie nejakého daru, ktorý len tak dávame kandidátskym krajinám. Práve preto som presvedčený, že predtým, ako jednotlivé krajiny dostanú zelenú pre svojich obyvateľov na vstup na územie Európskej únie bez víz, musíme od všetkých týchto krajín požadovať bezpečnostné záruky.
<SPEAKER ID="253" NAME="Kinga Göncz" AFFILIATION="S&amp;D">
(HU) Aj ja by som chcela privítať skutočnosť, že otázka bezvízového styku s Taiwanom sa dostala do programu Parlamentu. Domnievam sa, že splácame svoje dlhy. Partneri Európskej únie podobného významu už boli oslobodení od vízovej povinnosti a teraz sa tešia z cestovania bez víz. Taiwan je štvrtým najdôležitejším obchodným partnerom Európskej únie v Ázii a obchodovanie v opačnom smere má takmer rovnaký význam pre Taiwan a pre Európsku úniu. Očakávame, že zrušenie vízovej povinnosti ešte viac posilní tieto vzťahy, ktoré sú už teraz veľmi intenzívne. Vieme, že tieto vzťahy sú blízke nielen pokiaľ ide o hospodárstvo a obchod, ale aj v oblasti výskumu, technologického vývoja, vzdelávania a kultúry, a môžeme očakávať, že oslobodenie od vízovej povinnosti posilní aj tieto oblasti.
<P>
Podmienka, ktorú sme si dali, že všetkých 27 členských štátov Európskej únie bude vyňatých z vízového režimu, sa stane tento rok realitou, pretože bude zrušená vízová povinnosť pre Cyprus, Bulharsko a Rumunsko. Myslím si, že to je veľmi dôležité. Aj ja chcem zdôrazniť, že zmeny, ktoré sa udiali na Taiwane za posledných 50 až 60 rokov, sú veľmi dôležité. Taiwan vybudoval demokratický inštitucionálny systém a zmenil sa z chudobnej krajiny na hospodársky silnú krajinu, takže sa netreba báť, ako mnohí povedali, že by bezvízový styk priniesol akýkoľvek migračný tlak. Práve naopak, v tomto ohľade by sme mali mať pozitívne očakávania.
<SPEAKER ID="254" NAME="Laima Liucija Andrikien" AFFILIATION="PPE">
Vážený pán predsedajúci, plne podporujem to, čo povedali naši spravodajcovia pán Díaz de Mera a pán Kovatchev. Taiwan je rozvinutá krajina s vysokým technickým a administratívnym štandardom. Rozhodne spĺňa najprísnejšie normy týkajúce sa bezpečnosti pri kontrolných a colných postupoch. Preto by som chcela naliehavo vyzvať svojich kolegov, aby podporili návrh udeliť Taiwanu už dlho odkladaný štatút krajiny s bezvízovým stykom.
<P>
Taiwan je tiež členom Svetovej obchodnej organizácie ako jednotné colné územie. Tu by sme sa však nemali zastaviť - mali by sme tiež podporovať vstup Taiwanu do ďalších medzinárodných organizácií, ako sú Medzinárodná organizácia civilného letectva a Rámcový dohovor Organizácie Spojených národov o zmene klímy. Taiwan je krajina, ktorá si takéto uznanie zaslúži, pretože je dôležitým partnerom Európskej únie v regióne východnej Ázie. Vzťahy sa budú rozvíjať v prospech oboch strán.
<P>
Musíme sa snažiť o zintenzívnenie vzťahov s Taiwanom v budúcnosti. Jeden z možných smerov, ktorými by sme sa mali pozerať, je rokovanie o rozsiahlejšom obchodnom režime s Taiwanom, a to najmä teraz, keď podpísal prelomovú rámcovú dohodu o hospodárskej spolupráci. Ak pôjdeme touto cestou, bezvízový režim bude rozhodujúcim prvkom pri prehlbovaní vzťahov medzi EÚ a Taiwanom.
<SPEAKER ID="255" NAME="Ioan Enciu" AFFILIATION="S&amp;D">
(RO) V prvom rade chcem zablahoželať pánovi Díazovi de Merovi k vypracovaniu správy. Som si istý, že zajtra bude pravdepodobne jednohlasne prijatá.
<P>
Chcel by som však hovoriť o tom, ako Komisia chápe svoju podporu zásady reciprocity vo vzťahoch Európskej únie s tretími krajinami. Taiwan dosiahne bezvízový styk s celou Európskou úniou a zruší vízovú povinnosť aj pre Rumunsko, Bulharsko a Cyprus. To je pozitívny krok. Na druhej strane Spojené štáty, ktoré majú úplný bezvízový styk s celou Európskou úniou, odmietajú reciprocitu v prípade Rumunska, Bulharska, Poľska a Cypru. Navyše bol zavedený vstupný poplatok pre všetkých občanov EÚ, čo sú v skutočnosti skryté víza.
<P>
Na základe zásady reciprocity a solidarity medzi členskými štátmi musí Komisia zmeniť pasívny postoj, keď akceptuje fait accompli, a prijať aktívnejšiu úlohu v tomto procese vytvárania úplnej reciprocity, pokiaľ ide o bezvízový styk pre všetky členské štáty. Kým bude rokovanie o zmluvách o vízach patriť do výlučnej právomoci Európskej únie a nie členských štátov, Komisia musí prijať všetky možné opatrenia na riešenie týchto situácií.
<SPEAKER ID="256" NAME="Marek Henryk Migalski" AFFILIATION="ECR">
(PL) Vážený pán predsedajúci, pani komisárka, je jasné, že v tomto Parlamente došlo ku konsenzu a že správa bude pravdepodobne zajtra prijatá. Hlasovanie za prijatie nemusí byť jednomyseľné, ale správa bude prijatá obrovskou väčšinou hlasov a s podporou všetkých politických skupín. Nechcem opakovať všetky argumenty, ktoré predložili pán spravodajca a pani komisárka. Taiwan naozaj spĺňa všetky hospodárske i politické podmienky na posilnenie spolupráce a zrušenie vízovej povinnosti tomu pomôže. Myslím si, že sme povinní to urobiť, pretože Taiwan ukázal, že liberálna demokracia je možná všade, v každom kultúrnom prostredí, a že transformácia, ktorá tam prebehla, bola úspešná a to by sme mali, myslím si, podporiť.
<P>
A nakoniec, okrem hospodárskych dôvodov je tu ešte jeden dôvod. Je tu dôvod, o ktorom hovoril pán Borghezio - politický dôvod -, ktorý nebudem teraz vysvetľovať, ale všetci chápeme, že aj to je dôležitý dôvod a že v tejto veci by sme mali našich priateľov z Taiwanu podporovať.
<SPEAKER ID="257" NAME="Peter Jahr" AFFILIATION="PPE">
(DE) Vážený pán predsedajúci, Taiwan je na pozitívnom zozname krajín. Inými slovami, ľudia z Taiwanu majú povolené cestovať do Európskej únie bez víz. Teším sa za týchto ľudí. Politika je však otázka kompromisu. Bol by som rád, keby Taiwan za to okamžite tiež umožnil bezvízový vstup všetkým občanom Európskej únie. Doteraz sa to však nestalo. Taiwan len oznámil svoj zámer urobiť to do konca tohto roka. Dúfam, že po tomto oznámení úmyslu budú nasledovať aj činy. V ostatných veciach dôverujem nášmu spravodajcovi, ktorý otvoril túto možnosť, a budem hlasovať za tento návrh ako celok. Ako som povedal, dúfam, že Taiwan takisto vyrieši tieto problémy a umožní tak cestovať všetkým občanom EÚ na Taiwan bez potreby víz.
<SPEAKER ID="258" NAME="Cecilia Malmström">
členka Komisie. - Vážený pán predsedajúci, ešte raz by som chcela poďakovať spravodajcovi a plénu za podporu preradenia Taiwanu na pozitívny zoznam krajín. Môžem opätovne uistiť poslancov, ktorí majú ešte stále určité pochybnosti, že metodológia Komisie na hodnotenie krajín - vrátane Taiwanu - je vždy veľmi dôkladná a vždy sa presvedčíme, či boli pred prezentovaním takéhoto návrhu splnené všetky kritériá. Ako vždy sme to urobili veľmi dôsledne.
<P>
Chcem tiež potvrdiť poslednému rečníkovi, že zajtra bude zrušená vízová povinnosť aj pre ostatné krajiny. Od zajtra začne aj pre ostatné krajiny platiť liberalizácia vízového režimu, takže tu bude úplná reciprocita. Myslím si, že po zajtrajšom hlasovaní budeme veľmi silní a vyšleme tiež veľmi silné posolstvo. Môžeme sa všetci tešiť a dúfať v ešte lepšie vzťahy medzi občanmi Taiwanu a občanmi Európskej únie. Srdečne vám ďakujem za veľmi dobrú rozpravu.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Vážený pán predsedajúci, noblesse oblige, takže by som na začiatok rád povedal, že som nekonečne vďačný za podporu, ktorú od všetkých kolegov poslancov zastupujúcich svoje politické skupiny dostala táto správa, ktorú som mal tú česť predložiť tomuto Parlamentu. Aj vám by som chcel poďakovať za podporu mojej práce.
<P>
Nebolo by však spravodlivé, keby som nepovedal, že osobou, ktorá je za to najviac zodpovedná, je pani komisárka Malmströmová, ktorej podpora, energia a skvelý tím umožnili presadiť tento krok, ktorý by som nazval aktom spravodlivosti.
<P>
Už niet viac čo povedať, pán predsedajúci, hádam by som len dodal, že by som chcel tiež zablahoželať občanom Taiwanu, taiwanským úradom a, samozrejme, skvelému tímu diplomatov, ktorý má Taiwan vo svete a najmä v Bruseli.
<SPEAKER ID="260" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 11. novembra 2010 o 12.00 hod.
<P>
Písomné vyhlásenia (článok 149)
