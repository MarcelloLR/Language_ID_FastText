<CHAPTER ID="010">
Kirgizsko (rozprava)
<SPEAKER ID="231" NAME="Predsedajúci">
Ďalším bodom programu je vyhlásenie podpredsedníčky Komisie/vysokej predstaviteľky Únie pre zahraničné veci a bezpečnostnú politiku o Kirgizsku.
<SPEAKER ID="232" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku a podpredsedníčka Komisie. - Vážený pán predsedajúci, som veľmi rada, že mám príležitosť predniesť vyhlásenie o Kirgizsku. Ako je Parlamentu veľmi dobre známe, situácia v tejto krajine je aj naďalej dosť premenlivá a napätá. Kirgizsko pritiahlo veľkú mediálnu a politickú pozornosť a ja od začiatku pozorne sledujem vývoj v tejto oblasti. Predniesla som už dve vyhlásenia, jedno 7. apríla a druhé 8. apríla.
<P>
Takmer okamžite som do krajiny vyslala delegáciu na čele s osobitným zástupcom EÚ pánom Pierrom Morelom a počas jeho návštevy sme boli v úzkom kontakte.
<P>
Minulý týždeň sme v Biškeku začali vyvíjať koordinované úsilie EÚ, OSN a Organizácie pre bezpečnosť a spoluprácu v Európe (OBSE), ktoré momentálne pokračuje, a bude pokračovať, až kým kríza a jej následky nebudú prekonané. Včera som hovorila s kazašským ministrom zahraničných vecí pánom Saudabajevom, ktorý je dnes ako úradujúci predseda OBSE na návšteve v Biškeku a ktorý mi doslova v tejto chvíli poslal správu, že splnil svoje úlohy.
<P>
Očakáva sa, že rezignácia prezidenta na základe článku 50 kirgizskej ústavy a jeho odchod z krajiny znížia politický tlak. Neznamená to však koniec krízy a ešte máme pred sebou dôležitú prácu.
<P>
Musíme predovšetkým zabezpečiť stabilitu a verejný poriadok, pretože aj keď sa situácia vo všeobecnosti upokojila, násilie pokračuje. Správy včera informovali, že počas nepokojov na predmestiach Biškeku bolo zabitých až 5 ľudí. Všetky strany musia byť opatrné a musia sa vyhýbať provokáciám. Obnova práva a poriadku sa musí stať prioritou. Občania a podniky v Kirgizsku musia pokračovať v každodennom živote bez strachu o svoje životy alebo fyzickú integritu.
<P>
Druhá otázka sa týka legitimity dočasnej vlády. Aj keď prezident Bakijev podal oficiálnu demisiu, dočasná vláda musí prijať jasný plán, ako obnoviť ústavný a demokratický poriadok a zásady právneho štátu.
<P>
Prvky takéhoto strategického plánu už boli oznámené - vypracúva sa nová ústava, ktorá bude predložená na referendum, a uskutočnia sa prezidentské a parlamentné voľby.
<P>
Takýmto plánom sa budeme radi zaoberať. Pre nás je v tomto kontexte dôležité, že do ústavného procesu možno začleniť a zapojiť všetkých. Predstavitelia všetkých strán a etnických skupín by mali prispieť k návrhu novej ústavy ešte pred jej predložením na referendum.
<P>
Vážené poslankyne, vážení poslanci, môžem povedať, že predbežné informácie sú povzbudivé. Dúfam, že v najbližších dňoch sa potvrdia a v pondelok o nich budem rokovať s ministrami v Luxemburgu.
<P>
Ak budeme spokojní s dočasnou vládou, ktorá sa usiluje o rýchly návrat k legitimite, a skutočne si želá stať sa členom demokratickej rodiny, budeme pripravení poskytnúť im potrebnú politickú, finančnú a technickú podporu.
<P>
Spolu s Benátskou komisiou Rady Európy by sme mohli prispieť k ústavnej reforme a k úprave volebných právnych predpisov. Na základe minuloročných prezidentských volieb vieme, že na pokrok existuje značný priestor.
<P>
Spolu s OBSE sme ochotní pracovať na prípravách a postupoch súvisiacich s monitorovaním volieb a spolu s obyvateľmi Kirgizska sme pripravení urobiť, čo bude v našich silách, aby sme pomohli zmeniť ich snahy o demokratickú a otvorenú spoločnosť na skutočnosť.
<P>
Po tretie, je zjavné, že Kirgizsko potrebuje materiálnu pomoc. Z veľmi krátkodobého hľadiska sme ochotní riešiť akékoľvek humanitárne potreby, ktoré sú dôsledkom nedávnych udalostí.
<P>
Na základe informácií, ktoré máme od našich partnerov v oblasti, Červeného kríža a Rozvojového programu OSN, sa zdá, že v tomto štádiu neexistujú žiadne zásadné nesplnené humanitárne potreby. Môžu však existovať konkrétne lekárske potreby. Komisia prostredníctvom Generálneho riaditeľstva pre humanitárnu pomoc (GR ECHO) bude, samozrejme, naďalej monitorovať humanitárnu situáciu v krajine a v prípade potreby bude reagovať.
<P>
Budeme pokračovať v poskytovaní pomoci, ktoré už prebieha, a to hlavne v oblastiach ľudských práv, vzdelávania a odstraňovania chudoby.
<P>
Po štvrté, po dramatických udalostiach posledných dvoch týždňov vznikla potreba zodpovednosti a spravodlivosti. Počas streľby na demonštrantov v Biškeku zahynulo viac ako 80 osôb a mnoho stoviek ľudí bolo zranených. Tieto udalosti nemožno jednoducho odložiť stranou. Musíme objasniť, čo sa v skutočnosti stalo, kto je zodpovedný a čo je potrebné urobiť, aby sa tieto udalosti v budúcnosti už nikdy neopakovali.
<P>
Na záver, nedávna kríza poukázala na potrebu skutočných ekonomických a sociálnych reforiem. Príklad Kirgizska, žiaľ, poukazuje na to, ako zlá vláda a nedostatok skutočných reforiem môžu viesť k politickej nestabilite a v konečnom dôsledku k násiliu.
<P>
Zmätok a rozsiahle rabovanie, ktoré nasledovali, a súčasný nárast organizovaného a rozsiahleho zločinu ďalej zhoršujú situáciu.
<P>
V pondelok budem s ministrami rokovať o politickom rámci, v ktorom bude EÚ pripravená riešiť najnaliehavejšie potreby, avšak dnes ma, samozrejme, veľmi zaujímajú názory vážených poslankýň a poslancov na túto problematiku.
<SPEAKER ID="233" NAME="Elmar Brok" LANGUAGE="DE">
Vážený pán predsedajúci, pani barónka Ashtonová, chcel by som sa vám veľmi pekne poďakovať za zhodnotenie situácie. Som presvedčený, že vaše hodnotenie je správne a že by sme sa v prvom rade mali pokúsiť obnoviť právo a poriadok a chrániť ľudské životy a potom začať budovať na tomto základe.
<P>
Na druhej strane, ako ste vysvetlili v poslednej poznámke, miera potreby hospodárskeho a sociálneho rozvoja je jasná, pretože je to zároveň dôležitým meradlom politickej stability. Toto, samozrejme, zahŕňa problematiku rovnosti, ktorá často trpí v dôsledku korupcie a ďalších podobných faktorov, a bola zjavne jednou z príčin nepokojov, či už oprávnene alebo neoprávnene.
<P>
Musíme si uvedomiť, že tieto krajiny sú dosť nestabilné a že naše úsilie dosiahnuť stabilitu tým, že prispejeme k zdokonalenému budovaniu štátu, demokracii a zásadám právneho štátu je nesmierne dôležité. Nielen jednotlivé krajiny, ale celý región, majú pre nás veľký strategický význam. To sa netýka len dostupných zdrojov energie, ale aj regiónu ako celku, predovšetkým ak vezmeme do úvahy náboženskú orientáciu väčšiny bývalých republík Sovietskeho zväzu. Ak by sa začal formovať fundamentalizmus, dôsledky by pre nás mohli byť katastrofálne.
<P>
Z tohto dôvodu je poskytovanie pomoci týmto krajinám mimoriadne dôležité, a to nielen z pohľadu pomoci ako takej, ale aj v súvislosti s našimi záujmami.
<P>
Mali by sme pamätať na to, že susedné krajiny v tomto regióne, z ktorých niektoré sú veľmi veľké, sú zodpovedné za zabezpečenie toho, aby sa tieto slabé stránky nevyužívali s cieľom opätovného vybudovania starých mocenských vzťahov, ktoré by zabránili modernému rozvoju.
<SPEAKER ID="234" NAME="Hannes Swoboda" LANGUAGE="DE">
Vážený pán predsedajúci, pani barónka Ashtonová, tiež by som sa vám chcel poďakovať za vaše vyhlásenie. Diktátor alebo prezident, ktorý sa správa ako diktátor, je pozbavený moci. Jeho nástupca oslavuje a je rád, že bude môcť zaviesť demokraciu pre svojich občanov. O niekoľko mesiacov sa ocitne v rovnakej pozícii a zdá sa, že demokracia bola obnovená len za účelom vytvorenia pohodlných a dobre platených pozícií pre syna a ďalších členov rodiny.
<P>
Dúfame, že tento cyklus sa nezačína odznova a že pani Otunbajevová má odlišný prístup. Jej minulosť a postoj, ktorý často preukazuje, sú toho ukazovateľom. Ukazovatele však nestačia. Potrebujeme skutočný dôkaz. Ak nechce, aby ju postihol rovnaký osud ako jej predchodcu, musí zaujať iný prístup a zabezpečiť pomoc ľudom vo svojej krajine. Dúfam, že prezident, ktorý musel odstúpiť z funkcie, bude dostatočne rozumný a nezačne šíriť nové rozpory a skutočne sa pokúsi žiť pokojný život v exile, čo dá obyvateľom Kirgizska príležitosť na vybudovanie demokratického štátu.
<P>
Situácia, ktorú som opísal, sa, žiaľ, netýka iba Kirgizska. Podobné podmienky sú aj v iných krajinách. Želáme zástupcovi pre Kazachstan úspech pri plnení úlohy v mene Organizácie pre bezpečnosť a spoluprácu v Európe (OBSE). Situácia v Kazachstane nie je však ani zďaleka ideálna. To isté platí o Uzbekistane a o ďalších krajinách. Musíme sa zaoberať otázkou, akým spôsobom môžeme podporovať rozvoj demokracie v týchto krajinách, pretože nejde o produkt, ktorý sa dá jednoducho doručiť, musí to vzniknúť priamo v týchto krajinách. Ako už povedal pán Brok, ide o veľmi citlivý región. Pán Morel vykonáva ako osobitný zástupca dobrú prácu, to však nestačí.
<P>
Chcel by som všetkým pripomenúť, že nemecké predsedníctvo s doktorom Steinmeierom vypracovalo stratégiu pre Strednú Áziu, o ktorej sme v poslednej dobe počuli len veľmi málo. Preto by som vás chcel požiadať, aby ste sa opäť začali zaoberať touto stratégiou a transformovali ju do stratégie stability pre tento región. Nejde tu len o dodávky energie z Turkménska do Kazachstanu. Ide tu tiež o otázku stability, a to predovšetkým politickej stability regiónu, ktorý je veľmi blízko Afganistanu. Vieme, že v niektorých krajinách, ako napríklad v Uzbekistane, je situácia veľmi krehká a problematická. V konečnom dôsledku ide, samozrejme, o otázku ľudskosti, pretože sa naozaj treba vyhnúť akýmkoľvek obetiam.
<P>
Na tomto pozadí sa musíme opäť pokúsiť uplatniť stratégiu pre Strednú Áziu, ktorá zahŕňa hospodárske, demokratické aj humanitárne prvky. Chcel by som vás požiadať, aby ste prípad Kirgizska použili ako dôvod na obnovenie stratégie pre Strednú Áziu a dali jej nový stimul.
<SPEAKER ID="235" NAME="Niccolò Rinaldi" LANGUAGE="IT">
Vážený pán predsedajúci, pani barónka Ashtonová, dámy a páni, kirgizský epos Manas, ktorý vôbec nie je krátkym literárnym dielom, je 20-krát dlhší ako Odysea a Iliada dokopy a je zároveň aj pomôckou na pochopenie histórie krajiny, má úžasnú záverečnú časť, v ktorej sa manželka hlavného hrdinu symbolizujúca celý národ rozhodne zachrániť jeho pamiatku a ochrániť jeho hrobku pred nepriateľskými útokmi. Nakoniec sa rozhodne, že hrobka by mala niesť jej meno a nie meno hrdinu Manasa, a to preto, aby tvárou v tvár nepriateľským útokom ostala nepoškodená.
<P>
Takúto oddanosť všeobecnému blahu a ľuďom, ktorá v podstate nie je ničím novým, by sme mali očakávať od novej vládnucej triedy v Kirgizsku. Pani vysokej predstaviteľke, samozrejme, odporúčam, aby prijala konštruktívny a povedal by som pozitívny, ale opatrný postoj k dočasnej vláde a aby zároveň žiadala priatie súboru jasných reforiem a opatrení.
<P>
Nejde len o posúdenie udalostí, ktoré sa odohrali, Medzinárodnou vyšetrovacou komisiou, či o jasný plán na obnovenie demokratických pravidiel, keďže legitimita tejto dočasnej vlády vo svojej podstate nie je potvrdená vo verejnom hlasovaní, ale ide aj o prijatie reforiem na dôrazný a efektívny boj proti korupcii a v konečnom dôsledku na vytvorenie nezávislého súdnictva v Kirgizsku, ktoré je v súčasnosti veľmi vzdialené.
<P>
Zároveň musíme zjednodušiť súčasnú extrémne represívnu byrokratickú nomenklatúru a verejnú správu, a to je spojené s otázkou súdnictva aj korupcie. V skutočnosti ide o prvý skutočný test novej stratégie EÚ pre Strednú Áziu v kritickej núdzovej situácii, ktorá v súčasnosti v Kirgizsku existuje.
<P>
Nesmieme dovoliť, aby táto krajina, v ktorej je vplyv Spojených štátov v súčasnosti veľmi obmedzený, skončila v dusivom zovretí súčasného Ruska, a preto som presvedčený, že toto je pre nás všetkých príležitosť na prijatie záväzku.
<SPEAKER ID="236" NAME="Ulrike Lunacek" LANGUAGE="DE">
Vážený pán predsedajúci, pani barónka Ashtonová, vieme, že v čase tulipánovej revolúcie v roku 2005 ľudia veľmi dúfali, že po nástupe nového prezidenta do funkcie sa všetko zmení a že naozaj zoberie vážne potreby a záujmy ľudí v súvislosti s demokraciou a spolurozhodovaním. Žiaľ, nebolo to tak a jeho teraz postihol rovnaký osud ako jeho predchodcu.
<P>
Európska únia musí v súvislosti s týmto prípadom vyvíjať značný vplyv. Pani barónka Ashtonová, privítala som skutočnosť, že, ako ste povedali, ste do regiónu vyslali osobitného zástupcu pána Morela. Myslím si, že to bolo rozumné aj užitočné. Teraz je však rovnako potrebné, aby EÚ preskúmala svoju stratégiu pre Strednú Áziu a skutočne ju zefektívnila. Dúfam, že Rada na tom začne pracovať budúci pondelok.
<P>
Moja otázka znie: Ako chcete riešiť túto záležitosť? Ako chcete zabezpečiť, aby sa pri vytváraní ústavy uplatňoval skutočne komplexný proces, ktorý zahŕňa všetkých tak, ako ste navrhli? Musíme pomôcť tomuto regiónu a Kirgizsku, aby sa posunuli smerom k spolupráci a vzdialili sa od konfrontácií. Som presvedčená, že je to dôležité pre budúcnosť celého regiónu aj mimo neho.
<SPEAKER ID="237" NAME="Marie-Christine Vergiat" AFFILIATION="GUE/NGL">
(FR) Vážený pán predsedajúci, pani podpredsedníčka, dámy a páni, situácia v Kirgizsku je v skutočnosti veľmi nestabilná. Napriek tomu táto krajina bola a možno ešte stále je jednou z tých krajín, ktoré sa zdajú byť najviac prístupné vytvoreniu demokratických inštitúcií.
<P>
Tulipánová revolúcia v roku 2005 opätovne vyvolala nesmiernu nádej. Pán Bakijev neuspel; nedokázal reagovať na potreby a požiadavky obyvateľstva, dovolil, aby sa rozvinula korupcia, a ak by sme verili niektorým vyhláseniam, sám sa do nej zapojil, pretože podporoval klany, vyprázdnil pokladnice a zavádzal čoraz autoritatívnejší režim, za ktorý politickí oponenti, zástancovia ľudských práv a novinári zaplatili vysokú cenu.
<P>
Po nepokojoch zo 7. apríla bola vytvorená dočasná vláda, no napriek tomu sa zdá, že sa pán Bakijev nevzdal, hoci opustil krajinu, a ako ste povedali, včera došlo k novým nepokojom na juhu krajiny a v okolí hlavného mesta.
<P>
Pani komisárka, táto krajina má v skutočnosti obrovský strategický význam, a to nielen z vojenského hľadiska. Nesmie sa stať hracím poľom niektorých veľmocí. Napriek niekoľkým diskusiám Európska únia ešte stále nie je v dostatočnej miere prítomná v tomto regióne sveta. Jej podpora a diplomatická prítomnosť sú naďalej iba polovičaté. Stačí si prečítať súčasné správy o situácii v krajine, aby sme sa o tom presvedčili. Nie je to len o Spojených štátoch, Rusku a Kazachstane, ktorý je momentálne predsedníckou krajinou OBSE. Podpora EÚ je však tiež nevyhnutná na zabezpečenie nezávislosti krajiny. Máte pravdu, pani barónka Ashtonová, prioritou sa musí stať opätovné zavedenie zásad právneho štátu, ale ako už povedali kolegovia poslanci, veľmi rýchlo musíme zájsť ešte ďalej a zaviesť vhodnú stratégiu pre tento región sveta.
<P>
Áno, musíme tejto krajine pomôcť bojovať proti chudobe, pretože 40 % obyvateľstva žije pod hranicou chudoby. Áno, musíme urýchliť hospodársky rozvoj a, ako ste povedali, predovšetkým v oblasti vzdelávania, zdravia, ale aj v oblasti hospodárenia s vodou, ktoré sú základnými prioritami v tomto regióne sveta. A, samozrejme, musíme podporovať demokraciu a ochranu ľudských práv. To je momentálne mimoriadne naliehavé.
<P>
Pani komisárka, môžeme a musíme sa zaviazať, že zabránime návratu tejto krajiny k fundamentalizmu a k novému autoritatívnemu režimu. Nejde o zásah do vnútorných záležitostí krajiny, práve naopak, ide o pomoc obyvateľom Kirgizska, aby opäť začali veriť v demokraciu. Je to kľúčom k zabezpečeniu toho, aby krajina zohrávala významnú úlohu v tomto regióne sveta.
<SPEAKER ID="238" NAME="Fiorello Provera" LANGUAGE="IT">
Vážený pán predsedajúci, dámy a páni, situácia v Kirgizsku má veľký význam pre stabilitu v Strednej Ázii, ktorá je pre Európu regiónom osobitného záujmu súvisiaceho s dodávkou surovín a energie.
<P>
Po nepokojoch zo 7. apríla je nevyhnutné opätovne vytvoriť podmienky, ktoré povedú k slobodným, zákonným a rýchlym voľbám demokratického režimu, ak to bude v súlade s miestnou situáciou. Je znepokojujúce, že kriminálne gangy ukradli značné množstvo zbraní, čo spôsobuje riziko zvýšeného bezprávia, ozbrojených konfliktov a terorizmu v oblasti.
<P>
Európa a iní vrátane OBSE by mohli pomôcť krajine vybudovať inštitúcie, ktoré sú stabilné, schopné prevádzky, menej skorumpované a viac demokratické. Takýmto dôkazom podpory by mohla byť pozorovateľská misia nadchádzajúcich volieb.
<P>
Nemôžeme sa však tváriť, že nová ústava alebo parlamentný režim budú dostatočné na dosiahnutie skutočnej demokracie. Toto nevyhnutne závisí od politického rastu občanov a šírenia povedomia v súvislosti s právnymi predpismi a právami jednotlivcov. V tejto oblasti musíme poskytovať dlhodobú pomoc.
<SPEAKER ID="239" NAME="Inese Vaidere" AFFILIATION="PPE">
Vážený pán predsedajúci, minulotýždňové nepokoje spôsobili v Kirgizsku politickú a hospodársku krízu a krízu súdnictva. Ústavný súd bol prakticky rozpustený a konanie dočasnej vlády sa zdá byť nekoordinované. Medzitým brat Kurmanbeka Bakijeva oznámil, že ručne písané vyhlásenie rezignácie je sfalšované a že Bakijev neodstúpil.
<P>
Podľa očitých svedkov sa objavili nové miestne skupiny, ktoré sa pokúšajú prevziať kontrolu nad regionálnymi vládami. Objavujú sa tiež etnické zoskupenia, ktoré vyvolávajú strach z ďalšieho etnického násilia. V krajine slobodne pôsobia kriminálne skupiny. Dochádza k obehu obrovského počtu zbraní a k prepadom. Bezpečnosť, ochrana a záujmy občanov EÚ v tejto krajine sú stále ohrozené.
<P>
Súčasná dočasná vláda nedokáže čeliť žiadnej z týchto hrozieb. Situácia je pre miestnych ľudí úplne nejasná. Vysoká predstaviteľka pani Ashtonová vydala dve vyhlásenia vyjadrujúce jej obavy, namiesto toho sú však naliehavo potrebné aktívnejšie a praktické kroky. Je dôležité, aby EÚ zaujala rozhodné stanovisko k situácii v Kirgizsku, ktoré je strategicky dôležitou krajinou. Musíme mať v regióne väčšiu účasť a musíme spolupracovať s OSN, USA a OBSE s cieľom chrániť záujmy občanov Kirgizska a EÚ, ktorí momentálne nedokážu chrániť svoje životy a svoj majetok. Je jasné, že EÚ by mala uskutočniť nezávislé vyšetrovanie príčin a dôsledkov nepokojov.
<P>
Pokiaľ ide o materiálne zdroje kirgizskej banky a agentúry pre investície a rozvoj, treba ich prehodnotiť ešte pred pridelením ďalšej finančnej pomoci. Nečinnosť a váhanie zo strany EÚ a neexistencia skutočnej stratégie a taktík môžu viesť k veľmi nebezpečnému vývoju a ohroziť vlastné hospodárske a politické záujmy a dôveryhodnosť EÚ v regióne a vo zvyšku sveta.
<SPEAKER ID="240" NAME="Eleni Theocharous" AFFILIATION="PPE">
(EL) Vážený pán predsedajúci, pani Ashtonová, počas dvadsiatich rokov nezávislosti Kirgizska v krajine vládol skorumpovaný režim a v zlepšovaní demokratických inštitúcií sa dosiahol iba malý pokrok. Čo sa týka posledných pätnástich rokov, môžem vás o tom sama uistiť, keďže som sa do problematiky osobne zapájala vo funkcii člena OBSE a inak.
<P>
Ľudia, ktorí do včera vládli, a ľudia, ktorí ich zvrhli, sú iba kolieskami v tom istom skorumpovanom systéme. Práve v týchto okamihoch sa v hlavnom meste nachádza armáda, ktorá vykonáva prehliadky a zatýka ľudí. Napriek tomu musíme dať súčasnému režimu šancu, pretože sa nachádzame v poslednom štádiu pred občianskou vojnou a rozpadom krajiny.
<P>
Obyvatelia Kirgizska sú mierumilovní ľudia a myslím si, že mnohí z vás sa s nimi budú musieť zoznámiť prostredníctvom knihy slávneho spisovateľa Čingiza Ajtmatova, ktorý ešte pred štyrmi rokmi pôsobil ako veľvyslanec v Bruseli. Finančná núdza a sociálne nerovnosti, ako aj zásahy cudzích krajín, však spôsobili explózie, ktoré môžu príležitostne dosiahnuť hranicu občianskej vojny, a tu by som si dovolila mierne nesúhlasiť, pokiaľ ide o to, či obyvatelia Kirgizska dokážu odvrátiť terorizmus.
<P>
Ako som už povedala, nebezpečenstvo rozdelenia Kirgizska na sever a juh je skutočné a podporované zahraničnými agentmi, zatiaľ čo sa zdá, že členstvo v OBSE a neustála prítomnosť tejto organizácie v Kirgizsku neprinášajú ovocie z hľadiska demokratizácie. Samozrejme, v krajine vládne trvalá humanitárna kríza, ktorá možno nie je akútna, počas všetkých týchto rokov však nedošlo k modernizácii ani k zlepšeniu demokratických inštitúcii. Ľudia žijú hlboko pod hranicou chudoby.
<P>
A preto musí Európsky parlament v spolupráci s ďalšími inštitúciami Európskej únie, s Komisiou a Radou zasiahnuť a preskúmať stratégiu, ktorá sa doteraz v regióne uplatňovala.
<P>
Silná delegácia Európskeho parlamentu musí monitorovať pokrok v demokratizácii a kontrolovaným spôsobom poskytovať finančné prostriedky na rozvoj inštitúcií a vzdelávania, pretože destabilizácia Kirgizska predstavuje veľké nebezpečenstvo destabilizácie celej Strednej a Západnej Ázie a Európy. Ak chce Európska únia hrať efektívnu úlohu v udržiavaní mieru, musí ihneď konať.
<SPEAKER ID="241" NAME="Elena Băsescu" AFFILIATION="PPE">
(RO) Situácia v Kirgizsku vzbudzuje veľké obavy. Táto krajina má v Strednej Ázii strategickú polohu. Na svojom území poskytuje priestor vojenskej základni Spojených štátov, ktorá vo veľkej miere prispieva k operáciám v Afganistane, a ruským vojskám.
<P>
Je poľutovaniahodné, že protesty, ktoré sa odohrali v niekoľkých posledných týždňoch, sa zvrhli na násilie a viedli k stratám ľudských životov. Orgány musia prijať opatrenia na ochranu životov civilného obyvateľstva. Len včera došlo k ďalším zrážkam medzi etnickými skupinami Kirgizov, Rusov a Turkov. Vzhľadom na to, že v tejto krajine žijú veľké komunity Rusov a Uzbekov, ak budú medzietnické potýčky pokračovať, stabilita celého regiónu bude ohrozená.
<P>
Pani Ashtonová, Európska únia musí konfliktu v Kirgizsku venovať osobitnú pozornosť, poskytovať humanitárnu pomoc a zapájať sa do stabilizovania situácie.
<SPEAKER ID="242" NAME="Ivo Vajgl" AFFILIATION="ALDE">
(SL) Vážená pani Ashtonová, sme tu preto, aby sme diskutovali o alarmujúcich udalostiach v Kirgizsku a čo najviac pomohli stabilizovať situáciu v krajine. Aktívny prístup Európskej únie ku Kirgizsku je nesmierne dôležitý, rovnako je však dôležité aj udržiavanie vysokej úrovne záväzkov, predovšetkým v súvislosti s ďalšou otázkou, ktorá bola vyňatá z programu dnešného zasadnutia. Keďže však ide o aktuálnu otázku a keďže v stávke sú ľudské životy, považujem za svoju povinnosť upozorniť vás na ňu. Hovorím o vážnej situácii sahrawských aktivistov, mierotvorcov zo Západnej Sahary uväznených v marockých väzeniach, ktorí držia protestnú hladovku a riskujú svoje životy. Na vážnu situáciu týchto aktivistov nás tiež upozornila organizácia Amnesty International. Pani Ashtonová, chcel by som vás preto požiadať, aby ste vy a vaši kolegovia venovali tomuto problému okamžitú pozornosť, v opačnom prípade by mohlo byť príliš neskoro.
<SPEAKER ID="243" NAME="Charles Tannock" AFFILIATION="ECR">
Vážený pán predsedajúci, nedávne udalosti v Biškeku sú alarmujúcim a smutným koncom tulipánovej alebo farebnej revolúcie, keď prezident Bakijev prisľúbil demokraciu a ľudské práva, no namiesto toho priniesol korupciu, protekcionizmus a nárast autokracie.
<P>
Kirgizsko je naďalej najmenšou a najchudobnejšou krajinou Strednej Ázie a v posledných rokoch zaznamenalo znepokojujúce infiltrácie radikálnych islamistov v údolí Fergana, preto stabilita tohto regiónu musí byť pre EÚ prioritou.
<P>
Je správne a vhodné uznať novú vládu pani Otunbajevovej, ktorá je nezvyčajným príkladom spoločného záujmu s Ruskom, pretože v skutočnosti aj Rusko podporovalo revolúciu a zvrhnutie režimu prezidenta Bakijeva. Prezidentka Roza Otunbajevová krátko pôsobila ako veľvyslankyňa v Spojenom kráľovstve, a preto dobre pozná fungovanie Európskej únie.
<P>
Nakoniec, Stredná Ázia je strategickým regiónom z energetických dôvodov, ako aj z dôvodov svetovej bezpečnosti. Okrem toho operačná schopnosť leteckej základne Spojených štátov v Kirgizsku je životne dôležitá na podporu misie ISAF v Afganistane.
<SPEAKER ID="244" NAME="Piotr Borys" AFFILIATION="PPE">
(PL) Vážený pán predsedajúci, päť rokov po tulipánovej revolúcii a odstúpení prezidenta Akajeva došlo ku krvavej revolúcii. Sú na to, samozrejme, dva dôvody. Prvým dôvodom je problém protekcionizmu a korupcie, a teda aj nedostatok základov demokratického štátu a druhým dôvodom sú finančné a hospodárske problémy krajiny.
<P>
Iniciatíva pani Ashtonovej, vďaka ktorej nám dnes pán Morel môže podať úplnú správu o tom, čo sa skutočne v Kirgizsku deje, sa zdá byť veľmi dôležitou. V súvislosti so situáciou v Kirgizsku by som chcel vysloviť naliehavú výzvu. Krajina je, ako vieme, pod ruským vplyvom a zároveň má americkú vojenskú základňu. Aktívna účasť Európskej únie by mala byť predovšetkým založená na budovaní základov demokratickej krajiny a tiež na zabezpečovaní vnútornej bezpečnosti. Viac ako 80 úmrtí je zlým signálom pre budovanie Kirgizska. Preto opakujem svoju naliehavú výzvu a držím palce pani Ashtonovej a jej misii.
<SPEAKER ID="245" NAME="Cristian Dan Preda" AFFILIATION="PPE">
(RO) Kurmanbek Bakijev nie je prvým a určite nebude ani posledným politickým vodcom, ktorý spôsobí sklamanie a rozčarovanie, a bude sa s ním zaobchádzať ako s diktátorom, i keď na úplnom začiatku existoval záblesk nádeje a jeho meno sa spájalo s demokratickým optimizmom.
<P>
Existuje jednoduché vysvetlenie tejto situácie. V dôsledku nedostatku stabilných inštitúcií je pravdepodobné, že politici spôsobia sklamanie a zapletú sa do cyklu konfliktu, korupcie a vydierania. Nikto by nemal zabudnúť na to, že prezident Bakijev využíval skutočnosť, že na území Kirgizska je ruská aj americká vojenská základňa, na to, aby neustále vydieral západ.
<P>
Preto riešenie spočíva vo vytvorení inštitúcií na základe súhlasu a na základe rozsiahleho konzultačného procesu, širokého konsenzu a úrovne kompromisu medzi politickými silami. Ako už však spomenula pani vysoká predstaviteľka, hlavnou prioritou je urýchlene zastaviť násilie. Násilie je vážnym problémom a riešenie na jeho zastavenie treba nájsť čo najrýchlejšie, pretože v opačnom prípade bude brániť začatiu procesu politického rozvoja.
<SPEAKER ID="246" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, pani barónka Ashtonová, dámy a páni, situácia v Kirgizsku je, mierne povedané, alarmujúca, predovšetkým ak vezmeme do úvahy vyhlásenia bývalého ministra zahraničných vecí, podľa ktorého sa osud Kirgizska čoraz viac približuje k hospodárskemu a hraničnému priestoru Ruska.
<P>
Týždeň po páde vlády bývalého prezidenta Bakijeva, ktorý 15. apríla utiekol z krajiny lietadlom, nemá nikto tušenie, aké bude konečné politické určenie krajiny alebo budúce politické zámery. Čo je však jasné, je úloha ruského ministerstva obrany v napomáhaní pri úteku bývalého prezidenta Bakijeva potom, čo ľudia vyšli do ulíc a žiadali jeho rezignáciu.
<P>
V Kirgizsku, v malej krajine, ktorá má len 5,3 milióna obyvateľov, a jedinej krajine na svete s americkou aj ruskou základňou, je v obehu mnoho zbraní. Napätie sa v súčasnosti rozširuje aj do susediacich krajín a Európska únia musí zobrať na vedomie prioritu a využiť momentálnu príležitosť, predovšetkým na prekazenie možnej občianskej vojny a na pomoc krajine posunúť sa smerom k demokratickej parlamentnej republike so stabilným úradom prezidenta, a to v priebehu nasledujúcich šiestich mesiacov.
<P>
Pani barónka Ashtonová, ako ste povedali, toto je možné, ak dokážeme aktívne poskytovať dva druhy pomoci: po prvé, diplomatickú pomoc, ale, ako ste už uviedli, pani vysoká predstaviteľka, takisto aj významnú materiálnu pomoc. Správne načasovanie poskytovania pomoci na zníženie a oslabenie sociálneho napätia bude rozhodujúce.
<P>
Pani barónka Ashtonová, konajme rýchlo a s najlepšími úmyslami, pretože toto bude pre Európu ďalší dôležitý test. Nejde o Haiti, ale o Kirgizsko. Aspoň sa pokúsme o to, aby sme tam pri tejto príležitosti prišli načas.
<SPEAKER ID="247" NAME="Franz Obermayr" AFFILIATION="NI">
(DE) Vážený pán predsedajúci, keď sa rozpadol Sovietsky zväz na začiatku deväťdesiatych rokov, mnoho ľudí verilo, že mladé demokracie sa rozvinú takmer samy od seba. Dnes vieme, že tieto štáty zdedili od Sovietskeho zväzu obrovské problémy. Počas sovietskej éry boli rozdiely medzi etnickými skupinami výrazne potláčané, a to je dôvodom toľkých náboženských a kultúrnych konfliktov, ku ktorým v súčasnosti dochádza v týchto krajinách. K rozvoju demokracie nedochádza zo dňa na deň, a kým budú na úkor krajiny a jej občanov bohatnúť skorumpované klany, demokracia nevznikne vôbec.
<P>
Hovorí sa, že ostreľovači, ktorí strieľali do davu v Biškeku, boli uzbeckí a tadžickí žoldnieri. Zdá sa, že išlo o pokus vyvolať medzinárodný konflikt, ktorý by ohrozil celú Strednú Áziu. Európska zahraničná politika by mala pomôcť upokojiť situáciu. Vojenský zásah je však nesprávnym prístupom, na čo jasne poukazuje aj prítomnosť Nemecka v Afganistane. Je nevyhnutné, aby sme poskytovali inteligentnú, cielenú hospodársku a rozvojovú pomoc. Musíme uprednostniť boj proti korupcii a miestne klany musíme zbaviť moci. Až potom bude mať demokracia v Strednej Ázii skutočnú šancu.
<SPEAKER ID="248" NAME="Malika Benarab-Attou" AFFILIATION="Verts/ALE">
- (FR) Vážený pán predsedajúci, dámy a páni, projekt Europeana nadobúda nový, ambiciózny rozmer. S touto digitálnou knižnicou EÚ sa sprístupní rozmanitosť a bohatstvo našej kultúry. Je veľmi dôležité, aby sa naše krajiny intenzívne zapájali do tohto projektu. Kľúčový aspekt tejto iniciatívy sa týka základnej hodnoty: rešpektovania kultúrnej a jazykovej rozmanitosti.
<P>
Na obzore nášho kontinentu je aj Afrika, tento obzor sme však začiernili otroctvom a kolonializmom. Našou povinnosťou je uznanie a odškodnenie ľudí tohto kontinentu. Finančná kompenzácia sama osebe neuspokojí túto potrebu, ale vďaka projektu Europeana môžeme vrátiť africkému ľudu časť jeho kultúry, a to ústnu literatúru.
<P>
Amadou Hampâté Bâ, malijský intelektuál povedal: "Keď v Afrike umrie starý človek, je to akoby zhorela knižnica." Práca na digitalizácii diel ústnej literatúry, ktoré často zhromažďujú tímy etnológov a antropológov, a podpora voľného prístupu k týmto dielam prostredníctvom projektu Europeana, vďaka čomu diela naberajú univerzálny rozmer, je spôsobom ako chrániť a oživovať kultúrnu rozmanitosť ľudstva, na čom nám všetkým záleží.
<SPEAKER ID="249" NAME="Catherine Ashton">
podpredsedníčka Komisie a vysoká predstaviteľka Únie pre zahraničné veci a bezpečnostnú politiku. - Vážený pán predsedajúci, dnes zasadám aj v priestoroch Komisie. Vážené poslankyne a vážení poslanci poukázali na niekoľko dôležitých bodov a ja sa pokúsim v krátkom čase, ktorý mi ostáva, zachytiť a reagovať na čo najviac z nich.
<P>
Pán Brok, pán Tannock a ďalší hovorili o dôležitosti tejto problematiky, keďže ide o jednu z najchudobnejších krajín v Strednej Ázii a, samozrejme, jedného z hlavných príjemcov pomoci EÚ na obyvateľa. Absolútne súhlasím s tým, že sociálny a hospodársky rozvoj je nevyhnutný prvok stratégie, ktorú musíme uplatniť. Pán Swoboda tiež hovoril, že je dôležité, aby sme sa uistili, že naozaj ide o skutočnú politickú reformu. Veľmi úzko spolupracujeme s OSN a OBSE. Tí, ktorí sa v posledných niekoľkých dňoch nachádzali v tomto regióne, spolu neustále poukazujú na to, že dôležitosť reformy musíme chápať ako základ ďalšieho diania a ja úplne súhlasím s potrebou politickej stability regiónu. Je to veľmi dôležité.
<P>
Túto problematiku musíme opäť veľmi starostlivo prehodnotiť. Pre túto časť Strednej Ázie existuje stratégia, ktorá bude preskúmaná, ja sa však na to pozerám v kontexte služby pre vonkajšiu činnosť a v kontexte toho, čo by sme v rámci tohto regiónu mali urobiť, aby sme spojili rôzne prvky podpory Komisie a Rady. Myslím si, že pán Rinaldi a aj ďalší správne vyjadrili, že musíme mať opatrný, pozitívny a konštruktívny prístup a súhlasím tiež s niekoľkými váženými poslankyňami a váženými poslancami, ktorí hovorili o hodnote a význame právneho štátu. Je to základom všetkého, čo v krajine podnikneme, aby sme sa uistili, že sa tam skutočne uplatňujú zásady právneho štátu a že sa, samozrejme, uplatňujú v právnom systéme, ale aj v politickej a ústavnej reforme, ktorá je tak dôležitá.
<P>
Pani Lunaceková hovorila o tom, že voľbám sa ani zďaleka nepodarilo splniť štandardy, ktoré by sme si na medzinárodnej úrovni želali, a myslím si, že tieto konkrétne slová boli použité na informačnom stretnutí, ktorého som sa zúčastnila. Myslím si, že prvky, ktoré by som skombinovala by, samozrejme, zahŕňali finančnú podporu, a, ako som už spomenula, zásady právneho štátu, politickú a ústavnú reformu, voľby a prepojenie, ktoré chceme urobiť z hospodárskeho hľadiska. Jedným malým príkladom je, samozrejme, že ide o jednu z krajín s bohatými zásobami vody v tom regióne, a že poskytuje vodu do iných regiónov, ako vážené poslankyne a vážení poslanci určite vedia. V hospodárení s vodou sme im pomáhali viac ako päť rokov a dúfam, že sa budeme môcť vrátiť k tejto práci, ktorá je nesmierne dôležitá, a to hneď ako sa prekoná kríza a pevne nastolí legitímna vláda.
<P>
To sú len niektoré prvky, ktoré by som zahrnula. Myslím si, že úroveň našej prítomnosti v regióne je pravdepodobne správna. Pierre Morel tam bol niekoľko dní. Práve sa vrátil. Dňa 27. apríla bude informovať pána Borysa z Výboru pre zahraničné veci a poskytne výboru aktuálne informácie o všetkých udalostiach. S pánom Morelom sme v kontakte prostredníctvom textových správ, ktoré si píšeme každých pár hodín, a niekoľkokrát sme spolu hovorili. Je, samozrejme, v kontakte aj so svojimi kolegami. Vďaka nemu máme v regióne silnú prítomnosť, a preto jemu a jeho tímu vzdávam hold za vykonanú prácu.
<P>
Ako povedal pán Provera, význam demokracie sa nemôže nikdy podceňovať a podľa môjho názoru sa musíme zaoberať aj niektorými otázkami, o ktorých hovorila pani Vaiderová, napríklad nestabilitou, fámami, neistotou, teda otázkami, ktoré majú zjavne nesmierny význam, a ako som už naznačila, už sme stanovili, čo chceme urobiť počas týchto prvých pár dôležitých dní a dúfam, že poslankyne a poslanci to budú považovať za dostatočnú reakciu.
<P>
Myslím si, že posledná vec, ktorú chcem povedať je, že niektorí zo súčasných členov formujúcej sa vlády sú bývalí zástancovia ľudských práv z opozície, ktorí boli potláčaní bývalým prezidentom a podporovaní Európskou úniou vrátane, samozrejme, členov tohto Parlamentu. A preto, aj keď nemám žiadne ilúzie, pokiaľ ide o povahu politiky v tejto krajine a vlastne v celom regióne, myslím si, že by sme mali dať šancu tejto vláde, aby sa správne sformovala, aby súhlasila s vykonaním politických a ústavných reforiem, ktoré budú veľmi dôležité, aby usporiadala voľby, ktoré sľubuje, a ak je naozaj ochotná to urobiť, mali by sme ju teraz aj v budúcnosti podporovať. Na základe toho som veľmi vďačná za vyslovené pripomienky a túto stratégiu uskutočníme, ako som načrtla.
<SPEAKER ID="250" NAME="Predsedajúci">
Rozprava sa skončila.
<P>
Hlasovanie sa uskutoční počas prvého májového zasadnutia.
<P>
Písomné vyhlásenia (článok 149)
<SPEAKER ID="251" NAME="Paolo Bartolozzi  " LANGUAGE="IT">
Vážený pán predsedajúci, dámy a páni, občiansky nepokoj, ktorý v posledných dňoch vypukol v hlavnom meste Kirgizska, zastavil pokrok "tulipánovej revolúcie", ktorá v roku 2005 vzbudila nádej na demokratickú zmenu v bývalom Sovietskom zväze.
<P>
Európsky parlament sleduje vývoj politickej krízy v krajine s veľkými obavami. Nielen preto, že krajina má kľúčovú geostrategickú polohu pre Rusko a Spojené štáty, ale aj preto, lebo stabilita Strednej Ázie, jej politický a hospodársky rozvoj a medziregionálna spolupráca sú v záujme EÚ a v neposlednom rade tiež preto, lebo Stredná Ázia je dôležitá z hľadiska našich energetických dodávok a nášho hospodárskeho a obchodného partnerstva.
<P>
Musíme zabrániť riziku vypuknutia občianskej vojny a vzniku "druhého Afganistanu". Vkladáme naše nádeje do diplomatického vyjednávania, ktoré v rokovaniach s dočasnou vládou Kirgizska uplatňujú prezidenti Ruska a Spojených štátov a z pozície súčasného predsedu OBSE aj prezident Kazachstanu, s cieľom nastoliť verejný poriadok a ústavnosť, aby sa mohli usporiadať slobodné voľby a vyriešili sa problémy krajiny.
<P>
Ako predseda delegácie EÚ - Stredná Ázia dúfam, že aj napriek nedávnym etnickým zrážkam urobíme všetko, čo bude v našich silách na dosiahnutie národného mieru a dlhodobého návratu demokratického života do Kirgizska.
<SPEAKER ID="252" NAME="Krzysztof Lisek  " LANGUAGE="PL">
Stabilizácia situácie v Strednej Ázii zaručí dobrú spoluprácu s EÚ. Nikto nepochybuje o tom, že Kirgizsko v tom hrá osobitnú úlohu. Kirgizsko je pre Európsku úniu dôležité zo strategických dôvodov, krajina má zdroje energie a prírodné zdroje a na jej území sa nachádza americká vojenská základňa, ktorá podporuje sily NATO v Afganistane. Zároveň však neschopnosť vykonať vhodné reformy potom, ako Kirgizsko získalo nezávislosť, vyústila do dramatickej situácie, ktorej sme v súčasnosti svedkami. Momentálne by sme sa mali sústrediť na zaistenie bezpečnosti civilného obyvateľstva a na poskytnutie humanitárnej pomoci. Okrem toho by sme mali prijať všetky možné opatrenia, aby sme zabránili radikalizácii krajiny. Nesmieme dovoliť, aby vypukla občianska vojna. Z dlhodobého hľadiska je nevyhnutné vypracovať novú stratégiu pre celý región. Musíme rýchlo zaujať konkrétne stanovisko EÚ, ktoré zahŕňa kľúčové aspekty, ako sú zabránenie náboženského fundamentalizmu, boj proti chudobe a korupcii, budovanie občianskej spoločnosti, ochrana ľudských práv a demokratizácia. Predovšetkým by sme do regiónu mali vyslať tím pozorovateľov nasledujúcich volieb. Mali by sme neustále sledovať situáciu a urobiť všetko preto, aby sme pomohli Kirgizsku prejsť k demokracii a po stabilizovaní situácie vykonať efektívne reformy, no zároveň sa vyhýbať zasahovaniu do vnútorných záležitostí. Myslím si, že posielanie ďalšej pomoci Kirgizsku zo strany EÚ musí byť podmienené zavedením reforiem, ktoré zabezpečia právo a poriadok a rešpektovanie ľudských práv.
<SPEAKER ID="993" NAME="Kristiina Ojuland  " LANGUAGE="ET">
Vážený pán predsedajúci, pani barónka Ashtonová, vítam skutočnosť, že do Kirgizska bol vyslaný osobitný zástupca Európskej únie. Musíme zistiť, aké sú plány dočasnej vlády v krajine. Treba zaručiť ukončenie násilia v Kirgizsku a budovanie právneho štátu a demokracie. Sily, ktoré sa dostali k moci počas revolúcie v Kirgizsku, obviňovali prezidenta Bakijeva z obmedzovania slobody tlače, násilia na novinároch, zatýkania opozičných vedúcich predstaviteľov a za zlú hospodársku situáciu krajiny. Mali by sme preto očakávať, že Kirgizsko sa onedlho zmení na demokratický štát, ktorý sa riadi zásadami právneho štátu. Zároveň však naša nádej bude oprávnená, iba ak my sami budeme pripravení nasmerovať prostriedky do zavádzania tohto plánu, pretože problémové hospodárstvo Kirgizska si nemôže dovoliť potrebnú podporu na vykonanie dlho očakávaných sociálnych, hospodárskych a politických reforiem. S cieľom vytvoriť trvalo udržateľný rozvoj v regióne Strednej Ázie musíme okrem hospodárskej pomoci ponúknuť dočasnej vláde aj naše skúsenosti a znalosti v súvislosti s vykonávaním reforiem tak, ako sme to urobili v Kosove, Macedónsku a inde. Tu stojí za zmienku skutočnosť, že Estónsko poskytlo takýto druh pomoci Ukrajine aj Gruzínsku, čo poukazuje na to, že našu skúsenosť, pokiaľ ide o komunikáciu s ľuďmi žijúcimi v oblasti bývalého Sovietskeho zväzu nemožno podceňovať. Dochádza k zmene režimu, a preto nesmieme premeškať žiadnu príležitosť na to, aby sme pomohli Kirgizsku posunúť sa smerom k demokratickým hodnotám. Preto by bolo od nás nezodpovedné, keby sme Kirgizsku neposkytli podporu a urobili ho závislým od niektorých väčších susedov.
