<CHAPTER ID="012">
Zelená kniha o mestskej doprave (rozprava)
<SPEAKER ID="268" NAME="Predsedajúci">
Ďalším bodom je oznámenie Komisie o zelenej knihe o mestskej doprave.
<SPEAKER ID="269" NAME="Jacques Barrot" LANGUAGE="FR">
Vážený pán predsedajúci, tieto návrhy týkajúce sa mestskej mobility som už predstavil kolégiu komisárov a som potešený, že ich môžem čerstvo uviesť aj pred Európskym parlamentom.
<P>
OSN sa pripravuje na medzinárodnú konferenciu o klimatických zmenách, ktorá sa bude konať v decembri na Bali. Včera bola v New Yorku usporiadaná prípravná schôdza hláv štátov a vlád, na ktorej Európska únia zverejnila svoj veľmi ambiciózny návrh: znížiť do roku 2050 emisie skleníkových plynov na polovicu.
<P>
Mestská doprava je jednou z oblastí, kde musíme vynaložiť úsilie. Znečistenie zo súkromnej, verejnej osobnej a nákladnej dopravy predstavuje 40 % CO2 a 70 % ďalších znečisťujúcich látok pochádza z našich ciest.
<P>
Zelená kniha, ktorú vám dnes predstavujem, je výsledkom počiatočnej intenzívnej diskusie, ktorá začala v januári a pokračovala až do júna a počas ktorej sa vyjadrili úrady, zástupcovia miest, zainteresované strany aj občania. V rámci diskusie sme uvideli obrovskú snahu zainteresovaných strán dostať tému mestskej mobility na európsky program rokovaní. Miestne úrady a mestá v Európe by nemali riešiť túto problematickú situáciu samotné.
<P>
Nemám v úmysle zavádzať centrálne riešenia, ktoré sa nehodia do miestnych pomerov. Úloha Únie je skôr v partnerstve so všetkými stranami, ktoré umožní odhaľovať problémy v mestskej mobilite a nachádzať ich riešenia. Európska únia musí zlepšovať informovanosť o tejto problematike a v prípade potreby určovať smer.
<P>
Akým spôsobom by sme mali prehodnotiť mestskú mobilitu? Osobne si myslím, že existuje päť základných cieľov. Po prvé, vážený pán predsedajúci, dámy a páni, plynulá dopravná premávka v mestách. Hustnúca doprava spôsobuje v celej Európe neustále dopravné zápchy. Hospodárske dôsledky tohto javu sa odhadujú na 1 % hrubého domáceho produktu EÚ. Skúsenosti ukazujú, že neexistuje jediné riešenie na zníženie počtu dopravných zápch. Alternatívy súkromného používania automobilov, napríklad hromadná doprava, chôdza či cyklistika, musia byť bezpečnejšie a príťažlivejšie. Dopravnú priepustnosť miest môžu zvýšiť aj spoločné jazdy, zdieľanie automobilov a efektívnejší systém nákladnej dopravy.
<P>
Po druhé, zelenšie mestá vďaka efektívnejšiemu využitiu energií a využívanie alternatívnych palív. Riešenie by mohli predstavovať dopravné obmedzenia v mestách a mestských centrách, vytvorenie zelených zón a spoplatnenie mestských komunikácií, musí sa však rozvíjať a modernizovať infraštruktúra verejnej dopravy.
<P>
Mestá by mali byť inteligentné. Európske mestá v súčasnosti čelia rastúcemu dopytu po nákladnej a osobnej doprave. Inteligentný prepravný systém a systém na riadenie premávky ako aj satelitné navigácie ponúkajú dostatok možností na vylepšenie mobility, za predpokladu, že ich naozaj budeme využívať. Zabezpečovanie organizácie v mestách by sa mohlo zlepšiť využívaním informácií zo satelitnej navigácie. V súčasnosti ide o GPS, ale v budúcnosti to bude systém Galileo.
<P>
Po štvrté, mesto musí byť dostupnejšie. Dostupnejšie najmä pre postihnutých občanov, občanov so zníženou pohyblivosťou, rodiny s malými deťmi. Každý musí mať do našich miest prístup. Je nevyhnutne potrebné, aby bolo efektívne urbanistické plánovanie a všetko sa dôkladne zvažovalo. Ľudia žijúci na predmestiach samozrejme tiež potrebujú prístup, čo znamená zabezpečenie efektívnej nadväznosti mestskej a prímestskej dopravy. Potrebujeme podporiť vysokú kvalitu mestskej dopravy, dokonca aj chartu práv cestujúcich.
<P>
Po piate, potrebujeme bezpečnejšie mestá. Mal by som uviesť, že dve tretiny dopravných nehôd sa stanú v mestských oblastiach. Jedna tretina úmrtí - jedno úmrtie z troch - sa stane v mestskej oblasti. Ak chceme chrániť životy, potrebujeme prijať opatrenia na zvýšenie bezpečnosti správania sa, prostriedkov a infraštruktúry. Potrebujeme zvážiť potrebu podpory ekologického aspektu vedenia vozidiel pri školeniach budúcich vodičov. Celkovo musíme zabezpečiť, aby sa prísnejšie dodržiavali pravidla cestnej premávky.
<P>
Vážený pán predsedajúci, dámy a páni, táto zelená kniha nám umožní začať širšiu diskusiu s vládami, podnikateľmi a občanmi do 15. marca 2008. Dokument bude obsahovať 25 jasne položených otázok.
<P>
Po účasti na rozprave mám v úmysle na jeseň roku 2008 predložiť akčný plán navrhujúci konkrétne opatrenia a predstavujúci jasnú predstavu o úlohách a záväzkoch, pričom sa zohľadní zásada subsidiarity. Navrhnem taktiež príslušný kalendár.
<P>
V priebehu konzultačného procesu hrá dôležitú úlohu Európsky parlament a Výbor pre dopravu a cestovný ruch. Som presvedčený, že my všetci sme si vďaka tejto široko koncipovanej rozprave o mestskej mobilite vedomí toho, že je ňou naozaj ovplyvnený každodenný život občanov a že, aj keď by európske občianstvo znamenalo čokoľvek, musíme vykročiť smerom k mestskej mobilite, ktorá je viac v súlade s normami pre životné prostredie.
<P>
Vážený pán predsedajúci, dámy a páni, dopredu ďakujem za vaše cenné príspevky. Teraz žiadam o vaše pripomienky. Prezentácia bola síce stručná, ale som presvedčený, že úplne jasná. Mal by som vysvetliť, že dokument bude k dispozícii všetkým poslancom EP. Práve ho prijalo kolégium komisárov. Prijal som všetky dostupné opatrenia, aby som zabezpečil, že sa všetko dozviete, len čo to bude možné.
<SPEAKER ID="270" NAME="Predsedajúci">
Veľmi pekne vám ďakujem, vážený pán komisár.
<P>
Len zriedka býva rozprava taká aktuálna, vzhľadom na to, že ste práve prišli zo schôdze. Ďakujem, že ste mi dodali kópiu zelenej knihy tak rýchlo.
<P>
Dámy a páni, pravidlá poznáte: budeme pokračovať podľa postupu "catch-the-eye".
<SPEAKER ID="271" NAME="Georg Jarzembowski" AFFILIATION="PPE-DE">
(DE) Vážený pán predsedajúci, pán podpredseda, dámy a páni, v mene svojej skupiny vám veľmi ďakujem. Je to výborný nápad - podporovať mobilitu prostredníctvom opatrení na zabraňovanie katastrofám a znečisťovaniu životného prostredia. Vy ste však uviedli, že sa chcete riadiť zásadou subsidiarity. Keď si knihu prečítame, prináša veľmi praktické návrhy, ktoré sa týkajú napríklad zavedenia mýtneho a ďalších otázok. Ako chcete zaručiť, že vaše dobré návrhy a diskusia, ktorú očakávame a ktorá bude trvať celý rok, nepovedú k tomu, že budeme mestám prikazovať, čo majú robiť, ale len k tomu, že im budeme pomáhať, aby samé prijali tie najlepšie postupy? Zhodneme sa, že pre mestá musíme niečo urobiť a uplatniť najlepší postup. Je nám známa štatistika dopravných nehôd. V mnohých mestách a veľkomestách je vysoká nehodovosť, v iných však nie. To je spôsobené rozdielnym prístupom v príslušnej lokalite.
<P>
Ako potom chcete rozvíjať spoločné myšlienky, aby mestá a regióny nemali pocit, že ich Európa ovplyvňuje?
<SPEAKER ID="272" NAME="Saïd El Khadraoui" AFFILIATION="PSE">
(NL) Vážený pán predsedajúci, pán komisár, chápeme, že sme stále na začiatku celého procesu, a ja sa preto teším na reakcie zainteresovaných strán a konkrétne činnosti, ktoré plánujete na budúci rok. Som však presvedčený, že je veľmi dôležité, aby sa téma dostalo na program rokovaní, aby bolo jasné, že je pre Komisiu a Európsku úniu ako celok prioritné, a aby sa dosiahla udržateľná mobilita a dohody týkajúce sa riadenia klímy. Myslím, že jednou z najdôležitejších vecí je ustanovenie nástroja, ktorého prostredníctvom by sa už existujúce dobré príklady v mnohých mestách mohli vymieňať tak, aby sme sa z nich mohli poučiť. Každé mesto je iné a každý problém je iný, napriek tomu verím, že sa podarí ustanoviť účinné mechanizmy, a som zvedavý, čo si o tom myslíte vy. Ako si môžeme vymieňať dobré nápady, ktoré sú základom združovania v malých aj veľkých mestách tak, aby sme sa z nich mohli poučiť?
<SPEAKER ID="273" NAME="Jean Marie Beaupuy" AFFILIATION="ALDE">
(FR) Vážený pán predsedajúci, pán komisár, potešilo ma päť cieľov, ktoré ste práve definovali, napriek tomu, ako ste neskôr uviedli, konkrétne opatrenia vyplynú z diskusie, ktorá skončí v marci.
<P>
Pán komisár, dovoľte mi, aby som zopakoval, čo už uviedli členovia našej pracovnej skupiny pre mestské bývanie (Urban Housing Intergroup): konkrétne potrebu zaujať jednotný prístup nielen v mestách, ale (ako ste už povedali), aj na predmestiach.
<P>
Zdá sa nám, že v rámci jednotného prístupu (ak vezmeme na vedomie, že Európska únia financuje regionálne fondy - ERDF, ESF a EAFRD, z ktorých posledne uvedený pokrýva aj vidiecke a prímestské oblasti) musíte vy a kolegovia komisári vziať do úvahy tieto rozdielne aspekty, aby mohol byť jednotný prístup v mestách a obciach skutočne realizovaný. Preto dnes znovu žiadam, aby sa zohľadnil jednotný prístup v súvislosti s problematikou mestskej dopravy.
<SPEAKER ID="274" NAME="Jacques Barrot" LANGUAGE="FR">
Vážený pán Jarzembowski, toto sú návrhy. Nie sú úplné. V rámčeku pod skupinou otázok sa pýtame, akú úlohu by mala mať Európska únia. Nebudem preto predvídať výsledok rozpravy. Otázka bola položená a prax musí ukázať, či existuje naozajstná európska pridaná hodnota. Nechceme si robiť nároky na kontrolu nad európskymi mestami a veľkomestami.
<P>
Vážený pán El Khadraoui, myslím, že ste trafili klinec po hlavičke: chceme, aby sa téma stala politickou prioritou. Vyjadrili ste moje myšlienky týkajúce sa tejto témy. Bol by som rád, keby zvolení zástupcovia vzájomnou podporou, vhodnými postupmi a výmenou tých najlepších skúseností presvedčili svojich krajanov, aby sa akýmkoľvek spôsobom zapojili do tejto odvážnejšej mestskej politiky prívetivejšej k životnému prostrediu.
<P>
Pán Beaupuy zhrnul, čo ste povedali, keď poukázal na to, že skutočne uspieť môžeme len vďaka jednotnému prístupu, čo tiež znamená, že mestskí plánovači budú do budúcnosti musieť navrhovať mestá a veľkomestá určitým spôsobom so zreteľom požiadavky na mobilitu a najmä budovanie prímestských oblastí: to by nemalo prebiehať náhodne. Rád by som poďakoval najmä pánovi Beaupuymu a skupine pre mestské bývanie, ktorá určite bude cenným prínosom.
<SPEAKER ID="275" NAME="Jan Olbrycht" AFFILIATION="PPE-DE">
(PL) Vážený pán predsedajúci, najskôr by som rád poďakoval za záujem o tému mestskej dopravy. Ide o veľmi závažný a zložitý problém, najmä preto, že EÚ sa zaoberá mestskou politikou.
<P>
To, že sa téma týkajúca sa miest predstavuje na úrovni Európskej komisie, ukazuje, že sa tu zaoberáme veľmi zaujímavou interpretáciou zásady subsidiarity. Skutočne súhlasím s krokmi Komisie v tejto oblasti. Aby som podporil kroky Komisie v tomto smere, rád by som sa pána komisára spýtal (aj keď je táto otázka možno trochu predčasná), ako mám rozumieť usporiadaniu, podľa ktorého bude Komisia zavádzať princíp partnerstva v tejto oblasti, inými slovami, aké sú možné nástroje partnerstva? Hovoríme o výmene skúseností? Hovoríme o partnerovi, ktorý v určitom zmysle robí viac, než len navrhuje, ale v podstate aj požaduje?
<P>
V súvislosti s prejavom pána Jarzembowskeho by som taktiež rád požiadal o podporu Výboru pre regionálny rozvoj, ak sme podporili spoluprácu v tejto oblasti s Výborom pre dopravu a cestovný ruch.
<SPEAKER ID="276" NAME="Ulrich Stockmann" AFFILIATION="PSE">
(DE) Vážený pán predsedajúci, pán komisár, mnohokrát ďakujem za vaše prejavy a za zelenú knihu, ktorej podrobnosti ešte nepoznáme. Je pravda, že stále viac ľudí žije v mestách a mestských aglomeráciách, objavujú sa však samozrejme problémy so zmenšujúcimi sa mestami, ktoré by sa nemali zanedbávať. Moja prvá otázka znie: sú tiež v centre našej pozornosti? Centrá sú preťažené, najmä pokiaľ ide o súkromnú individuálnu dopravu, čo má za následok zvyšovanie emisií, väčšie množstvo jemných častíc, hluku a taktiež problémy s bezpečnosťou.
<P>
Po druhé, ak chceme rozšíriť verejnú dopravu a vytvoriť siete, ktoré hrajú pri riešení dôležitú úlohu, samozrejme vyvstáva otázka, či vôbec budeme schopní využiť na tento účel peniaze zo štrukturálnych fondov.
<P>
Po tretie, pokiaľ ide o mnohé individuálne návrhy týkajúce sa logistiky nákladnej dopravy atď.: máme také fórum na výmenu najlepších postupov, v ktorom táto výmena môže organizovane prebiehať?
<SPEAKER ID="277" NAME="Michael Cramer" AFFILIATION="Verts/ALE">
(DE) Vážený pán predsedajúci, pán komisár, ďakujem za správu. Píšete tu, že chcete podporovať alternatívy k automobilom, konkrétne autobusovú a železničnú dopravu, bicykle a pešiu chôdzu. Viete však, že 95 % spolufinancovania EÚ, o ktoré mestá žiadajú, ide výhradne na automobilovú dopravu. Preto zvažujete, či by ste nemali stanoviť, že minimálne 50 % musí v budúcnosti smerovať na tieto alternatívy, pretože moje domovské mesto Berlín napríklad tvrdí, že peniaze z fondov EÚ by sa nemali utrácať za miestnu verejnú dopravu. Myslím, že to je nezmysel! Ak nezmeníte financovanie, nikdy nedosiahnete úspech. Ako potom chcete zabezpečiť, aby sme v budúcnosti uvažovali o alternatívach EÚ?
<SPEAKER ID="278" NAME="Jacques Barrot" LANGUAGE="FR">
Vážený pán Olbrycht, partnerstvo môže byť vyjadrené zdieľaním dobrých postupov a na žiadosť miest aj prostredníctvom predpisov, ktoré sa týkajú napríklad využívania ústrednej infraštruktúry alebo prostredníctvom zjednotených informácií: niekedy sa dopravné značky pre motorové vozidlá v mestách alebo jednotlivých členských štátoch líšia. Mali by sme premýšľať, ako zjednotíme informácie. Myslím si preto, že toto partnerstvo vezme do úvahy zámery regiónov a že dosiahneme súčinnosť pri vytváraní zdrojov.
<P>
Vážený pán Stockmann, štrukturálne fondy sú k dispozícii pre niektoré skúšobné podnety. V rozpočte transeurópskych sietí a v rozpočte generálneho riaditeľstva pre energetiku a opravu máme zdroje na sledovanie skúšobných projektov, najmä prostredníctvom iniciatívy Civitas, ktorú určite všetci poznáte. Je pravda, že tiež potrebujeme ďalej ujasniť ďalšie využívanie štrukturálnych fondov, čo ma núti uviesť, že pripomienka pána Cramera je oprávnená a že v niektorých prípadoch musíme pozornejšie sledovať, ako sa štrukturálne fondy využívajú.
<P>
Je pravda, že Európska únia nestanovila percento na využívanie štrukturálnych fondov: rozhodnutie závisí od miest, veľkomiest a regiónov. Z tohto dôvodu verím, že vďaka zelenej knihe a rozprave sa nám podarí presvedčiť mestá, veľkomestá a regióny, aby fondy lepšie využívali. Myslím, že príklad, ktorý ste uviedli, je veľmi zaujímavý.
<SPEAKER ID="279" NAME="Jörg Leichtfried" AFFILIATION="PSE">
(DE) Vážený pán predsedajúci, pán podpredseda, úplne súhlasím s niektorými bodmi, ktoré ste uviedli. Zdôraznili ste modernizácii hromadnej dopravy, väčšiu bezpečnosť na cestách, problémy týkajúce sa životného prostredia pri výchove vodičov a satelitnej navigácie. To všetko je spojené s určitými problémami - je to veľmi drahé. Pán Cramer už predviedol jednu z podôb dohodnutého konania. Rád by som navrhol ďalšie, ktoré ešte neboli uvedené. Máme v rukách zázračné riešenie. Máme pred sebou možnosť internalizácie externých nákladov. Počujeme, že tento spôsob kalkulácie je hotový a oblasti v mestskej doprave, ktoré nie je možné inak zaplatiť, môžu byť dotované a zaplatené prostredníctvom komplexnej internalizácie externých nákladov.
<P>
Dve otázky k tejto problematike: v akom časovom horizonte môžeme očakávať predstavenie predbežného modelu, ktorý môžeme následne rozširovať a rozvádzať? Môžete tiež načrtnúť využitie týchto peňazí na podobné projekty?
<SPEAKER ID="280" NAME="Gilles Savary" AFFILIATION="PSE">
(FR) Vážený pán predsedajúci, osobne som rovnako ako pán Jarzembowski zástancom toho, aby miestne úrady rozhodovali slobodne, a nemyslím si, že môžeme zavádzať akúkoľvek politiku týkajúcu sa dopravy pre nezávislých a riadne zvolených miestnych predstaviteľov. To by bola zlá cesta.
<P>
Zdá sa mi, že pridaná hodnota Spoločenstva je nespochybniteľná pri riešení skleníkového efektu. To, čo riešime, je produkcia znečisťujúcich látok, najmä na regionálnej úrovni, pochádzajúcich z dopravy, ktorá je, ako všetci vieme, hlavným zdrojom znečisťujúcich látok a skleníkového efektu. Preto si myslím, že nie je prehnané, keď sa Európska únia angažuje, a to aj z dôvodov ochrany prírody.
<P>
Na druhej strane však verím, že sa tak nemôže diať nátlakovou politikou. Mala by to byť politika motivačná, pán komisár. Myslím si, že by sme dosiahli veľký úspech napríklad s programom Urban pre dopravu; inými slovami, programom, ktorý by podporil miestnych predstaviteľov pri zapojovaní do udržateľnej mobility založenej na súbore predpisov pre udržateľnú mobilitu. Neviem, či si to dokážete predstaviť.
<SPEAKER ID="281" NAME="Inés Ayala Sender" AFFILIATION="PSE">
(ES) Vážený pán predsedajúci, rada by som pánovi komisárovi pogratulovala k jeho politickej odvahe pri riešení týchto problémov a návrhu, že jednu z možností predstavuje decentralizácia. V Petičnom výbore sa neustále stretávame s petíciami občanov, ktorí na miestnej úrovni žiadajú o pomoc a ochranu Európskej únie, najmä pri riešení problémov, ktoré sa nedajú vyriešiť na mieste, pretože ide o problémy, ktoré sa musia riešiť globálne, ako je okrem iného problematika životného prostredia a bezpečnosti.
<P>
Rada by som sa pána komisára spýtala, či sa v rámci inteligentného systému berie do úvahy problematika poskytovania informácií občanom, ktoré by významne znížilo napätie týkajúce sa dezinformácií. A tiež, či sa berú do úvahy problémy spojené s bezpečnosťou na cestách pri každodennom dochádzaní, pretože to je jedna z najproblematickejších oblastí. Aké sú plány na dosiahnutie hospodárnejšieho rozvozu tovaru, čo taktiež často býva príčinou dopravných zápch?
<SPEAKER ID="282" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, pán komisár, vývoj Európskej únie sa zakladá na mobilite a voľnom pohybe osôb a tovaru. 80 % európskych občanov žije v mestách a 40 % vo veľkomestách. 60 % z nich je presvedčených, že na miestnej úrovni dochádza k zápcham a znečisťovaniu a 70 % z nich očakáva, že EÚ podnikne príslušné kroky. Verím, že zelená kniha o verejnej doprave taktiež vyrieši, musí vyriešiť, problémy 40 % obyvateľov, ktorí nevlastnia automobil a žijú v mestách, a najmä zapojenie postihnutých občanov do hospodárskeho a občianskeho života.
<P>
Urbanistické plánovanie je veľmi dôležité a ja tiež žiadam využitie určitých fondov (štrukturálnych fondov, iniciatívy JESSICA, regionálnych fondov) na rozvoj mestskej dopravy. Podporujem využívanie a rozšírenie projektov CIVITAS a CIVITAS+ najmä na pomoc členským štátom pri získavaní prostriedkov z týchto fondov na rozvoj mestskej dopravy.
<SPEAKER ID="283" NAME="Brigitte Douay" AFFILIATION="PSE">
(FR) Vážený pán komisár, púšťate sa do ambiciózneho projektu, ktorý sa týka nás všetkých.
<P>
Skutočne dúfam, že v tejto rozprave o doprave nezabudneme na dôležitú úlohu, ktorú doprava má pre územnú celistvosť. Hovorili ste o prístupe do miest a veľkomiest prostredníctvom mestskej dopravy. Dúfam, že v tejto významnej rozprave nezabudneme zmieniť vidiecke oblasti a, ako ste uviedli, podnety pre miestnych zástupcov týkajúce sa vidieckej dopravy, ktorá sa často zanedbáva.
<SPEAKER ID="284" NAME="Jacques Barrot" LANGUAGE="FR">
Vážený pán predsedajúci, najskôr by som rád poďakoval všetkým poslancom EP, ktorí vyjadrili svoje prvé reakcie. Bolo veľmi zaujímavé počúvať ich.
<P>
Pán Leichtfriede, naozaj máme problém s regionálnym systémom časových poplatkov (disc scheme), tzv. euroznámkou, ktorá sa testuje v rámci štúdie plánovanej na rok 2008 v súvislosti so smernicou o euroznámke. Dátum je stanovené smernicou a práca už prebieha. Myslím si, že potrebujeme zvážiť mestské poplatky a využitie získaných výnosov. Myslím, že je to veľmi dôležitá téma, pretože ak budeme mať k dispozícii právny rámec, mohlo by to umožniť starostom tento nástroj v niektorých prípadoch využívať a zároveň sledovať rozdelenie získaných zdrojov.
<P>
Do určitej miery nám záverečná otázka nášho dotazníka dáva odpoveď na vystúpenie pána Savaryho. Citujem: "Z dlhodobejšieho hľadiska, akú pridanú hodnotu je možné získať z cielenej európskej podpory financovania čistej a energeticky úspornej mestskej dopravy?" Otázka v podstate kopíruje otázku pána Savaryho; konkrétne, či je napokon možné dosiahnuť program pre Spoločenstvo. Na odpoveď je ešte skoro, ale je dôležité klásť si túto otázku. Rád by som pánovi Savarymu poďakoval za poznámku, že Spoločenstvo má určitú pridanú hodnotu pre túto dôležitú politiku v budúcnosti.
<P>
Pani Ayalo Senderová, verejná informovanosť je samozrejme veľmi dôležitým faktorom pre inteligentnú mobilitu a my vieme, že v tomto smere musí satelitná navigácia a rozvoj nových informačných a komunikačných technológií zabezpečiť, aby sa napríklad autobusová zastávka mohla stať informačným bodom pre cestujúcich. V tejto oblasti nás čaká veľa práce a je nutné, aby pre mestá a veľkomestá bola k dispozícii najefektívnejšia technológia. Uviedli ste taktiež hospodárnosť rozvozu tovaru v centrách miest: aj tu sa stále dá urobiť veľa práce.
<P>
Pani Ticauová, ďakujem za zmienku o probléme postihnutých občanov a všeobecne občanov so zníženou pohyblivosťou. Myslím, že to je ďalší dôležitý aspekt tejto témy. Európskemu občianstvu musíme dať obsah; osobne vidím len prínos, ak budeme mať chartu práv a povinností cestujúcich, ktorá by aj pre týchto občanov bola tiež prínosom.
<P>
Pani Douayová nám správne pripomenula, že mobilitu je nutné vnímať ako celok. Existujú ľudia, ktorí žijú v mestách a veľkomestách, ľudia, ktorí do miest jazdia za prácou, a musí existovať jednotný prístup. Zakončím však slovami k vám všetkým, vážená pani Douayová a všetci poslanci EP: vytvorili sme veľmi hrubý náčrt, pretože sme v tejto fáze nechceli ohraničiť odpovede určitými obmedzujúcimi pravidlami. Otázky sú zámerne otvorené. Zohľadňujem aj všetko úsilie, potrebné na dosiahnutie súdržného a efektívneho akčného plánu, pretože inak nemôžeme hovoriť žiadnej európskej pridanej hodnote.
<P>
Ďakujem, vážený pán predsedajúci, dámy a páni, a veľmi sa teším na pokračovanie tejto podnetnej rozpravy o mestskej mobilite v nasledujúcich mesiacoch.
