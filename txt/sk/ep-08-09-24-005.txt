<CHAPTER ID="005">
Príprava samitu EÚ - India (Marseille, 29.9.2008) (rozprava) 
<SPEAKER ID="054" NAME="Predsedajúci">
Ďalším bodom rokovania je vyhlásenie Rady a Komisie k príprave samitu EÚ - India v Marseille, ktorý sa uskutoční 29. septembra 2008.
<SPEAKER ID="055" NAME="Jean-Pierre Jouyet">
úradujúci predseda Rady. - (FR) Vážený pán predsedajúci, dámy a páni, veľmi oceňujem váš záujem posilniť naše vzťahy s Indiou. Samit Európskej únie a Indie, ktorý sa bude konať, ako nám to už pripomenula pani Wallströmová, 29. septembra 2008 v Marseille za účasti indického premiéra Manmohana Singha, predsedu Európskej komisie Josého Manuela Barrosa a predsedu Európskej rady Nicolasa Sarkozyho, je jedným z dvanástich samitov s tretími krajinami, ktoré v období francúzskeho predsedníctva usporiadame.
<P>
V harmonograme stretnutí si určite všimnete, že v mnohých prípadoch ide o samity s veľkými, prebúdzajúcimi sa krajinami. V júli sme usporiadali samit s Juhoafrickou republikou a v decembri sa, dúfajme, budú konať aj ďalšie samity, a to s Kóreou, Čínou a Brazíliou. Uvedená séria stretnutí je pre Európsku úniu jedinečnou príležitosťou na otvorenie dialógu s veľkými rozvíjajúcimi sa krajinami na tému spoločných záujmov a práve samit s Indiou do rámca tejto stratégie dokonale zapadá.
<P>
Viem, že sa Výbor Európskeho parlamentu pre zahraničné veci nedávno zúčastnil na veľmi produktívnom seminári na tému "vzťahy Európskej únie s Indiou", na ktorom boli prítomní mnohí skvelí odborníci. Svedčí to o úprimnom želaní prehĺbiť dialóg a spoluprácu medzi Európskou úniou a Indiou.
<P>
Predsedníctvo zdieľa rovnaký názor ako Parlament. S počtom obyvateľov presahujúcim jednu miliardu, v ktorom by mala v roku 2025 prekonať aj samotnú Čínu, a od roku 2005 dosahujúca ročný hospodársky rast viac ako 8 %, je India predurčená stať sa významným partnerom Európskej únie. Preto by sme boli veľmi radi, keby sa tento samit stal dôležitým krokom k prehlbovaniu našich vzťahov s touto krajinou.
<P>
Od roku 2000, keď sme zvolali prvý samit, sa nám podarilo výrazne rozšíriť rozmer nášho dialógu a spolupráce. Európska únia je v súčasnosti hlavným obchodným partnerom Indie. Takisto je jedným z najväčších investorov v tejto krajine a pôsobí v mnohých kľúčových sektoroch indického hospodárstva: predovšetkým v energetike, doprave a telekomunikáciách a spoločné samity rozhodne k posilňovaniu našich vzťahov prispeli.
<P>
To bolo v roku 2004, keď sme našu vzájomnú spoluprácu povýšili na úroveň strategického partnerstva. V roku 2005 sme vypracovali akčný plán na oživenie tohto partnerstva a v roku 2006 sme uzavreli dohodu o voľnom obchode. Musíme však urobiť ešte oveľa viac a zabezpečiť tým, že náš politický dialóg a spolupráca s Indiou budú vystihovať skutočný potenciál tejto krajiny.
<P>
Pevne veríme, že tomuto účelu poslúži aj samit v Marseille. Rovnako dúfame, že sa nám podarí posilniť našu spoluprácu s Indiou v oblastiach, ktoré sú v súčasnosti pre Úniu prioritou: zmeny klímy a energetika. Rokovania s našimi veľkými vznikajúcimi partnermi sú všetko, len nie jednoduché, musíme ich však absolvovať a spolupracovať s našimi indickými partnermi na dosahovaní určitých vytýčených cieľov.
<P>
Ako prvý by sme na tomto samite radi prijali nový akčný plán, ktorý je o niečo kratší, o niečo operatívnejší a umožňuje nám prispôsobiť naše vzájomné partnerstvo novým otázkam energetickej bezpečnosti a trvalo udržateľného rozvoja. Takisto by sme radi zabezpečili vzájomnú spoluprácu v oblasti výskumu a nových technológií, napríklad v súvislosti so solárnou energiou či projektom ITER (Medzinárodný termonukleárny experimentálny reaktor).
<P>
Spomínaný akčný plán by mal sprevádzať pracovný program zaoberajúci sa otázkami energetiky, čistého rozvoja a zmien klímy, pričom by mal predpokladať spoluprácu v oblastiach ako energetická efektívnosť, čisté uhlie a používanie obnoviteľných zdrojov energie.
<P>
V prípade potreby budú môcť byť tieto opatrenia podporené z nového Európskeho strediska pre obchod a technológie. Nové stredisko by sa malo otvoriť koncom roka v Dillī. Na samite budeme, samozrejme, hovoriť aj o regionálnych otázkach, ktoré sú rozhodujúce pre medzinárodnú stabilitu, či už v súvislosti s Afganistanom, Pakistanom, Mjanmarskom, alebo Iránom.
<P>
Počas samitu by sme chceli posunúť vpred naše partnerstvo s Indiou aj formou konkrétnych projektov spolupráce, či už spúšťaným nových projektov, alebo pokračovaním v začatých. Dúfame, že sa nám podarí podpísať veľmi zaujímavú dohodu v súvislosti s leteckou dopravou. Táto dohoda bola začiatkom roka parafovaná vyjednávačmi. Veľmi si želáme dohodu podpísať, pretože nám umožní zosúladiť našu národnú legislatívu s právom Spoločenstva a súčasne zlepšiť právnu istotu európskych hospodárskych subjektov. Hovorím tu len o letoch medzi Indiou a štátmi Európskej únie. Pretože pokiaľ ide o ostatné lety, dúfam, že sa už právne predpisy spoločenstva uplatňujú.
<P>
Pomocou obchodnej a investičnej dohody by sme chceli vyjednávaniam dodať čerstvý impulz. Dohoda, samozrejme, spadá do zodpovednosti Komisie a práve ona bude v súvislosti s dohodou aj vyjednávať. Radi by sme Komisiu prostredníctvom pani Wallströmovej ubezpečili o našej plnej podpore, pretože vzťahy s Indiou sú veľmi dôležité a musia byť prehlbované. Podpísanie obchodnej a investičnej dohody by bolo veľkým krokom vpred.
<P>
Hoci rozvoj vzťahov s Indiou v sebe skrýva obrovský potenciál, netreba zabúdať ani na skutočnosť, že táto krajina je až deviatym obchodným partnerom Európskej únie, nasledujúcim za Južnou Kóreou, čo je prinajmenšom prekvapujúce.
<P>
Všetky tri dokumenty, ktoré máme v úmysle na samite prijať, a síce revidovaný spoločný akčný plán, pracovný program v súvislosti s energetikou a dohoda, o ktorej som práve hovoril, sú v štádiu vyjednávania s indickou stranou, ako aj spoločná tlačová správa. Pokiaľ ide o uvedené dokumenty, neviem k nim dnes povedať nič bližšie, keďže stále prebiehajú rokovania s našimi indickými partnermi. Myslím si však, že môžem pokojne označiť naše očakávania od samitu za optimistické.
<P>
Na záver by som rád zablahoželal Parlamentu k tomu, že zohral pri tvorbe vzťahov medzi Európskou úniou a Indiou mimoriadne konštruktívnu úlohu. Vytvorenie samostatnej delegácie pre vzťahy s Indiou v roku 2007 malo za následok zintenzívnenie kontaktov s Lok Sabha (indickým parlamentom) a delegácia Európskeho parlamentu v tejto oblasti určite zohrá mimoriadne dôležitú úlohu, predovšetkým pokiaľ ide o vypracovanie návrhov parlamentných uznesení o citlivých otázkach ovplyvňujúcich vzťahy medzi Indiou a Európskou úniou.
<P>
Na koniec by som rád využil príležitosť a osobne pozdravil predsedníčku Delegácie pre vzťahy s Indiou, pani Neenu Gillovú, a poďakoval jej za to, s akou vervou sa zhostila svojej úlohy.
<SPEAKER ID="056" NAME="Margot Wallström">
podpredsedníčka Komisie. - Vážený pán predsedajúci, vážené poslankyne, vážení poslanci, vážený pán Jouyet, dovoľte mi, aby som prehovorila v mene svojej kolegyne, pani komisárky Benity Ferrerovej-Waldnerovej. Je pre mňa veľkým potešením, že s vami dnes môžem hovoriť na tému prípravy samitu s Indiou, ktorý sa uskutoční 29. septembra 2008 v Marseille.
<P>
Ako som sa práve dozvedela, dôležitosť európskych vzťahov s Indiou sa v priebehu posledných niekoľko rokov výrazne zvýšila, a to nielen vďaka obchodu a investíciám, ale aj vďaka spoločnému záväzku k mnohojazyčnej a mnohokultúrnej demokracii i vďaka skúsenostiam s ňou. Na pôde tohto Parlamentu ste nedávno dokázali politickú dôležitosť vzťahov s Indiou, a to či už vytvorením novej parlamentnej delegácie, alebo minuloročným pozvaním indického prezidenta Abdula Kalama na návštevu Európskeho parlamentu. Jeho vystúpenie bolo prvým vystúpením indickej hlavy štátu pred Parlamentom v histórii.
<P>
Pevne veríme, že sa nám na tomto samite podarí premeniť narastajúci politický záväzok na silnú a hmatateľnú spoluprácu. Už v aktuálnom štádiu môžeme skonštatovať výrazný pokrok, pretože v roku 2004 sme sa dohodli na strategickom partnerstve s Indiou a v roku 2005 sme podpísali spoločný akčný plán.
<P>
Prvá vec, ktorú by som rada spomenula, je politický dialóg a spolupráca, ktoré boli výrazne posilnené, a teraz máme harmonogram pravidelných samitov a ministerských schôdzí, ročný dialóg o bezpečnosti a nové formy dialógu na Ázijsko-európskom stretnutí (ASEM) a na stretnutí Juhoázijskej asociácie pre regionálnu spoluprácu (SAARC). To všetko zlepšilo spoluprácu aj v citlivých oblastiach, akou je napríklad boj proti terorizmu.
<P>
Druhý bod, o ktorom chcem hovoriť, sú silnejúce kontakty medzi EÚ a Indiou, a to predovšetkým v oblasti vzdelávania. Európska únia totiž poskytla finančné prostriedky na viac ako 900 štipendií pre indických študentov v rámci programu Erasmus Mundus a v poskytovaní týchto finančných prostriedkov bude pokračovať minimálne do roku 2013.
<P>
Tretím bodom je prehĺbenie hospodárskej a technickej spolupráce. Vedecko-technologická činnosť a výmena informácií tu výrazne zosilneli a boli dokonca povýšené na ministerskú úroveň. Vytvorili sa nové dialógy a vznikol energetický panel EÚ - India. Ďalej treba spomenúť, že Medzinárodný termonukleárny experimentálny reaktor, takzvaná dohoda ITER, v ktorej India aj EÚ vystupujú ako zmluvné strany, je už v platnosti.
<P>
Obchod a investície sa tiež neustále rozvíjajú. Bilaterálny obchod medzi EÚ a Indiou sa od roku 2000 zdvojnásobil na 55 miliárd EUR a EÚ je v súčasnosti najväčším zdrojom priamych zahraničných investícií do Indie, zatiaľ čo EÚ takisto prijíma stále sa zvyšujúci tok indických vonkajších investícií.
<P>
Rozvoj spolupráce neustále napreduje a časť svojho indikatívneho rozpočtu vo výške 470 miliónov EUR, určeného pre Indiu na roky 2007 - 2013 sa chystáme použiť predovšetkým na financovanie programov na ochranu zdravia a podporu vzdelávania súvisiacich s rozvojovými cieľmi tisícročia.
<P>
Dosiahli sme teda už pomerne veľa, stále však je čo robiť a sme toho názoru, že naše vzájomné vzťahy by sa mali riadiť snahou podporovať mier, dodržiavať ľudské práva, úplnú bezpečnosť, trvalo udržateľný rozvoj s ohľadom na životné prostredie, sociálnu spravodlivosť a hospodársky rast i čoraz intenzívnejšie výmeny v oblasti kultúry a vzdelania. Jedným z našich hlavných zámerov na tomto samite je odsúhlasiť revidovaný spoločný akčný plán, v ktorom sa uvedené ciele objavujú.
<P>
Ako hlavní aktéri sú obe strany zodpovedné za riešenie globálnych problémov, preto sa budeme venovať aj určitým špecifickým celosvetovým problémom.
<P>
V súvislosti s obchodom dúfame, že sa Indii a USA podarí vyriešiť počas kola rokovaní Svetovej obchodnej organizácie (WTO) svoje nezhody, a rokovania sa tak dostanú späť do správnych koľají. Ďalšími našimi prioritami na tomto samite sú zmeny klímy a energetika. Dúfame, že sa nám podarí podpísať spoločný pracovný program na tému energetiky, čistého rozvoja a zmien klímy, ktorý je zameraný na obnoviteľné a čisté zdroje energie, ako aj na dva úvery Európskej investičnej banky v súvislosti s bojom proti zmenám klímy. Budeme takisto diskutovať o celosvetovej finančnej kríze a možných spôsoboch riešenia potravinovej situácie vo svete.
<P>
Pokiaľ ide o bilaterálne záležitosti, musíme prerokovať určité významné spoločné záujmy. Rokovania o dohode o voľnom obchode, ktoré sa začali minulý rok, už dosiahli pomerne značný pokrok, no a teraz je naším cieľom túto dohodu čoskoro a obojstranne výhodne uzavrieť. Takisto dúfame, že sa nám na samite podarí podpísať horizontálnu dohodu o civilnom letectve. Budeme sa snažiť dosiahnuť aj určitý pokrok v súvislosti s dohodou o námornej doprave.
<P>
Jedným z našich cieľov je tiež dohodnúť sa na začatí strategického dialógu v súvislosti s kultúrou a vzdelaním.
<P>
Veda a technológie tiež predstavujú jednu z priorít, a preto by sa na samite malo oficiálne uvítať aj vytvorenie Európskeho strediska pre obchod a technológie v Dillī a poďakovať sa Európskemu parlamentu za podporu a pomoc poskytnutú pri jeho realizácii.
<P>
Dovoľte mi, prosím, aby som svoj prejav ukončila uvítaním parlamentnej skupiny priateľstva medzi Indiou a Európskym parlamentom, ktorá odnedávna pôsobí v indickom parlamente. Som si istá, že to vám všetkým, prostredníctvom kontaktov s našimi indickými partnermi, umožní presvedčiť ich o tom, že EÚ je najúspešnejším a najperspektívnejším javom medzinárodného riadenia modernej doby a že si vzájomne máme veľa čo ponúknuť.
<SPEAKER ID="057" NAME="Charles Tannock">
v mene skupiny PPE-DE. - Vážený pán predsedajúci, strategické partnerstvo EÚ s demokratickou, sekulárnou Indiou má v týchto nebezpečných a nepredvídateľných časoch pre nás rozhodujúci význam, keďže ide o krajinu, ktorá s nami zdieľa rovnaké hodnoty a snaží sa o rovnaké ciele.
<P>
Čelíme spoločným problémom: boj proti terorizmu (touto cestou si dovoľujem požiadať Europol, aby zabezpečil Indii privilegované postavenie pri poskytovaní informácií a v boji proti terorizmu), potreba chrániť životné prostredie, s ktorou ide ruka v ruke problém zmien klímy, a dôležitosť riadenia globalizácie a jej výhod.
<P>
Nedávne bombardovania v Dillī poukázali na vážnu hrozbu, ktorej India čelí zo strany islamských teroristov. Keď si uvedomíme, aké nestále pomery vládnu v krajinách susediacich s Indiou, Pakistanom počnúc, Srí Lankou končiac, malo by byť pre nás maximálne úsilie o podporu Indie samozrejmé, či už Indie ako regionálnej mocnosti Južnej Ázie, alebo ako mocnosti, ktorá zohráva dôležitú, konštruktívnu a globálnu úlohu v mnohostranných fórach, ako napríklad v SAARC (Juhoázijské združenie pre regionálnu spoluprácu), ASEAN (Združenie národov juhovýchodnej Ázie) či OSN (Organizácia Spojených národov). V rámci OSN je, myslím si, najvyšší čas, aby bolo Indii udelené stále kreslo v Bezpečnostnej rade.
<P>
Naše uznesenie náležite vyjadruje hlboké znepokojenie nad nedávnymi útokmi na kresťanskú menšinu v Uríse, nad nepokojmi v Džammú a Kašmíre a žiadame v nej potrestanie vinníkov, pretože dodržiavanie ľudských práv a zásad právneho štátu sú v strategickom partnerstve EÚ a Indie na prvom mieste. Táto situácia sa zdá v ostrom kontraste pri rokovaniach EÚ s Čínskou ľudovou republikou, ktorej predstavitelia sa považujú za imúnnych voči našim žiadostiam o dodržiavanie ľudských práv svojich obyvateľov.
<P>
Skutočne dúfam, že vďaka nadchádzajúcemu samitu sa prosperujúce vzťahy medzi Indiou a EÚ ešte viac upevnia, a to predovšetkým v oblasti obchodu. Ako spolupredseda a zakladateľ skupiny priateľov Indie a spravodajca Výboru pre zahraničné veci požiadaného o stanovisko vo veci Dohody o voľnom obchode medzi EÚ a Indiou by som bol rád svedkom rýchlych krokov smerujúcim k vytvoreniu vzťahu voľného obchodu v náš vzájomný prospech s veľkým objemom priamych zahraničných investícií, ktoré v súčasnosti prichádzajú z Indie do EÚ po prvýkrát. Moja skupina, PPE-DE, si však želá aj to, aby došlo k zlepšeniu politickej spolupráce v súvislosti s mnohými problémami. Príkladom je aktuálny problém celosvetovej finančnej stability, ktorému budeme všetci v budúcnosti čeliť.
<SPEAKER ID="058" NAME="Emilio Menéndez del Valle" LANGUAGE="ES">
Drvivá väčšina členov tohto Parlamentu zastáva názor, že India je najväčšou demokratickou krajinou na svete a my s ňou musíme spolupracovať.
<P>
Sme oddaní rovnakým zásadám, prežívame tú istú realitu ako India, od demokracie po mnohostrannosť v medzinárodných vzťahoch. Predsa len však existujú body, na ktorých sa nezhodneme: napríklad trest smrti, ktorý by sme radi videli v tejto krajine zrušený. Takisto na Indiu naliehame, aby sa stala členom Medzinárodného trestného súdu.
<P>
Mnohí z nás vyslovujú poľutovanie nad tým, že India zatiaľ neratifikovala Medzinárodný dohovor proti mučeniu. Po uvedení týchto poznámok a napriek nim vítame spoluprácu Indie s Radou OSN pre ľudské práva a vyjadrujeme uznanie indickej Národnej komisii pre ľudské práva za jej činnosť týkajúcu sa náboženskej a kastovej diskriminácie a iných otázok.
<P>
Vieme o strašnej vlne násilia a vraždenia, ktorá sa odohrala nedávno v štáte Urísa a ktorú spáchali hinduistickí extrémisti. Takéto prejavy čo najrozhodnejšie odsudzujeme, zároveň však musíme skonštatovať, že podobné výnimočné prípady, hoci veľmi krvavé, nie sú veľmi rozšírené. Preto sme aj naďalej toho názoru, že India je vzorom fungovania kultúrneho a náboženského pluralizmu.
<P>
India vo svojom susedstve zohráva mimoriadne významnú úlohu, a preto jej predstavitelia vyjadrili, rovnako ako my, svoje hlboké znepokojenie nad aktuálne nestálou politickou situáciou v Pakistane a, opäť ako väčšina z nás, nad stále nebezpečnejšou a neistejšou situáciou v Afganistane a na Srí Lanke.
<P>
Určite by bolo chvályhodné, keby sa Dillī rozhodlo spojiť svoje sily s našimi, teda s Európskou úniou, a pomohlo Mjanmarsku prebudiť sa z onoho strašného sna, ktorý práve prežíva.
<P>
V konečnom dôsledku vystupuje India ako krajina podporujúca mier a stabilitu vo svojom regióne. Na rozdiel od iných krajín je v súčasnosti India zodpovednou jadrovou mocnosťou. Hoci ja osobne zastávam názor, že by bola ešte zodpovednejšou, keby podpísala Zmluvu o nešírení jadrových zbraní. Výsledkom by bolo zlepšenie obrazu krajiny vo svete, no a keď už sme pri tom, musím podotknúť, že to, čo som práve povedal, platí rovnako aj pre krajiny ako Pakistan, Severná Kórea či Izrael.
<P>
Tu by som svoj príspevok ukončil a verím, že sa stretnem s pochopením, pretože spoločné ciele by nemali vylučovať opodstatnenú kritiku. No a úplne na záver mi ešte dovoľte, aby som vyjadril svoje presvedčenie, že nadchádzajúci samit EÚ a Indie bude mať určite úspech.
<SPEAKER ID="059" NAME="Nicholson of Winterbourne">
v mene skupiny ALDE. - Vážený pán predsedajúci, vždy ma veľmi teší, keď môžem hovoriť o veciach, ktoré podporujú stabilný rozvoj jedného z najdôležitejších medzinárodných vzťahov na svete, a síce vzťahu medzi Európskou úniou a Indickou republikou. Vo svojom uznesení žiadame všetkých, ktorí sa tohto samitu zúčastnia, aby hľadali ďalšie možnosti, ako zvýšiť kvalitu týchto vzťahov. Už teraz sa tešíme na konkrétne výsledky a budeme o nich určite informovať aj tento Parlament.
<P>
Toto obdobie je pre samit rozhodujúce. V našom uznesení sme si, samozrejme, nezabudli uctiť pamiatku obetí septembrového teroristického útoku v Indii a obetí, ktoré prišli o život pri samovražednom útoku na indické veľvyslanectvo v Kábule. Nesmieme dnes však zabudnúť ani na pamiatku hrdinov, ktorí nasadzovali svoje životy za záchranu iných v Islamabade, pričom treba pripomenúť, že India leží v srdci regiónu, ktorý má vážne bezpečnostné problémy. Vo svojom uznesení vyjadrujeme aj želanie, aby sa začala a dôsledne dodržiavala lepšia spolupráca pri vzájomnom poskytovaní informácií a aby bolo z našej strany vyvinuté maximálne úsilie na podporu Indie v boji proti terorizmu. Veríme, že to bude vrátane prijatia kresla v Bezpečnostnej rade Organizácie Spojených národov.
<P>
V uznesení takisto žiadame, aby bola zabezpečená mierová budúcnosť bývalého kráľovského štátu Džammú a Kašmíru, dnes rozdeleného medzi dva národy, a to po oboch stranách hranice. Mier prichádza, ako to my v Európskej únii dobre vieme, so zamestnanosťou, s pracovnými príležitosťami. Preto sa nesmierne tešíme z informácie, že India v súčasnosti stavia v Džammú a Kašmíre najdlhší železničný tunel na svete, ktorý bude mať dĺžku takmer 11 km a bude tvoriť úsek celkom 148 km dlhej trasy. Pôjde o najdlhší tunel na svete, v súčasnosti dokončený na 95 %, a vzniklo vďaka nemu 3 900 priamych pracovných miest. Som si istá, že v budúcnosti vzniknú aj tisícky ďalších.
<P>
Ďalej by som chcela hovoriť o kultúre: želáme si, aby vzájomné prepojenie našich kultúr bolo intenzívnejšie. Tento rok je rokom dialógu a v tomto smere má India Európsku úniu veľa čo naučiť. Vyzývame všetkých na zlepšenie medziľudského dialógu a ja pevne verím, že práve ten nám ukáže správnu cestu vpred. Na záver by som chcela vás, svojich kolegov, dôrazne požiadať, aby ste toto skvelé uznesenie podporili.
<SPEAKER ID="060" NAME="Konrad Szymański">
v mene skupiny UEN. - (PL) Vážený pán predsedajúci, India je jedným z našich strategických partnerov, a to z obchodného aj politického hľadiska. V regióne zohráva skutočne konštruktívnu úlohu. Prišiel však čas, aby si indická vláda vypočula pár nepríjemných slov v súvislosti s očividným porušovaním slobody vierovyznania na území svojho štátu. Celoindická kresťanská rada (AICC) uvádza, že príslušníci kresťanskej menšiny sa v Indii v priemere každý tretí deň stávajú terčom útokov a neznášanlivosti rôznej intenzity. Zomierajú ľudia, búrajú sa kostoly, zatiaľ čo súdny systém k tejto situácii zaujíma neobyčajne pasívny postoj.
<P>
Legislatívu zakazujúcu obrátiť sa na kresťanskú vieru v určitých častiach Indie jednoducho nedokážeme ospravedlniť. Očakávame teda rozhodné konanie v tejto súvislosti, ako aj v súvislosti s náhradami škôd cirkvi, ktoré jej prináležia za škody spáchané na jej majetku.
<P>
Vážený pán Jouyet, vážená pani komisárka, apelujem na vás, aby všetky tieto problémy boli na samite EÚ - India veľmi jasne predostreté.
<SPEAKER ID="061" NAME="Gisela Kallenbach">
v mene skupiny Verts/ALE. - (DE) Vážený pán predsedajúci, dovoľte mi na úvod zdôrazniť, že moja skupina má silný záujem na tom, aby s Indiou, s krajinou, ktorá sa považuje za najväčšiu demokratickú krajinu na svete, aj naďalej pokračovali vzťahy založené na dobrom partnerstve.
<P>
Avšak, a to je tiež potrebné zdôrazniť, rovnocenné partnerstvo znamená aj otvorene hovoriť o problémoch. V partnerstve s Indiou to tak ešte stále nie je a nie je to tak ani v uznesení, ktoré máme tu pred sebou. A práve z tohto dôvodu nemôžeme uvedený kompromisný návrh podporiť.
<P>
Ako môžeme tvrdiť, že je India vzorom pri riešení kultúrneho a náboženského pluralizmu, ako sa uvádza v uznesení, keď opäť raz došlo k bezpočetným stratám na životoch pri násilnom vyčíňaní hinduistických extrémistov proti kresťanskej menšine v Uríse a moslimom Kašmíre? Osoby zodpovedné za spáchanie zločinov pri masakroch v Gudžaráte ešte stále neboli postavené pred súd. Viac ako 200 prípadov sa ešte stále prerokúva pred súdmi v pasívnom indickom súdnom systéme.
<P>
Podnikajú sa skutočne rozhodné kroky s cieľom zamedziť vyčíňaniu radikálnych skupín a masakrom kresťanov či moslimov? Akej rovnosti práv sa vlastne daliti tešia? Platí tu skutočná všeobecnosť ľudských práv? Sú deti konečne chránené proti detskej práci a zneužívaniu? Toto všetko sú otázky, ktoré je potrebné s naším indickým partnerom otvorene prerokovať.
<P>
Za posledných päť rokov indická Národná komisia pre ľudské práva zaznamenala viac ako 14 000 prípadov smrti v policajnej alebo vojenskej väzbe. Vyzývam preto indické orgány, aby zreformovali svoj zákon o osobitných právomociach ozbrojených síl. Ide tu o svojvoľné vykonávanie spravodlivosti, ktoré podnecuje vznik povstaleckých hnutí v mnohých indických štátoch.
<P>
Chudoba v Indii je stále príčinou vážnych problémov a ani kvalitné programy nie sú postačujúce. Stále toho treba ešte mnoho urobiť, keďže z celého sveta 40 % detí trpiacich podvýživou žije práve v Indii.
<P>
Pomocou súčasných poznatkov a transferu technológií môže Európa významnou mierou prispieť k vytvoreniu skutočne trvalo udržateľného rozvoja v Indii.
<SPEAKER ID="062" NAME="Jaromír Kohlíček">
v mene skupiny GUE/NGL. - (CS) Vážené kolegyne a kolegovia, keď v roku 1947 získala India samostatnosť, ich 18 % gramotných občanov, nestabilné politické prostredie i stupeň ekonomického rozvoja v žiadnom prípade nedávali tušiť, akými problémami sa budeme o šesťdesiat rokov zaoberať. Áno, problémy rozvoja krajiny nie sú ani zďaleka vyriešené. Stále je tu mnoho miliónov negramotných, nezamestnaných a tých, ktorí žijú na okraji spoločnosti. Rokujeme však s jadrovou mocnosťou dosahujúcou už niekoľko rokov medziročné prírastky hrubého domáceho produktu 8 %. Rokujeme s krajinou, ktorá nutne potrebuje postaviť desiatky blokov elektrární, modernizuje základnú železničnú a cestnú sieť, rieši problémy malých miest. Malé mestá sú v Indii tie, ktoré majú okolo milióna obyvateľov, aby sme vedeli, o čom je reč. Stále je tu v niektorých častiach krajiny veľký demografický tlak, ale dnes už je na stole i problém outsourcingu.
<P>
Indické firmy preberajú z Európskej únie kvalifikovanú prácu, programátorskú prácu, napríklad v odbore účtovníctva, a často sú tieto práce vykonávané pracovníkmi sídliacimi v Indii. Mnoho krajín dováža kvalifikovaných špecialistov. Zvykli sme si na najväčšiu oceliarsku firmu v Európskej únii Lakshmi Mittal. Už vieme o ďalších priemyselných podnikoch, ktoré sa začínajú rozhliadať na našom trhu. Vnútorné problémy SAARC (Juhoázijského združenia pre regionálnu spoluprácu) ešte ani zďaleka nie sú vyriešené a delikátna otázka Kašmíru takisto leží na stole vyjednávačov. Pozitívne kroky tu však sú a zdá sa, že tém na diskusiu sú v politickej a ekonomickej oblasti celé desiatky. Veľmi by som sa prihováral za podporu veľkých infraštruktúrnych programov, ktoré okrem Indie zahŕňajú aj ďalšie krajiny SAARC. Jedným z nich je napríklad plynovod, ktorý má prepojiť Irán, Pakistan a Indiu. Tu i v mnohých ďalších prípadoch máme spoločné záujmy: bezpečnosť, energetickú bezpečnosť a mierovú medzinárodnú spoluprácu. To je pred samitom dobré znamenie.
<SPEAKER ID="063" NAME="Bastiaan Belder">
v mene skupiny IND/DEM. - (NL) Vážený pán predsedajúci, na konci spoločného návrhu uznesenia sa uvádza zložitá situácia kresťanskej menšiny v Indii. Rád by som pred Radou a Komisiou zdôraznil, že sa táto situácia stane beznádejnou, a to predovšetkým v štáte Urísa, ak sa nezačnú skutočne riešiť politické a sociálno-hospodárske príčiny tohto problému. Podľa najnovších správ bol 23. augusta tohto roku miestny vodca hinduistického extrémistického hnutia Višva Hindu Parišad (VHP), Swami Laxmanananda Saraswati, zavraždený maoistami v Uríse. Kresťanská menšina však za to musí zaplatiť. Hinduistickí nacionalisti naháňali svojich kresťanských spoluobčanov vyzbrojení palicami, sekerami, ba i fakľami a svoj hnev si vylievali celé týždne, dokonca i v utečeneckom tábore.
<P>
Toto násilie je zdanlivo čisto náboženské, chýba mu však samozrejmý politický prvok. Pointou je, že hinduistická nacionalistická strana Bharatiya Janata (BJP) získava v súčasnosti silnú podporu nielen v Uríse, ale aj v iných častiach Indie. V ich ideológii nie je miesto pre žiadne náboženské menšiny, o kresťanskej menšine ani nehovoriac.
<P>
Práve som sa dopočul, že sa predstavitelia Rady a Komisie majú stretnúť 29. septembra v Marseille s indickým premiérom, pánom Manhomanom Singhom. Pán premiér Singh nazval tieto ohavné udalosti v Uríse národnou hanbou. Vyzývam vás preto, aby ste sa s ním o tejto záležitosti v Marseille pozhovárali. Je nevyhnutné, aby sa tento bod, konkrétne náboženská neznášanlivosť a prenasledovanie kresťanskej menšiny, zaradil do programu a aby sa tieto otázky podrobne prerokovali, pretože pokračovať v strategickom partnerstve týmto spôsobom je jednoducho neprijateľné.
<SPEAKER ID="064" NAME="Philip Claeys" AFFILIATION="NI">
(NL) Vážený pán predsedajúci, dovoľte, aby som aj ja využil príležitosť a vyjadril svoje obavy z násilia páchaného na kresťanoch v Indii za posledné týždne. Desiatky ľudí boli zavraždené a tisícky z nich odvedené zo svojich domovov. Stovky domov bolo podpálených, ba dokonca ani kostoly neostali ušetrené.
<P>
Európska únia musí naliehavo žiadať nielen od centrálnej indickej vlády, ale aj od vlád jednotlivých štátov, aby urobili všetko, čo je v ich silách, aby zabránili násiliu a priviedli vinníkov pred súd. Na budúcotýždňovom samite v Marseille je treba nielen posilniť strategické partnerstvo s Indiou, pokiaľ ide o naše obchodné vzťahy, ale aj rozšíriť spoluprácu v boji proti terorizmu. Minulotýždňový bombový útok v Islamabade opäť poukázal na to, ako veľmi je táto krajina susediaca s Pakistanom postihnutá problémom islamského terorizmu. Iste je pravdou, že práve teraz, v období politického prechodu v Pakistane, je veľmi dôležité, aby sa vzťahy Indie s Pakistanom nezhoršili. Európska únia musí preto poskytnúť najväčšiu možnú pomoc, aby sa podarilo tento dialóg udržať a aby podporila aj vznik ďalšieho dialógu.
<P>
India má rýchlo rastúce hospodárstvo, ktoré vplýva na dopyt po energii. Preto musí Európska únia zvoliť takú politiku, ktorá nedovolí, aby sa India stala príliš závislou od krajín ako Irán či Rusko.
<SPEAKER ID="065" NAME="Mario Mauro" AFFILIATION="PPE-DE">
(IT) Vážený pán predsedajúci, pán predseda Jouyet, pani komisárka Wallströmová, dámy a páni, dovoľte, aby som pri všetkej úcte poukázal na rozdiel medzi príspevkami svojich kolegov a vašimi úvodnými príspevkami, a to konkrétne na skutočnosť, že ste vo svojich úvodných príspevkoch nenašli dostatok odvahy na to, aby ste spomenuli krvavé masakre za posledné dni ani aby ste dôrazne odsúdili nedostatok náboženskej slobody v Indii. A to je veľmi závažný signál. Táto skutočnosť nás vedie k presvedčeniu, že sa na nadchádzajúcom samite predstavíme ako niekto, kto nemá dostatok odvahy venovať sa riešeniu kľúčového problému, ktorý má vplyv aj na skutočné a úprimné priateľské vzťahy medzi Európskou úniou a Indiou.
<P>
Nejde tu totiž len o vraždenie kresťanov, ale aj o princíp náboženskej slobody a náboženská sloboda je úplne iným druhom slobody ako tie ostatné. Náboženská sloboda totiž určuje kvalitu demokracie. Indického prezidenta sme tu na pôde našej snemovne počuli hovoriť o tom, ako sa on v kresťanskej škole naučil nielen milovať vedomosti a poznatky, ale aj rozlišovať náboženstvo od politiky.
<P>
Ak je to tak, dôrazne žiadame, aby Európska únia zasvätila dni samitu Európskej únie s Indiou pripomínaniu skutočnosti, že náboženská sloboda je základným predpokladom pre rozvoj demokracie a že musíme vykonať spoločnú úlohu: v duchu priateľstva nesmieme zabúdať na to, že porušovanie ľudských práv znamená koniec skutočne konštruktívnych vzťahov medzi dvoma stranami, ktoré by spoločným budovaním budúcnosti mohli získať všetko.
<P>
Musíme v sebe túto odvahu nájsť, pani komisárka. Musíme v sebe túto odvahu nájsť, pán minister, pretože ak na seba túto zodpovednosť nevezmeme, budeme nevyhnutne niesť spoluvinu na znižovaní kvality demokracie.
<SPEAKER ID="066" NAME="Neena Gill" AFFILIATION="PSE">
Vážený pán predsedajúci, ako predsedníčka delegácie pre vzťahy s Indiou rozpravu na túto tému skutočne vítam. Chcela by som zdôrazniť ústrednú dôležitosť nepretržitého a častého dialógu medzi Indiou a Európskou úniou na tému mnohých otázok, ktorým môže výrazne prospieť jednotný prístup, a to dialógu na úrovni Rady či Komisie, ale aj na parlamentnej úrovni. Dovoľte mi preto, aby som oficiálne uvítala skupinu, ktorá bola založená v rámci indického parlamentu, a dúfam, že táto skupina Európsky parlament v blízkej budúcnosti aj navštívi.
<P>
Kľúčovým bodom nášho uznesenia, pričom sa v ňom ujasňujú aj hodnoty, ktoré Európa a India uznávajú pri plnení záväzku demokracie, pluralizmu, dodržiavania zásad právneho štátu a mnohostrannosti, je to, že sme prirodzenými partnermi. Som toho názoru, že sa naše uznesenie mohlo o trochu viac zameriavať na rozsiahle problémy, akými sú terorizmus, zmeny klímy či posilnenie ekonomického partnerstva, k riešeniu ktorých, ako dúfam, na tomto samite tak či onak dôjde.
<P>
Takisto by som rada vyjadrila svoju najúprimnejšiu sústrasť rodinám obetí nedávnych bombových útokov, ku ktorým v Indii došlo. Myslím si, že aj ony sú dôvodom, prečo jednoducho musíme pripustiť, že Európa a India majú mnoho nepriateľov, ktorí sa snažia zničiť naše spoločné hodnoty. Tento samit by mal byť príležitosťou na prehĺbenie našich väzieb, podľa môjho názoru však treba uznať, že doterajšie napredovanie prebieha príliš pomaly a že spoločný akčný plán vyžaduje viac prostriedkov na to, aby sme boli schopní dosiahnuť vlastné predsavzatia, ktoré sme si sľúbili.
<P>
Na záver by som chcela dodať len toľko, že v mnohých priateľských vzťahoch má konštruktívna kritika svoje miesto, následne je však úlohou oboch strán, aby zabezpečili jej vyváženosť. Tým chcem povedať, že kritika ťažkostí a nedostatkov Indie musí byť vyvážená úplným a otvoreným priznaním si tých našich. Máme pravdu, keď odsudzujeme nedôstojné zaobchádzanie s menšinami, Európa si však musí uvedomiť aj svoje vlastné problémy, ako je násilie medzi komunitami a naše vlastné nesprávne počínanie v určitých oblastiach rasových vzťahov.
<SPEAKER ID="067" NAME="Wojciech Roszkowski" AFFILIATION="UEN">
(PL) Vážený pán predsedajúci, India je najväčšou demokratickou krajinou na svete. Má taktiež obrovský demografický potenciál a zaznamenáva neuveriteľne rýchly hospodársky rast. Práve preto je India pre Európsku úniu a pre západný svet kľúčovým partnerom. Pre vzťahy tohto druhu je mimoriadne dôležité, aby boli postavené na pevných základoch. Rozvoj Indie má mnoho pozitívnych stránok. Nedávna vlna prenasledovania kresťanov v Uríse a iných štátoch však predsa len vzbudzuje obavy. Príslušné miestne orgány nepodnikli žiadne kroky na záchranu občanov svojej krajiny pred útokmi zo strany fanatikov. Nie je to až také prekvapujúce, keď si uvedomíme, že niektoré indické štáty prijali legislatívu zakazujúcu hinduistom zmeniť náboženské vyznanie. Navyše neexistujú ani žiadne zákonné obmedzenia týkajúce sa aktivít hinduistických extrémistov, ktorí vyzývajú Indiu, aby sa úplne zbavila kresťanov. Demokratický systém, na ktorý je India taká hrdá, vyžaduje dodržiavanie práv etnických a náboženských menšín. Žeby na to rodná krajina Mahátmu Gándhího teraz chcela zabudnúť? Ak je to skutočne tak, treba to Indii na nadchádzajúcom samite pripomenúť.
<SPEAKER ID="068" NAME="Angelika Beer" AFFILIATION="Verts/ALE">
(DE) Vážený pán predsedajúci, dámy a páni, dovoľte, aby som vám stručne vysvetlila, prečo sa moja skupina chystá v hlasovaní kompromisný návrh uznesenia zamietnuť.
<P>
V priebehu rokovaní sa ukázalo nemožné formulovať kritické stanovisko v súvislosti s jadrovým paktom medzi USA a Indiou. Považujeme to zo strany Európskeho parlamentu za nesplnenie si úlohy, keďže očakávame, že táto snemovňa bude mať dostatok odvahy na to, aby vyjadrila kritiku nad mlčaním Európy počas rokovaní so Skupinou jadrových dodávateľov (NSG). Považujeme to za prejav čírej zbabelosti zo strany všetkých členských štátov a predovšetkým zo strany nemeckého predsedníctva NSG, že sa ukázali ako neschopní obhájiť Európsku bezpečnostnú stratégiu na stretnutí takéhoto významu.
<P>
Máme kompromisný návrh, v ktorom je jednou z priorít boj proti šíreniu jadrových zbraní. Svojím mlčaním sme však narušili, ba možno až zničili dôveryhodnosť politiky odzbrojovania. Jadrové odzbrojovanie? Bez perspektívy! Posilňovanie režimu Zmluvy o nešírení jadrových zbraní (NPT)? Bez perspektívy! Dôveryhodnosť vyjednávaní s Iránom? Bez perspektívy! Namiesto toho tu máme hospodárske záujmy Francúzska, predovšetkým pri uzatváraní paktu o jadrových technológiách s Indiou. To je naše vnútorné stanovisko vysvetľujúce zamietnutie kompromisného návrhu.
<SPEAKER ID="069" NAME="Erik Meijer" AFFILIATION="GUE/NGL">
(NL) Vážený pán predsedajúci, India, rovnako ako Európa, je subkontinentom, na ktorom žijú mnohé národy hovoriace mnohými jazykmi a snažia sa zabudnúť na vojnu a útlak v minulosti. V Indii sa však ešte stále uplatňuje trest mučenia a trest smrti, stále pretrváva násilie páchané na ľuďoch z Kašmíru, ktorí od rozdelenia v roku 1947 nikdy nemali možnosť vyjadriť v referende, ku ktorému štátu chcú patriť.
<P>
Strategické partnerstvo s Indiou uzatvorené v roku 2004 by nemalo byť dôvodom na to, aby sme zatvárali oči pred diskrimináciou 170 miliónov nedotknuteľných, ktorí nepatria k žiadnej kaste a nemajú žiadne práva. V roku 2007 indický premiér správne porovnal diskrimináciu dalitov k politike apartheidu v Južnej Afrike. Mnohí z dalitov sa rozhodli konvertovať na kresťanskú alebo islamskú vieru. Extrémistická opozičná strana Bharatiya Janata Party (BJP) sa pokúša využiť nadchádzajúce voľby na zmobilizovanie hinduistov proti kresťanom a moslimom a prinútiť dalitov, aby vzdali svoj boj a navždy ostali chudobnými a bez akýchkoľvek práv.
<P>
Ako môžeme indickej vláde pomôcť zastaviť toto násilie? Ako sa môžeme uistiť, že sa pomoc od EÚ po povodňových katastrofách dostane aj k dalitom?
<SPEAKER ID="070" NAME="Tunne Kelam" AFFILIATION="PPE-DE">
Vážený pán predsedajúci, vzťah medzi spomínanými dvomi najväčšími demokraciami na svete je veľmi špecifický. India sa stáva hospodárskou a politickou veľmocou, spája nás však spoločná oddanosť zásadám právneho štátu, mnohokultúrnej demokracie, globálnej stability a boja proti terorizmu. Dúfam, že nás deviaty spoločný samit posunie bližšie k dosiahnutiu dohody o voľnom obchode a že sa doriešia doposiaľ nevyriešené otázky, ako sú poskytovanie služieb, hospodárska súťaž a práva duševného vlastníctva.
<P>
Takisto by som chcel vyjadriť svoje znepokojenie nad nedávnou sériou útokov na kresťanskú menšinu v Uríse. Bohužiaľ, nedošlo k nim po prvýkrát. Posledná vlna skupinového násilia sa odohrala minulý rok v decembri. Je veľmi dôležité, a požiadal som aj Radu a Komisiu, aby túto skutočnosť uviedli do pozornosti svojich indických partnerov, aby indické úrady podnikli všetko, čo je v ich silách, a poskytli náhradu za poškodený majetok, bezprostrednú pomoc a podporu obetiam, ktoré sa neodvažujú vrátiť do svojich obcí, ako aj pomoc pri oprave ich kostolov a aby zabezpečili riadny súdny proces pre páchateľov.
<P>
Samozrejme chápeme, aká komplexná je táto obrovská krajina. Dovoľte, prosím, aby som vyjadril čo najhlbšiu sústrasť obetiam početných útokov, ktoré zasiahli Indiu. Spoločne s našimi indickými priateľmi uznávame rovnaké hodnoty, zásady právneho štátu a bezpodmienečnú úctu k ľudskému životu, teda hodnoty, ktoré sa tak oduševnene snažil svojmu národu vštepovať Mahátma Gándhí.
<SPEAKER ID="071" NAME="Thijs Berman" AFFILIATION="PSE">
(NL) Vážený pán predsedajúci, takmer pred rokom bolo v Mjanmarsku povstanie. Jeho potláčanie ešte stále pokračuje. Reputáciu Indie by pomohlo zlepšiť, keby konečne s týmto zločineckým režimom v Mjanmarsku skoncovala. Žiada o to stále viac a viac indických občanov, ktorí sú šokovaní neospravedlniteľnou reakciou režimu na škody spôsobené cyklónom.
<P>
Za posledné roky India zaznamenala fantastický hospodársky rast so stále sa zvyšujúcim počtom kvalifikovaných pracovníkov a neuveriteľným dopytom po inováciách. India tu zohráva novú úlohu vo vzťahu k rozvojovým krajinám, a to prostredníctvom svojej vlastnej iniciatívy s názvom "všetko okrem zbraní". India sa stala novým darcom. Dialóg medzi Európskou úniou a Indiou je však často iný, možno trochu ostrejší, ako by sa očakávalo od dialógu medzi rovnocennými partnermi. Obrovský hospodársky rast má predpoklady vytvoriť v Indii lepšie podmienky a príležitosti pre väčšiu sociálnu spravodlivosť. Problém kasty nedotknuteľných je, bohužiaľ, stále akútny.
<P>
Európska únia žiada od Indie dodržiavanie dohovorov Medzinárodnej organizácie práce (ILO) o detskej práci. Na toto skutočne neexistuje jednoduché riešenie. V Indii totiž často z peňazí zarobených deťmi žijú celé rodiny. Detská práca je však príčinou a zároveň následkom chudoby. Keď pracujú deti, pracovná sila je veľmi lacná a mzdy pre dospelých tak ostávajú veľmi nízke. Dôsledkom je to, že rozdiely medzi bohatými a chudobnými v Indii sú stále veľmi veľké. Snaha o zlepšenie rovnakých príležitostí pre všetkých je tu vecou prežitia, pomáha predchádzať neprijateľnému sociálnemu napätiu a pre milióny indických občanov je otázkou spravodlivosti. A táto spoločná zodpovednosť leží nielen na pleciach EÚ a Indie, ale celého sveta.
<SPEAKER ID="072" NAME="Dariusz Maciej Grabowski" AFFILIATION="UEN">
(PL) Vážený pán predsedajúci, Európska únia musí upustiť od tejto politiky zavďačovania sa a ústupkov, ak chce dokázať čeliť problémom budúcnosti. Jedným z príkladov takejto politiky je prístup, aký Únia uplatňuje vo vzťahu s Ruskom s odôvodnením, že je to preto, lebo Rusko vlastní zdroje energie.
<P>
V dnešnom rýchlo sa meniacom svete je poslaním Únie podporovať a hájiť zásady neodcudziteľnosti základných ľudských práv, ako je právo jednotlivca na slobodu a toleranciu či právo národa na sebaurčenie. Rozhovory a kontakty s Indiou, novou svetovou mocnosťou, ukážu, či je Únia pripravená ujať sa tejto úlohy a konať primeraným spôsobom.
<P>
Jedným z kľúčových problémov, ktoré by mala Európska únia určite predostrieť, je právo kresťanov na náboženskú slobodu. Hovorím predovšetkým o právach členov katolíckej cirkvi, ktorá je v súčasnosti prenasledovaná a musí čeliť vyhrážkam o vyvraždení. Dnes sa v Indii pália kostoly a vraždia kresťania, hoci Európa dala Indii Matku Terezu z Kalkaty. Bola to svätá žena, ktorá priniesla dobrotu a láskavosť tam, kde ju najviac potrebovali. Práve od Matky Terezy by si Európska únia mala vziať príklad v tom, ako riešiť vzťahy s Indiou, a India zase v tom, ako rozvíjať vzťahy medzi vyznávačmi rôznych náboženstiev.
<SPEAKER ID="073" NAME="Sajjad Karim" AFFILIATION="PPE-DE">
Vážený pán predsedajúci, ja, ako dlhodobý spravodajca tohto Parlamentu v súvislosti s uvedenou otázkou, si dovoľujem oficiálne uvítať samit EÚ - India, ktorý sa uskutoční už čoskoro.
<P>
Ja vidím Indiu ako prirodzeného partnera Európskej únie, a to v mnohých smeroch. Samit musíme využiť na to, aby sme pokročili vpred. Zároveň oceňujem vyhlásenia Rady a Komisie, ktoré tu dnes odzneli. Ako spravodajca však musím skonštatovať, že nám trvalo pridlho, než sme sa dostali tam, kde sme teraz. No a teraz musíme ukázať výsledky.
<P>
Od svojich kolegov často počúvam pripomienky týkajúce sa ľudských práv a náboženskej slobody. Vždy im pripomínam, že tento Parlament veľmi tvrdo bojoval za to, aby doložka o dodržiavaní ľudských práv mala svoje miesto v každej jednej dohode o voľnom obchode. My, pani komisárka, musíme svoj záväzok voči tejto doložke zdôrazňovať. To znamená, že či už došlo k zmiznutiu tisícok ľudí, alebo pravdepodobne existujú masové hroby v Džammú a Kašmíre, alebo boli zavraždení prívrženci kresťanskej viery v Uríse, či spáchané útoky na nich, náš záväzok voči ľudským právam musí zostať absolútny a záväzný.
<P>
Pokiaľ ide o dohodu o voľnom obchode: teraz potrebujeme ukázať výsledky. Všeobecná a obojstranná dohoda medzi nami a Indiou nie je dôležitá len pre nás a Indiu, má taktiež celosvetový význam.
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Vážený pán predseda, Európa je založená na kresťanskom náboženstve, a preto by sme sa mali stále riadiť kresťanskými hodnotami. Sloboda náboženstva je jedným zo základných práv Európskej únie. A to by sa vo vzťahoch Európskej únie s inými krajinami malo zdôrazňovať. Útoky na kresťanov v Indii, ich prenasledovanie a ničenie kresťanských kostolov začali vzbudzovať veľké obavy. Indické úrady nepodnikli nič, čím vyjadrili svoj súhlas so stupňujúcimi sa teroristickými útokmi. V kontexte nadchádzajúceho samitu EÚ - India by bolo vhodné podmieniť rokovania vyhlásením jasných záväzkov zo strany indických úradov. Úrady by mali okamžite zaviesť všetky možné opatrenia na zastavenie prenasledovania kresťanov a zabezpečiť potrestanie vinníkov. Európska únia predsa nemôže robiť žiadne ústupky, ani obchodné, voči krajinám, v ktorých sa beztrestne porušujú základné práva. Európsky parlament musí dať jasne najavo, že obrana týchto hodnôt je preň dôležitejšia ako krátkodobé hospodárske záujmy.
<SPEAKER ID="075" NAME="Christa Klaß" AFFILIATION="PPE-DE">
(DE) Vážený pán predsedajúci, pani komisárka, dámy a páni, samit EÚ - India predstavuje nové štádium prehlbovania vzťahov medzi Európskou úniou a Indiou. Chceme podporiť hospodársky rast Indie.
<P>
Na druhej strane však veľmi pozorne sledujeme dianie v kontexte dodržiavania ľudských práv a dôstojnosti v regiónoch Indie. Takmer vo všetkých predchádzajúcich príspevkoch sa objavila téma prenasledovania kresťanov, ktoré sa nedávno udialo. Ide teda o otázky, ktoré je takisto potrebné na samite prerokovať. Tento nový konflikt iniciovalo zavraždenie duchovného vodcu a člena Svetovej rady hinduistov, ku ktorému došlo 23. augusta tohto roku. Nejde o prvý útok na kresťanov a iba v štáte Urísa muselo zo svojich domovov ujsť okolo 60 000 kresťanov. Kresťania musia čeliť vlne prenasledovania, ponižovania, zneužívania a vraždenia. Domy, kostoly a kláštory v kresťanských komunitách sa vykrádajú a ničia.
<P>
Indická vláda musí zabezpečiť právo na život a slobodu kresťanov, ktorí tam žijú. Hospodársky rozvoj a stabilitu je možné dosiahnuť jedine prostredníctvom slobody pre ľudí.
<SPEAKER ID="076" NAME="Reinhard Rack" AFFILIATION="PPE-DE">
(DE) Vážený pán predsedajúci, India a Európa potrebujú viac a lepších vzájomných kontaktov, a to na všetkých úrovniach, no hlavne a predovšetkým medzi obyčajnými ľuďmi: napríklad medzi obchodníkmi, turistami či študentmi.
<P>
Dovoľte mi pár stručných pripomienok, ktoré rovnako súvisia aj s legislatívnym plánom Komisie, o ktorom sme už skôr hovorili. V medzinárodnej leteckej doprave potrebujeme kvalitné bezpečnostné predpisy, ktoré nebudú len symbolickým gestom, ale skutočne užitočnými a efektívnymi bezpečnostnými predpismi. Príkladom rozumného a skutočne potrebného opatrenia by bolo zrušenie onoho nezmyselného nariadenia zakazujúceho ľuďom brať si so sebou na palubu lietadiel akékoľvek tekutiny a jeho nahradenie rozumnejším riešením.
<SPEAKER ID="077" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, keďže sa čas konania samitu EÚ a Indie blíži, bolo by dobré zamyslieť sa nad vyhliadkami, ktoré máme v súvislosti s prehĺbením spolupráce s Indiou. Napriek značnému pokroku je naša spolupráca s Indiou stále omnoho menej dynamická ako naše väzby s Čínou. Únia je hlavným hospodárskym partnerom Indie, stále však pre naše firmy existuje priestor na zlepšenie postavenia v tých sektoroch indického hospodárstva, ktoré zaznamenávajú dynamický rozvoj. Hovorím predovšetkým o energetike, telekomunikáciách a výrobe strojových zariadení. Zároveň sa však musíme uistiť, že vyhliadky na obchod s Indiou nebudú viesť k prehliadaniu problémov, s ktorými bojuje obyvateľstvo tejto krajiny. Najväčšími problémami sú všeobecná chudoba, nedostatky v školskom systéme a v systéme zdravotnej starostlivosti, epidemický výskyt AIDS a obrovské spoločenské rozdiely. Pri vysielaní politikov, finančníkov, tovaru a "know-how" do Indie nesmieme zabúdať ani na humanitárnu pomoc a lieky. No a predovšetkým, nesmieme opomenúť náboženskú slobodu v Indii.
<SPEAKER ID="078" NAME="Jean-Pierre Jouyet">
úradujúci predseda Rady. - (FR) Vážený pán predsedajúci, dovoľte, aby som všetkým zúčastneným poďakoval za túto rozpravu, ktorá dokázala, aký význam a dôležitosť pripisujme rozvoju našich vzťahov s Indiou, pretože India je krajinou, ktorá prispieva k medzinárodnej a regionálnej stabilite, a zároveň preto, že je, ako tu bolo povedané, najväčšou, najľudnatejšou a najdemokratickejšou krajinou v regióne, a aj preto, že ide o krajinu, ktorá je, napriek spomenutým ťažkostiam, oddaná zásadám kultúrneho a náboženského pluralizmu.
<P>
Ak mám reagovať na obavy, ktoré vyjadril pán Tannock aj iní kolegovia, poviem toľko, že boj proti terorizmu je kľúčovým prvkom dialógu medzi Európskou úniou a Indiou. Pokiaľ ide o vlnu teroristického násilia, ktoré zasiahlo Indiu, Únia dôrazne odsudzuje všetky útoky, ktorých sa táto krajina stala terčom, a ako uviedla pani Gillová, vyjadrujeme úprimnú ľútosť nad obeťami týchto útokov zameraných na zničenie charakteru indickej spoločnosti, typického spolužitím mnohých etnických skupín a prívržencov mnohých vierovyznaní.
<P>
Viacerí poslanci sa vo svojich príspevkoch celkom oprávnene pozastavili nad násilím, prenasledovaním a útokmi, ktorých terčom sú väčšinou kresťanské komunity a predovšetkým kresťanská komunita v Uríse. Tieto incidenty sme veľmi pozorne sledovali a, samozrejme, budeme sa nimi na samite zaoberať. Na druhej strane však, a opäť pripomeniem slová pani Gillovej, musí byť naša kritika konštruktívna a treba oceniť aj odvážny prístup indického premiéra, hovorilo o ňom niekoľko poslancov, ktorý uvedené udalosti označil za národnú hanbu a do Urísy okamžite vyslal 3 000 policajtov. I naďalej sme hlboko znepokojení útokmi a násilím páchaným na ľuďoch iného vierovyznania, predovšetkým v kresťanských komunitách. Opäť zdôrazňujeme, že boj proti terorizmu musí prebiehať v kontexte dodržiavania zásad právneho štátu a medzinárodného práva.
<P>
Aby som sa vyjadril na tému regionálnej stability, ktorú vo svojich prejavoch, okrem iných, načali aj pán Menéndez del Valle a pán Berman, Európska únia vyjadrila požiadavku, aby bola otázka situácie v Mjanmarsku zahrnutá do programu samitu. Únia si želá, aby sa jej podarilo presvedčiť všetky štáty susediace s Mjanmarskom, že reforma a pokojný prechod k demokracii v krajine je v ich vlastnom záujme. Túto tému budeme určite prejednávať s Indiou aj s ostatnými krajinami. Aj my by sme boli radi svedkami väčšej stability a dúfame, že rokovania prinesú výsledky v súvislosti so situáciou v Kašmíre a vzťahmi medzi Indiou a Pakistanom.
<P>
Na margo spoločenských problémov, o ktorých bola reč, vrátane detskej práce spomínanej v príspevku pani Kallenbachovej, musím povedať toľko, že Rada zdieľa vaše znepokojenie nad situáciou, a to nielen v Indii. V súčasnosti vedieme rokovania s našimi indickými partnermi o akčnom pláne zameranom na posilnenie záväzkov vo sfére sociálnej zodpovednosti podnikov, dôstojnej práce a boja proti detskej práci. Vypracovali sme ustanovenia o základných zásadách pracovného práva, ktoré sú v súlade s normami Medzinárodnej organizácie práce (ILO), a tie tvoria súčasť našich neľahkých rokovaní na tému dohody o obchode a investíciách. Ako som vravel, čiastočne sa stotožňujem so stanoviskom pani Gillovej, ktoré sa mne osobne zdá veľmi vyvážené. Musíme mať súcit so všetkými obeťami teroristických útokov a takisto Indiu musíme kritizovať, ak sa nám opatrenia, ktoré podniká na zamedzenie týmto útokom, zdajú nedostatočné, na druhej strane však musíme indické úrady podporiť, ak podniknú primerané kroky.
<P>
Čo sa týka poznámok k jadrovej spolupráci, rád by som vám pripomenul, že 6. septembra 2008 Skupina jadrových dodávateľov uzavrela dohodu, v ktorej sa odsúhlasilo udelenie výnimky umožňujúcej začať obchodný vzťah s Indiou v oblasti civilného využitia jadrovej energie, a to pod dohľadom Medzinárodnej agentúry pre atómovú energiu, s jej súhlasom a v súlade s ňou ustanovenými podmienkami. Takisto si dovoľujem zdôrazniť, že sa India zaviazala predĺžiť dobrovoľné moratórium na testovanie atómových zbraní a že by sa programy civilného využitia jadrového materiálu nemali zamieňať s programami ich vojenského využitia.
<P>
Na záver by som rád opäť zdôraznil, že Európska únia je jediná, kto pracuje na rozvíjaní stabilného dialógu so všetkými krajinami s rozvíjajúcim sa hospodárstvom a kto u všetkých svojich partnerov uplatňuje rovnaké kritériá na dodržiavanie ľudských práv. Od roku 1995 o tom existuje povinná doložka objavujúca sa v každej novouzavretej zmluve a tá vyžaduje dodržiavanie medzinárodného práva, či už prostredníctvom Medzinárodného trestného súdu, alebo vo forme dohovorov Organizácie Spojených národov o politických právach, alebo uplatňovania sociálneho či environmentálneho práva. A to platí pre všetky krajiny s rozvíjajúcim sa hospodárstvom vrátane našich indických partnerov.
<SPEAKER ID="079" NAME="Margot Wallström">
podpredsedníčka Komisie. - Vážený pán predsedajúci, vážené poslankyne, vážení poslanci, dovoľte mi, aby som tak stručne, ako sa len dá, odpovedala na vaše podrobné otázky a pridala niekoľko poznámok.
<P>
Na úvod teda pár, myslím, dôležitých, informácií pre vás všetkých, ktorí ste zapojení do riešenia otázky spolupráce Indie a EÚ. Informácie sa týkajú nedávnych povodní v štáte Bihár, kde v súčasnosti Európska komisia poskytuje pomoc obetiam tejto pohromy. Komisia zmobilizovala 2 milióny EUR na poskytnutie núdzovej pomoci s cieľom zabezpečiť obetiam základné potreby, teda potraviny, prístrešie, vodu, hygienu a lekársku starostlivosť. Uvedené základné potreby boli poskytnuté evakuovaným ľuďom, ako aj ľuďom, ktorí ostali v zasiahnutých oblastiach. Myslím si, že je dôležité, aby ste o tom boli všetci informovaní.
<P>
V riebehu rozpravy bola reč aj o civilnom letectve. V zásade by podpísanie horizontálnej dohody na samite malo sprevádzať aj podpísanie dohody o financovaní programu novej spolupráce v oblasti civilného letectva, ktorá bude pokrývať 12,5 milióna EUR. Ide o najvyššiu sumu vyčlenenú na finančnú podporu civilného letectva, ktorú Európske spoločenstvo poskytlo tretej krajine.
<P>
Rada by som povedala pár slov aj k zmenám klímy, pretože je, samozrejme, v našom záujme, aby sa India zapojila do prípravy klimatického režimu na obdobie po Kjótskom protokole. Ako iste viete, tak na rozdiel od Indie zastávame názor, že opatrenia proti zmenám klímy nie sú nezlučiteľné s hospodárskym rozvojom. Ba naopak, môžu nám výrazne pomôcť a v súčasnosti naliehame na Indiu, aby na nadchádzajúcej konferencii na tému príprava na obdobie po Kjótskom protokole v poľskej Poznani, ako aj na našich rokovaniach o dohode v Kodani zaujala o niečo aktívnejší postoj. Máme vážny dôvod očakávať, že pracovný program týkajúci sa energetiky a zmien klímy bude na samite schválený, a to je základným prvkom našej spolupráce s Indiou.
<P>
Násilie v komunitách v štáte Urísa, samozrejme, pozorne sledujeme a vyjadrujeme nad ním skutočne hlboké poľutovanie. Problémy jestvujúce v štáte Urísa sme predostreli v priebehu nášho minulého dialógu na tému dodržiavania ľudských práv, ktorý sa uskutočnil vo februári, a žiadali sme úrady, aby tomuto násiliu zamedzili. Taktiež sme hovorili o otázke indickej Národnej komisie pre ľudské práva a Národnej komisie pre menšiny. Tému predložíme aj na samite, a to na základe správ, ktoré sme vyžiadali od vedúcich misií v Dillī.
<P>
Na záver by som rada povedala pani Gillovej v súvislosti s naším rozhovorom na tému Indie, že Komisia je pripravená informovať Parlament o prioritách stanovených v revidovanom spoločnom akčnom pláne. Naša sekcia pre vonkajšie vzťahy pravidelne usporadúva stretnutia so všetkými sekciami, ktoré sú priamo zapojené do indických záležitostí, a je na ne vždy prizvaný aj zástupca sekretariátu Európskeho parlamentu, myslím si však, že táto oblasť vyžaduje veľmi praktický prístup.
<P>
Srdečne vám za túto rozpravu ďakujem. Všetky vaše podrobné a informované stanoviská, samozrejme, odovzdáme Komisii.
<SPEAKER ID="080" NAME="Predsedajúci">
Dostal som šesť návrhov uznesenia, ktoré boli predložené v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční v stredu.
<P>
Písomné vyhlásenia (článok 142)
<SPEAKER ID="977" NAME="Sylwester Chruszcz  " AFFILIATION="NI">
písomne. - (PL) V období príprav samitu EÚ - India v Marseille, ktorý sa uskutoční 29. septembra, by som rád poukázal na niekoľko dramatických udalostí. Narážam na vlnu násilia proti kresťanskej menšine a sériu vrážd kresťanov, ktoré sa odohrali v auguste v Indii, predovšetkým v štáte Urísa. Európsky parlament by mal tieto udalosti dôrazne odsúdiť. Otázka správania sa polície pri masakrovaní predstaviteľov náboženských menšín je taktiež znepokojujúca. Rád by som vyjadril svoje najhlbšie znepokojenie a obavy nad útokmi na kresťanov v Uríse a predovšetkým v oblasti Kandhamal. Takisto by som rád zdôraznil, že je nevyhnutné poskytnúť okamžitú pomoc a podporu obetiam týchto útokov.
<SPEAKER ID="976" NAME="Filip Kaczmarek  " LANGUAGE="PL">
India je pre Európsku úniu dôležitým partnerom. Úspechy Indie, či už vo sfére politickej, alebo hospodárskej, sú ohromujúce. Existuje tu dostatočný priestor pre neustály rozvoj vzťahov medzi Indiou a Úniou. Takéto vzťahy by mohli byť obojstranne prospešné. Zdá sa však, že rozvoju Indie aj našich vzájomných vzťahov stojí v ceste vážna prekážka. Prekážka, ktorá výrazne znižuje potenciál Indie. Som presvedčený o tom, že touto prekážkou je kastový systém, ktorý v Indii stále funguje. Indické úrady preto musia vyvinúť maximálne možné úsilie na to, aby indickú spoločnosť zbavili negatívnych, ba až tragických dôsledkov tohto systému. V prípadoch, ako je tento, totiž legislatívne opatrenia ani politické vyhlásenia nestačia. Dôležité je skutočne zmeniť spoločenské vzťahy a neľudské tradície. Nie je to ľahká úloha a v žiadnom prípade nemožno čakať okamžité výsledky. Nesmieme sa však nechať odradiť vidinou dlhotrvajúceho procesu. Naopak, musíme Indiu v tomto dôležitom boji všemožne podporovať. Pevne verím, že nadchádzajúci samit EÚ - India pomôže oslabiť kastový systém v Indii a zlepšiť úroveň dodržiavania ľudských a občianskych práv v najväčšej demokratickej krajine na svete.
