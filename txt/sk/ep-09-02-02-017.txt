<CHAPTER ID="017">
Vplyv dohôd o hospodárskom partnerstve na rozvoj (krátke prednesenie) 
<SPEAKER ID="176" NAME="Predsedajúci">
Ďalším bodom programu je krátke prednesenie správy pána Schrödera v mene Výboru pre rozvoj o vplyve dohôd o hospodárskom partnerstve na rozvoj.
<SPEAKER ID="177" NAME="Jürgen Schröder">
spravodajca. - (DE) Vážený pán predsedajúci, pani komisárka, dámy a páni, hovoríme o vplyve dohôd o hospodárskom partnerstve na rozvoj. "Dohody o hospodárskom partnerstve" sa najmä v nemčine vyslovujú veľmi ťažko. Je to hrozné slovné spojenie a niet pochýb, že napriek tomu, že táto téma bude v nasledujúcich rokoch jednou z najdôležitejších, bude sa ňou zaoberať len máloktorý Nemec. O čo vlastne ide?
<P>
Podľa Dohody z Cotonou by sa mali dohody o hospodárskom partnerstve medzi Európskou úniou a africkými, karibskými a tichomorskými štátmi (štátmi AKT) uzavrieť do konca roka 2007. Problém spočíva v tom, že rozvojové krajiny, ktoré nepatrili a nepatria do skupiny štátov AKT sa sťažovali Svetovej obchodnej organizácii (WTO), že Európska únia poskytuje skupine štátov AKT osobitné výhody.
<P>
Nám sa teraz podarilo pripraviť dohodu o hospodárskom partnerstve tohto druhu aspoň s karibskými štátmi, ktorá bude, dúfajme, úspešná. V mojej správe sa uvádza, že táto dohoda vytvorí nový základ rozvojovej spolupráce, pomáhame im, aby si dokázali pomôcť sami. Pokúšame sa spojiť obchod a rozvoj, teda obchodnú a rozvojovú politiku. Samozrejme, zaznamenali sme istú mieru napätia, predovšetkým tu, v Parlamente, medzi Výborom pre regionálny rozvoj a Výborom pre medzinárodný obchod. Toto napätie sa týkalo predovšetkým zlučiteľnosti tejto dohody a pravidiel WTO a najmä otázky parlamentnej kontroly.
<P>
V mojej správe sa pôvodne nachádzali dva odseky, ktoré sa týkali parlamentnej kontroly, 5 a 17. Na základe žiadosti a rady predsedu Výboru pre medzinárodný obchod som úplne vypustil oba tieto odseky a predložil som upravený návrh správy, o ktorom budeme hlasovať vo štvrtok. Okrem týchto dvoch vypustených odsekov je môj návrh správy rovnaký ako jej prvá verzia. Uvádzajú sa v nej možnosti a riziká dohôd o hospodárskom partnerstve, ale predovšetkým sú v nej zdôraznené možné pozitívne vplyvy týchto dohôd na ľudí žijúcich v uvedených krajinách.
<P>
Pán predsedajúci, skôr než skončím, rád by som povedal ešte jednu vec. Niektorí z našich kolegov poslancov opakovane tvrdili, že ľudia v štátoch AKT mali na uzatvorenie týchto dohôd príliš málo času. Nie je to pravda. Mali čas od roku 2000 do roku 2007, potom dostali ešte ďalší rok do roku 2008 a ešte stále máme čas. Nehovoríme však ľudom v týchto krajinách, že ich môžu podpísať, kedy sa im zachce. Čas sa kráti. Je to v záujme ľudí štátov AKT, a preto vyzývam všetkých poslancov tohto Parlamentu, aj tých, ktorí mali pôvodne v úmysle hlasovať proti, aby vo štvrtok hlasovali za moju správu. Nejde o spor medzi ľavicou a pravicou, ide o to, aby sme pomohli ľuďom v štátoch AKT zvýšiť si sebavedomie, aby sa v blízkej budúcnosti mohli stať rovnocennými partnermi v medzinárodnom obchode.
<SPEAKER ID="178" NAME="Viviane Reding">
členka Komisie. - Vážený pán predsedajúci, Komisia víta správu pána Schrödera, ktorá predstavuje vyvážený prehľad rôznych názorov na vplyv dohôd o hospodárskom partnerstve (DHP) na rozvoj.
<P>
Nové dohody stále pribúdajú. Podpísali sme úplnú dohodu o hospodárskom partnerstve s karibským regiónom a s africkými a tichomorskými krajinami a regiónmi rokujeme o podpísaní dočasných dohôd. V spomínaných dočasných DHP sa stanovuje obchodný režim v súlade s pravidlami WTO a zachovávajú sa dôležité obchodné preferencie pre tieto krajiny. Dočasné dohody sú len prechodným riešením a budú nahradené úplnými DHP na regionálnej úrovni. Tempo rokovaní stanovia príslušné regióny, aby sa zaručilo, že ciele a rozsah sú v súlade s ich procesmi integrácie, možnosťami, potrebami a politickými prioritami.
<P>
Zároveň sa pokročilo s plánovaním 10. Európskeho rozvojového fondu. Bola podpísaná väčšina regionálnych a národných programov. Vzhľadom na očakávané DHP je súčasťou týchto programov značná podpora našich partnerov zo skupiny štátov AKT s cieľom pomôcť im vyťažiť z dohôd maximum. Ide o priamu podporu pri uplatňovaní dohôd a nepriamu podporu pri budovaní infraštruktúry a výrobnej kapacity.
<P>
Komisia uznáva zásadnú úlohu financovania rozvoja. Zároveň vítame skutočnosť, že v správe sa uznáva, že ciele rozvoja a výsledky dohôd predstavujú oveľa širšiu problematiku než len finančnú podporu. V súlade s odsekom 14 správy uznávame aj zásadnú úlohu reforiem pri dosahovaní rozvojových cieľov v regiónoch AKT. Patrí k nim fiškálna reforma a zmeny systémov príjmov. Reformy kompenzujú posuny v daňovom základe, ktoré sú dôsledkom liberalizácie a sú samy osebe cenným krokom k zaručeniu trvalo udržateľného verejného financovania v štátoch AKT.
<P>
Ďalším veľmi dôležitým cieľom je podpora regionálnej hospodárskej integrácie štátov AKT. Dočasné dohody ešte nezahŕňajú všetky štáty AKT. A práve preto všetky tieto dohody predstavujú len dočasné riešenie, kým sa nepodpíšu úplné dohody. Úplné dohody budú flexibilné a komplexné.
<P>
Budovanie dodávateľských kapacít obchodu a zapojenie odvetví tovaru a služieb podporuje hospodársku hodnotu obchodnej dohody. Názorom Komisie je, že protekcionizmus nie je nikdy prijateľnou politickou možnosťou. Pripúšťame však, že ochrana, teda legitímne využitie opatrení na ochranu citlivých sektorov a vznikajúcich odvetví priemyslu, predstavuje odôvodnený a zásadný politický nástroj. Ako sa požaduje v správe, práve z toho dôvodu obsahujú DHP množstvo flexibilných prvkov v prospech štátov AKT, najmä vylúčenia a asymetrické záväzky. Zo strany EÚ sú trhy pre výrobky štátov AKT plne otvorené pri súčasnej zvýšenej spolupráci s cieľom splniť technické a zdravotné normy a uľahčiť obchod. Štáty AKT budú otvárať svoje trhy len postupne a budú mať možnosť ponechať si výnimky.
<P>
Komisia zastáva názor, že náš záväzok vo vzťahu k procesu DHP sa nekončí podpisom dohôd. Je to začiatok procesu kvalitnejšieho dialógu, dôkladného uplatňovania, monitorovania a hodnotenia dosahu, najmä čo sa týka vplyvu na rozvoj. Na všetky uvedené činnosti sa využijú inštitúcie zriadené s cieľom uplatňovať dohodu, aby sa zaručila transparentnosť a účasť parlamentných poslancov a občianskej spoločnosti.
<P>
Komisia preto víta správu pána Schrödera a v krátkom čase poskytne podrobnú reakciu na vznesené body.
<SPEAKER ID="179" NAME="Predsedajúci">
Bod je uzavretý.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="180" NAME="Kader Arif  " AFFILIATION="PSE">
písomne. - (FR) Parlament vo štvrtok rozhodne o správe pána Schrödera o dohodách o hospodárskom partnerstve (DHP). Bol by som veľmi sklamaný, keby prvé hlasovanie našej inštitúcie o tejto záležitosti veľmi technického a výrazne politického charakteru (pretože ide o naše budúce vzťahy so štátmi AKT) malo vyústiť do prijatia správy pána Schrödera. Socialistická skupina v Európskom parlamente nebude hlasovať v prospech tohto textu, pretože v žiadnom prípade nezohľadňuje záujmy Európanov a našich partnerov, štátov AKT, čo sa týka DHP a spôsobu, akým sa o nich rokuje.
<P>
Skupina PSE predložila návrh uznesenia, za ktorý bude hlasovať. Na rozdiel od stanoviska spravodajcu sa v našom návrhu kladie späť do centra priorít DHP rozvoj, odmieta sa liberalizácia verejných služieb a akékoľvek rokovania o singapurských otázkach alebo o službách, ktoré sú proti vôli štátov AKT. Podporuje sa v ňom aj regionálna integrácia, žiada sa výrazná finančná podpora s cieľom dostať hospodárstva štátov AKT na štandardnú úroveň a zároveň sa v ňom zohľadňujú typické charakteristické vlastnosti a slabosti týchto krajín, či už patria alebo nepatria medzi najmenej rozvinuté krajiny.
<P>
DHP budú prijateľné len po splnení týchto podmienok. A my k tomu máme, žiaľ, ešte stále ďaleko.
