<CHAPTER ID="016">
Vplyv marketingu a reklamy na rovnosť medzi ženami a mužmi (rozprava) 
<SPEAKER ID="767" NAME="Predsedajúci">
Ďalší bod programu je správa (2008/2038 (INI)) pani Evy-Britt Svenssonovej v mene Výboru pre rodovú rovnosť o vplyve marketingu a reklamy na rovnosť medzi ženami a mužmi.
<SPEAKER ID="485" NAME="Eva-Britt Svensson">
spravodajkyňa. - (SV) Vážený pán predsedajúci, chcela by som poďakovať svojim kolegom vo Výbore pre práva žien a rodovú rovnosť a najmä tieňovej spravodajkyni za vynikajúce a konštruktívne príspevky k správe.
<P>
Predsedníctvo Rady zdôraznilo dôležitosť boja proti rodovým stereotypom. Je to jedna zo šiestich prioritných oblastí predsedníctva. Preto považujem za dôležité, aby sme tu v Parlamente tiež vyjadrili svoje názory na problém rodových stereotypov a na ich vplyv na rovnosť medzi ženami a mužmi.
<P>
Aby sa zabránilo akýmkoľvek nedorozumeniam, chcela by som osobitne uviesť a povedať veľmi jasne, že neodporúčam v tejto oblasti žiadne nové právne predpisy na európskej ani na vnútroštátnej úrovni. Opatrenia, ktoré navrhujem sa týkajú vnútroštátnych, samoregulačných orgánov, ktoré už existujú a ktoré zastupujú producentov, inzerentov a spotrebiteľov. Tieto orgány by mali pracovať na zvýšení osvety o dôležitosti vytvárania rodových stereotypov v reklame. Členské štáty by tiež mali zabezpečiť existenciu orgánov, na ktoré sa môže so sťažnosťami obracať široká verejnosť. Myslím si tiež, že Európsky inštitút pre rodovú rovnosť, ktorý sa práve zriaďuje, by mal vykonávať výskum o vplyve tohto druhu reklamy na rovnosť. Potrebujeme vedieť viac.
<P>
Prečo je to teda dôležité? Je to dôležité, pretože reklama je všade, v našich domovoch, vo verejných priestoroch, v novinách, v médiách atď. Samozrejme, že sme ovplyvnení, či už si to uvedomujeme alebo nie. Spoločnosti by neinvestovali miliardy do reklamy, ak by to nemalo žiadny efekt.
<P>
Reklama a marketing sa dnes pokúšajú predávať nielen tovar alebo výrobky, ale predávať celý životný štýl, podobu kultúry. Musíme sa správať určitým spôsobom a konať určitým spôsobom, aby sme naplnili očakávania rôznych noriem. Je osobitne dôležité bojovať proti tomuto javu tam, kde ovplyvňuje mladých ľudí, ktorí hľadajú dospelú identitu, cesty budúceho vzdelania atď. Chcem, aby všetci ľudia boli schopní vybrať si bez toho, aby boli vedome alebo podvedome ovplyvňovaní rôznymi normami vytváranými rodovými stereotypmi.
<P>
Dnes nie je možné, aby inzerent robil reklamu na výrobok, ktorý zväčšuje environmentálne problémy alebo urýchľuje zmeny klímy. Mám víziu, že v budúcnosti bude práve také nemožné predávať výrobky s diskriminačným odkazom založeným na rode a rodových stereotypoch.
<P>
Som tiež presvedčená, že s rastúcou osvetou dôležitosti reklamy spotrebitelia, muži i ženy začnú odmietať kupovať výrobky, ktoré využívajú tento druh reklamy. Takisto som presvedčená, že spotrebitelia budú uprednostňovať spoločnosti, výrobcov, ktorí majú uvedomelú reklamnú politiku a ktorí nepripustia reklamu založenú na rodových stereotypoch. Pre spoločnosti a inzerentov to bude dôležitý faktor úspechu, ktorý prostredníctvom ovplyvňovania a prispievania k väčšej rovnosti bude ukazovať ich zodpovednosť. Napokon všetci hovoríme, že toto je náš spoločný cieľ. Je to jeden z veľkého množstva faktorov, avšak dôležitý.
<SPEAKER ID="487" NAME="Viviane Reding">
členka Komisie. - Vážený pán predsedajúci, chcela by som poďakovať Európskemu parlamentu a spravodajkyni, pani Svenssonovej, za poukázanie na veľmi citlivú otázku o vplyve marketingu a reklamy na rovnosť medzi ženami a mužmi.
<P>
Reklama hrá dôležitú úlohu pri financovaní médií. Znižuje režijnú cenu časopisov a novín a zabezpečuje, že spotrebitelia dostávajú veľkú časť audiovizuálneho obsahu zdarma. To je dôležité pre slobodu prejavu a rozmanitosť, otázku o ktorej sa v tomto Parlamente často diskutuje.
<P>
V priebehu rokov sme videli nárast zákazov a kontrol reklamy cigariet, alkoholu, tučných jedál a čoskoro budeme mať nové predpisy pre výrobcov automobilov o spôsobe reklamy emisií CO2. Reklama je ľahký terč, pretože je omnoho jednoduchšie ju regulovať, ako riešiť základné problémy, ktoré sú často zložitejšie, i keď správa, o ktorej rokujeme dnes v noci podporuje ďalšie kontroly reklamy, tentoraz zo subjektívnej oblasti politiky rodovej rovnosti.
<P>
Ako komisárka pre médiá uznávam základné politické záujmy, ale tiež ma zaujíma, aký bude vplyv týchto záujmov, ak sa naplnia v celom priemysle a širokej verejnosti. Keďže sa skomplikovala reklama pretože je menej peňazí a z dôvodu všetkých týchto zákazov, inzerenti vo svojich marketingových výdavkoch zmenšili úlohu reklamy. Existujú aj iné spôsoby marketingu výrobkov bez ich reklamy v médiách: napríklad podpora výrobkov. To je veľmi zlé pre pluralitu médií, pretože príjem väčšiny všetkých tlačených médií, novín a časopisov nepostačuje na ich ďalšie vydávanie.
<P>
Správa neberie do úvahy pozitívne aspekty, ktoré chránia občanov a podporujú ciele tejto správy. Dovoľte, aby som uviedla niekoľko príkladov. Článok 3 smernice o audiovizuálnych mediálnych službách obsahuje v súvislosti s audiovizuálnou reklamou dôrazné znenie o ľudskej dôstojnosti a nediskriminácii. Môžem vás uistiť, že Komisia zabezpečí, aby transpozícia tejto smernice členskými štátmi vyjadrovala zámer zákonodarcu.
<P>
Správa nezdôrazňuje ani významnú úlohu, ktorú zohrala samoregulácia. Dovoľte mi aj tu uviesť jeden príklad. Mali by ste si uvedomiť, že samoregulácia dobre reagovala v prípadoch, citujem: "nežiaducich stereotypov", a uvediem vám veľmi konkrétny príklad. Módny priemysel zastavil módne porno kampane, ktoré stigmatizovali ženy, ako čisto sexuálne objekty. Na riešenie týchto problémov teda existujú legislatívne opatrenia.
<P>
V tejto súvislosti by sme mali mať veľmi realistický prístup. Reklama je krátky mediálny útvar, ktorý letmo zhliadneme na stránke alebo v 30-sekundovej videoupútavke. To, čo správa nazýva vytváraním stereotypov môže byť iba rýchly spôsob prepojenia výrobku s určitou skupinou spotrebiteľov. Môže to tiež odzrkadľovať nedostatočnú tvorivú prácu. Na druhej strane existuje dobrá reklama a zlá reklama a ako komisárka pre médiá musím akceptovať, že aj keď sa nám to nepáči, súčasťou slobody prejavu je aj právo na neúspech, dokonca aj na závažný neúspech. Ak by som požiadala toto plénum, aby o tom rozhodlo, myslím si, že právo na zlyhanie by sa neobmedzilo.
<P>
Ako uznáva správa, presvedčivý výskum, ktorý by spájal vytváranie stereotypov s rodovou nerovnosťou neexistuje. Tvorba politík si vyžaduje nielen pevne zastávané názory, ale silnú dôkazovú základňu a na tom sa zakladajú naše politické návrhy, a preto Komisia podporuje pozitívne odporúčania uvedené v tejto správe Európskeho parlamentu. Napríklad vždy sme podporovali výmenu osvedčených postupov medzi regulačnými orgánmi. Určite by mali pokračovať rozhovory o vzdelávaní, výskume a ďalšie rozhovory.
<P>
Chcela by som zdôrazniť, že teraz je tomu už deväť rokov, čo ako komisárka pre médiá naliehavo žiadam, aby sa v školách zaviedli kurzy o mediálnej gramotnosti. Som presvedčená, že by bolo veľmi dôležité: ak by sme dokázali podnietiť kritické hodnotenie mladých ľudí, aby čítali reklamy a odmietali zlé reklamy, ktoré pre našu spoločnosť skutočne nie sú aktuálne. Chcela by som sa zamerať na osvedčené postupy, napríklad sa mi páči španielsky príklad cien za reklamu, ktorá správne rieši rodové otázky. To je správna cesta, ako postupovať, a preto by sme mali klásť dôraz na pozitívne a zistiť, či dokážeme dosiahnuť ďalší pokrok, pretože stojí za to zaň bojovať.
<SPEAKER ID="489" NAME="Esther Herranz García">
v mene skupiny PPE-DE. - (ES) Vážený pán predsedajúci, skutočná sloboda končí tam, kde sa začína sloboda druhých a čím sú médiá slobodnejšie, tým je slobodnejšia spoločnosť; strata slobody začína práve pri cenzúre reklamy a pokračuje zasahovaním do obsahovej náplne.
<P>
Preto Európska ľudová strana predložila k tejto správe pozmeňujúce a doplňujúce návrhy, aby sa napravilo množstvo totalitných úchyliek, ktoré sú v rozpore so zásadou slobodnej spoločnosti.
<P>
Európsky marketing a reklama už uplatňujú samoreguláciu a v členských štátoch existujú postačujúce právne predpisy. Marketing a reklama sú nielen v oblasti médií, tvoria súčasť našich každodenných životov a našťastie existujú vynikajúci odborníci pracujúci v týchto oblastiach, ktorí si väčšinou uvedomujú svoj veľký vplyv, ktorý majú na sociálnu rovnováhu. Európska ľudová strana bude preto hlasovať proti pozmeňujúcim a doplňujúcim návrhom a odsekom, ktoré predložili komunisti, pretože pracovníkov v tomto sektore obviňujú z rozsiahleho šovinizmu a sexizmu, a to je falošná predstava.
<P>
V Európskej ľudovej strane veríme v rovnosť mužov a žien, ale sme presvedčení, že sa musí obhajovať bez očierňovania druhých. Myslíme si, že je potrebné chrániť deti a mládež a že deti a mladých ľudí musia vychovávať ich rodiny a spoločnosť ako celok. Vychovávať na základe hodnôt, ktoré im pomôžu byť lepšími ľuďmi.
<P>
Domnievam sa, že sektárske používanie rovnosti, ktorá je cieľom tejto správy, je vážnou chybou a skupina PPE to samozrejme nepripustí. Veľmi dúfame, že naše pozmeňujúce a doplňujúce návrhy budú prijaté, aby sme mohli túto správu podporiť. V opačnom prípade sa z úcty k subsidiarite členských štátov a z úcty k odborníkom v marketingu a reklame zdržím konečného hlasovania.
<P>
Neverím, že bude pre nás dobré kritizovanie vnútroštátnych zákonov a prekračovanie právomocí tohto Parlamentu, pretože to zníži našu dôveryhodnosť v budúcnosti.
<SPEAKER ID="491" NAME="Bernadette Vergnaud" LANGUAGE="FR">
Vážený pán predsedajúci, pani komisárka, dámy a páni, táto správa nie je bezvýznamná, ako by mohla naznačovať neskorá hodina tejto rozpravy a chcem poďakovať pani Svenssonovej za prácu, ktorú urobila a za spoluprácu.
<P>
Marketing a reklama sú v našej spoločnosti všadeprítomné a prispievajú k tvorbe sociálnych vzorov, ktoré majú niekedy nepriaznivé vplyvy vo forme diskriminácie alebo návratu k zjednodušujúcim rodovým stereotypom. Reklama je určite tiež zdrojom kreativity a takéto znázornenia sa niekedy používajú úmyselne, s cieľom pobaviť. Inzerenti však nesmú zabúdať, že musia zohrávať dôležitú výchovnú úlohu, že musíme rozvinúť kritickú schopnosť mladých ľudí s cieľom odstrániť všetky formy diskriminácie vznikajúce niekedy z ponižujúcich obrazov na základe rodovej príslušnosti, ktoré môžu ohrozovať dôstojnosť jednotlivca.
<P>
Účelom tejto správy nie je otázka vydavateľskej alebo tvorivej slobody, ale podnietiť subjekty v tomto odvetví, aby zlepšili súčasné samoregulačné systémy, spolupracovali s príslušnými orgánmi na zlepšení kódexov osvedčených postupov a uvedomili si svoje zodpovednosti nielen vo vzťahu k rodovej rovnosti, ale tiež voči fyzickému a duševnému zdraviu, ktoré je niekedy ohrozené tlakmi vznikajúcimi z kritérií krásy, ktoré sa stanovujú ako žiaduca norma.
<P>
Preto žiadam poslancov, aby zamietli mnohé pozmeňujúce a doplňujúce návrhy, ktoré smerujú k odstráneniu častí tohto textu, pretože text by potom stratil všetok svoj význam.
<SPEAKER ID="493" NAME="Sophia in 't Veld">
v mene skupiny ALDE. - (NL) Vážený pán predsedajúci, skutočne chápem problém, ktorý opísala spravodajkyňa. Predstavujem si prieskumnú výpravu prichádzajúcu z planéty Mars. Prichádzajú na Zem a aby získali obraz o ľuďoch na Zemi, v rámci prípravy si pozrú iba reklamu. Potom sem prídu a na svoje prekvapenie vidia, že ženy sa nezaujímajú len o čistiace prostriedky a nesedia len doma a nečakajú, kým sa ich manželia vrátia z práce domov. Ženy sú nezávislé a inteligentné a zarábajú si svoje vlastné peniaze a sú teda aj spotrebiteľky a okrem toho sú na Zemi ďalšie druhy rodín, ktoré v reklamách nikdy nevidíte, ako rodiny s jedným rodičom, homosexuálne páry s deťmi a rodiny prisťahovalcov a napríklad ľudia na vozíčkoch alebo s rečovými chybami. V reklamách ich nikdy nevidíte. Pokiaľ ide o to, súhlasím so spravodajkyňou.
<P>
Hoci, ako som už povedala, súhlasím s poznámkami pani komisárky Redingovej a tiež kolegyne zo skupiny Európskej ľudovej strany. Je tu ešte niečo ako sloboda prejavu. Preto si nemyslím, že by sme mali akýmkoľvek spôsobom zasahovať do obsahu reklám. Lepším nápadom sú osvedčené postupy. Nemôžem tu samozrejme menovať žiadne značky, ale myslím na taliansku módnu značku a tiež ďalšie výrobky, ktoré pred dvadsiatimi rokmi prelomili tabu.
<P>
Okrem toho je správa je príliš široká, pretože názov hovorí o marketingu a reklame a správa sa zaoberá aj učebnicami, televíziou, internetom, videohrami a ešte mnohým iným. Ak mám byť úprimná, myslím si, že EÚ by sa do toho nemala miešať.
<P>
Je tam tiež niečo o reklame na sexuálne služby. To sem vôbec nepatrí. Vkus a morálka sa môžu meniť a nemyslím si, že ich môžeme jednotne diktovať z EÚ.
<P>
A nakoniec, ak sa pozriete na obraz o ženách vykreslený v reklame za posledných 50 rokov, s uspokojením konštatujem, že ženy sú omnoho múdrejšie, než si myslíme. Jednoducho nedovolia reklame, aby im zabránila stať sa nezávislými.
<P>
A nakoniec, ak chceme skutočne niečo urobiť, mám dva konkrétne návrhy. Po prvé, ak my, spotrebitelia, nemáme radi reklamu, začnime štrajkovať a po druhé, navrhujem, aby aspoň na jeden zo štyroch najvyšších postov Európskej únie bola vymenovaná žena.
<SPEAKER ID="495" NAME="Ewa Tomaszewska">
v mene skupiny UEN. - (PL) Vážený pán predsedajúci, rada by som upozornila na reklamy, ktoré sa objavujú v televízii vrátane verejnoprávnej a na bilbordoch, ktorých obsah alebo forma ponižuje osoby, ktoré sa v nich objavujú. Týmito osobami sú obyčajne, ale nie vždy, ženy. Zbavovanie ich dôstojnosti, zaobchádzanie s nimi ako s objektmi, ich vykresľovanie, že sú na nižšej intelektuálnej úrovni alebo, že sú schopné vzbudzovať záujem výlučne v sexuálnej oblasti vedie v prípade nepripravených osôb vystavených takýmto materiálom k nedostatku sebadôvery. Znižuje to ich úsilie pri dosahovaní životných plánov a obmedzuje ich ambície. Takáto reklama má vplyv predovšetkým na mladých ľudí, čo môže jej nepriaznivý vplyv ešte posilniť. To je jeden z mnohých výsledkov všadeprítomného konzumného spôsobu života. Pre mnohých ľudí je zisk, aj v prípade, ak sa získa nečestným spôsobom dôležitejší, ako zaobchádzanie s ľudskými bytosťami ako so subjektmi s vlastnou hodnotu, ktorú je potrebné chrániť. Preto je dôležité, aby sa tento druh reklamy obmedzil právnymi predpismi.
<SPEAKER ID="497" NAME="Hiltrud Breyer">
v mene skupiny Verts/ALE. - (DE) Vážený pán predsedajúci, rovnosť žien a mužov je jednou z hodnôt a cieľov Európskej únie. EÚ má v úmysle nastoliť túto rovnosť vo všetkých oblastiach činnosti. Je nemysliteľné, aby sa z toho vylúčila oblasť reklamy. Preto vítam správu pani Svenssonovej, ktorá sa zamerala na tento dôležitý problém a predložila vyrovnanú správu. Úprimne vám ďakujem.
<P>
Reklama nás ovplyvňuje podvedome. Jeden z hlavných účinkov je spôsob, akým vytvára rodové stereotypy. Diskriminácia v reklame je v rozpore s cieľom rovnosti. EÚ nerobí dosť na odstránenie sexizmu a diskriminácie v médiách. Preto musíme dať jasne najavo, že Európa je tiež Európou hodnôt. Nechceme žiadnu reklamu vyjadrujúcu nenávisť voči ženám, reklamu, ktorá degraduje ženy na objekty alebo sa vyžíva v hrubých klišé o ženách. To isté sa samozrejme vzťahuje na reklamy o mužoch.
<P>
Naopak by ma potešilo, keby reklama pomáhala meniť naše ošúchané vnímanie úloh, naše predstavy o mužoch a ženách. Reklamný priemysel však, žiaľ, vytvoril bojové línie proti tomu, čo by sa v skutočnosti malo považovať za samozrejmosť, totiž proti úcte a osobitne proti úcte voči ženám. Nedokážem pochopiť, prečo reklamný priemysel vyvoláva túto búrku v pohári vody. Nazývam to búrkou práve preto, lebo sa zdá, že sa to, žiaľ, dostalo do uší mnohých poslankýň tohto Parlamentu.
<P>
Napriek tomu všetkému sa môžeme určite dohodnúť na týchto základných zásadách: musíme si viac uvedomovať diskrimináciu v médiách a potrebujeme tiež národné monitorovacie orgány, ktorým by sa mohli predkladať sťažnosti. Mimochodom, v mnohých členských štátoch niečo podobné existuje. Preto nemôžem pochopiť, prečo sa robí ten poplach. Dokonca som si želala, aby sme v tejto správe zašli ďalej. Preto dúfam, že na tom, čo teraz máme na stole sa môžeme skutočne dohodnúť, pretože túto správu potrebujeme ako základ a nemali by sme ju už ďalej oslabovať.
<SPEAKER ID="499" NAME="Urszula Krupa">
v mene skupiny IND/DEM. - (PL) Vážený pán predsedajúci, napriek mnohým pozitívnym aspektom správy, ktorá upozorňuje na negatívny vplyv médií, marketingu a reklamy, ktoré karikujú a objektivizujú ľudské bytosti, diskriminujú ich a zbavujú ich dôstojnosti, predsa len musím protestovať proti niektorým argumentom, ktoré sú manipulatívne a zamerané na vytvorenie modernej rovnostárskej spoločnosti bez etických vzorov. Je pravda, že rôzne hormonálne a psychologické terapie umožňujú experimentovať na ľuďoch, ale toto experimentovanie spôsobuje vážnu traumu a malo by sa zakázať, rovnako ako sú obmedzené pokusy na zvieratách.
<P>
Mužskosť aj ženskosť, dvojaká forma ľudskej telesnej konštitúcie sú prvky, ktoré formujú osobnosť. Zmeniť úlohy je nemožné, pretože sú zapísané do ľudskej povahy. Upozorňovanie na vplyv reklamy je určite dobré a správne, ale lepšie by bolo vyžadovať eticko-právnu kontrolu založenú na prijatí systému univerzálnych hodnôt postavenom, najlepšie na božom zákone.
<SPEAKER ID="501" NAME="Edit Bauer" AFFILIATION="PPE-DE">
(SK) Niekedy si ani neuvedomujeme, že dôsledky reklamnej politiky majú ďalekosiahle následky pre zachovávanie stereotypov, ktoré často znamenajú takmer neprekonateľnú bariéru pre žiaduce zmeny pre dosiahnutie vytýčených, napríklad aj lisabonských cieľov.
<P>
Hovorím aj popri uvedomení si toho, že reklama ako taká má samozrejme aj veľa pozitív. Treba si uvedomiť, že reklamná politika, najmä vo vzťahu mužov a žien, brzdí postup zosúladenia pracovného a rodinného života, keďže veľmi často sugeruje obraz ženy, ktorá hravo a s úsmevom zvláda všetky svoje, niekedy aj konfliktné úlohy, vyplývajúce zo svojich rôznych sociálnych rolí, vykonávané najčastejšie pod časovým tlakom.
<P>
Problémom nie je len samotné živenie prežitých stereotypov mužských a ženských rolí, ale ich ďalšie posilnenie, keďže odborníci upozorňujú na to, že reklama nielen posilňuje, ale aj formuje očakávania. Jedným z najzarážajúcejších dôkazov toho je množstvo dievčat trpiacich anorexiou.
<P>
Ak na jednej strane marketing a reklama využíva alebo aj zneužíva existujúce stereotypy, na druhej strane Európska rada bude zbytočne prijímať rezolúcie o boji proti stereotypom, tieto stratia akúkoľvek účinnosť.
<P>
Riešením však určite nebude nejaký ucelený európsky kódex správania. Problém marketingu a inzercie nie je možné pripísať médiám ako takým. Škoda, že správa v snahe riešiť problém volí cesty, ktoré sú buď neschodné alebo nevedú k cieľu.
<SPEAKER ID="503" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, pani komisárka, vážení kolegovia, túto správu považujem za veľmi dôležitú a veľmi potrebnú. Prostredie, ktoré nás stále obklopuje je mimoriadne dôležité pre vytváranie postojov, správanie a prístup k problémom vrátane rovnosti. Marketing, reklama, médiá, internet a televízia môžu byť významným podnetom kladných aj veľmi negatívnych postojov k myšlienke rodovej rovnosti.
<P>
Bez obmedzovania slobody činnosti médií, organizácií a inštitúcií zaoberajúcich sa marketingom a reklamou, bez zavádzania cenzúry by sme mali zvážiť záporné dôsledky, odsúdiť predstavovanie žien v nepriaznivom svetle, ako subjekty provokujúce násilie, sexizmus, alebo ich zobrazovanie, ako kombináciu dráždivých ženských obrazov a ešte dráždivejších, vábivých alkoholických nápojov. Nie je to ponižujúce?
<P>
Pretože uvažujeme o rovnosti ako o partnerstve, myslíme si, že tolerancia marketingu a reklamy na tieto problémy platí rovnako pre mužov. Reklama a marketing by mali vytvárať spôsob chápania rovnosti, mali by odrážať etické vzory rovnosti muža a ženy a nie deformovať myšlienku rovnosti s cieľom zisku. Preto by marketing a reklama mali vytvoriť prostredie pre sociálne pochopenie, pre sociálnu perspektívu.
<P>
Správa vyzdvihuje potrebu šírenia zásad rovnosti v médiách pomocou programov a materiálov určených pre rôzne vekové skupiny, popularizáciu osvedčených postupov rešpektovania, pochopenia rozdielov medzi pohlaviami, nediskriminácie. To bude utvárať kultúru rovnosti a vytvorí rovnosť.
<SPEAKER ID="505" NAME="Zita Pleštinská" AFFILIATION="PPE-DE">
(SK) Reklama je neoddeliteľnou súčasťou nášho života a má nepopierateľný vplyv na správanie verejnosti a formovanie verejnej mienky.
<P>
V správe spravodajkyne Svensson sa nachádzajú body, s ktorými súhlasím. Sú to hlavne body, ktoré poukazujú na nutnosť ochrániť deti a maloletých od negatívnej reklamy. Reklama propagujúca predaj sexuálnych služieb a prostitúciu deformuje dieťa už od jeho útleho veku.
<P>
Na rozdiel od spravodajkyne mám iný názor na spôsob, akým je možné dosiahnuť vytýčený cieľ. Ťažko na európskej úrovni dokážeme urobiť zásahy do slobody médií a nerešpektovať princíp subsidiarity. Nemyslím, že sa nám podarí prijať európsky etický kódex v oblasti marketingu a reklamy.
<P>
Naše znepokojenie o mladú generáciu musíme adresovať predovšetkým rodičom a pedagógom. Som presvedčená, že hlavná zodpovednosť spočíva na rodičoch a pedagógoch, či dokážu dieťa naučiť rozumne a zodpovedne používať televíziu a nové technológie.
<SPEAKER ID="507" NAME="Zbigniew Zaleski" AFFILIATION="PPE-DE">
(PL) Toto uznesenie príliš zdôrazňuje otázku nerovnosti medzi mužmi a ženami a rodové stereotypy. Je potrebné zmieniť sa o vytváraní záporných stereotypov a rodová nerovnosť je hlavným prvkom v zlej reklame, nie je však jediným.
<P>
Po prvé, mnohé psychologické experimenty ukazujú, ako sa deti, najmä deti, ale tiež dospelí, učia z televízie a ostatných médií agresivite, negatívnym postojom a negatívnemu správaniu. Keď nadviažem na to, čo povedala pani komisárka Redingová o vzdelávaní v školách, ako psychológ považujem za dôležité, že podľa výsledkov výskumu sú ľudia presvedčení, že televízia a najmä reklama ich neovplyvňujú v takej miere, v akej na nich v skutočnosti pôsobia. Marketing a reklama v médiách manévrujú medzi informáciami, propagáciou a manipuláciou. Problém spočíva v rozlišovaní medzi nimi. Keď voľná reklama nedodržiava morálne, spoločenské a psychologické zásady, je škodlivá. Tento bod je pravdepodobne najdôležitejší.
<SPEAKER ID="509" NAME="Monica Maria Iacob-Ridzi" AFFILIATION="PPE-DE">
(RO) Chcela by som navrhnúť niekoľko praktických spôsobov, pomocou ktorých by sme mohli pristupovať k problému negatívneho vplyvu reklamy na rodovú rovnosť v Európe.
<P>
Z hľadiska príslušných európskych právnych predpisov je kľúčovou otázkou zásada krajiny pôvodu. Vzťahuje sa to aj na reklamu, takže vysielanie relácie, ktorú schválila národná rada pre vysielanie v niektorom členskom štáte musí byť schválené vo všetkých ostatných členských štátoch.
<P>
Prednedávnom sme riešili jasné príklady rodovej diskriminácie podporovanej reklamnými reláciami, ktorých vysielanie v krajinách Európskej únie nebolo možné pozastaviť. Preto si myslím, že by sa mali zaviesť opatrenia pre prípad porušenia Európskeho paktu pre rodovú rovnosť urážlivými mediálnymi reláciami, umožňujúce výnimku zo zásady krajiny pôvodu. Pretože diskutujeme o oblasti, ktorá patrí do kompetencie Spoločenstva, konkrétne o obchodovaní v oblasti audiovizuálnych služieb, domnievam sa, že Európska komisia by mala zaviesť vymáhanie pokút od producentov, ktorí podporujú diskriminačné vyobrazenia prostredníctvom reklamy.
<SPEAKER ID="511" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predsedajúci, podporujeme trhové hospodárstvo aj hospodársku súťaž. Potom, na základe zdravej hospodárskej súťaže chceme, aby sa hovorila pravda, výrobky by mali súťažiť na základe pravdivých faktov.
<P>
Sloboda neznamená nezodpovednosť a ani reklama nie je trik, umožňujúci komukoľvek vychvaľovať svoje výrobky. Dnes predpoludním sme hovorili o riešení diskriminácie a je veľmi zvláštne že tí, ktorí podporujú odstránenie diskriminácie, nechcú chrániť ľudskú dôstojnosť uplatňovaním samoregulácie v reklame.
<P>
Blahoželám pani komisárke, pretože svojimi návrhmi často ukazovala, že robí opatrenia na ochranu menšín a ochranu hodnôt pomocou médií a najmä moderných technológií.
<SPEAKER ID="513" NAME="Agnes Schierhuber" AFFILIATION="PPE-DE">
(DE) Vážený pán predsedajúci, podporujem názor, že rodičia a zákonní opatrovníci nesú veľkú zodpovednosť za spôsob, akým zaobchádzajú s deťmi. Dnes sa svet podnikania pozerá a správa k deťom ako k dôležitým spotrebiteľom. Preto je potrebné od veľmi útleho veku ich informovať o moci reklamy a jej možných nepriaznivých vplyvoch. Nemyslím si však, že by sme reklamu mali jednotne regulovať v celej Európe.
<P>
Ako už povedala pani komisárka, vo vzdelávacom systéme sa musíme pokúšať deťom od veľmi útleho veku ukazovať cestu, informovať ich o príležitostiach aj rizikách, ktoré so sebou reklama prináša.
<SPEAKER ID="515" NAME="Eva-Britt Svensson">
spravodajkyňa. - (SV) Ďakujem vám za diskusiu. Chcela by som vysvetliť iba jednu vec, správa je od Európskej zjednotenej ľavice. Vo veci pozmeňujúcich a doplňujúcich návrhov by som vám chcela pripomenúť, že výbor prijal 53 pozmeňujúcich a doplňujúcich návrhov vrátane štyroch pozmeňujúcich a doplňujúcich návrhov, ktoré predložila pani Herranz Garcíová.
<P>
Spomínala sa tu sloboda prejavu. Je nepochybné, že sloboda prejavu je nedotknuteľná. V správe nie je nič o žiadnych nových právnych predpisoch na európskej úrovni ani na úrovni členských štátov. To je záležitosť jednotlivých krajín. V správe sa zameriavame na orgány, ktoré už existujú, samoregulačné a spoločné orgány, v ktorých producenti, inzerenti a spotrebitelia spoločne nachádzajú osvedčené metódy.
<P>
Komisia hovorí, že na zistenie vplyvu na rovnosť je potrebný presvedčivejší výskum. Súhlasím s tým, a preto sa to v správe zdôrazňuje. Potrebujme ďalší výskum. Musíme povzbudzovať kritické myslenie! Presne o tom táto správa je! O zvyšovaní informovanosti a teda aj kritického myslenia!
<SPEAKER ID="516" NAME="Predsedajúci">
Rozprava sa skončila.
<P>
Hlasovanie sa uskutoční v stredu, 3. septembra o 11.30 hod.
<P>
Písomné vyhlásenia (článok 142)
<SPEAKER ID="766" NAME="Zita Gurmai" AFFILIATION="PSE">
, písomne. - (HU) Boj proti stereotypom je jednou zo šiestich prioritných oblastí plánu uplatňovania rovnosti na roky 2006 - 2010.
<P>
Toto je zásadná vec, ktorej praktický vplyv je veľmi ďalekosiahly a celkový, pretože stereotypy vytvárajú ženám veľmi nepriaznivú situáciu a predstavujú významnú prekážku ich úspechu pri hľadaní zamestnania, na pracovisku, pri postupe v kariére, účasti na rozhodovaní alebo pri zladení pracovného a súkromného života. Stereotypy vytvárajú a udržiavajú nerovnosť vo všetkých oblastiach života, preto spôsobujú nevýslovné škody celej spoločnosti a významne znižujú účinnosť úsilia o vytvorenie rovnosti.
<P>
Myslím si, že je potrebná dobre naplánovaná, koordinovaná činnosť a kampane proti stereotypom, pričom medzi dôležité prvky patrí sociálne povedomie, ktoré začína v detstve, vzdelanie a uplatňovanie správnych postupov.
<P>
Marketing a reklama, ktoré sa objavujú v médiách majú dôležitú úlohu pri vytváraní obrazu o ženách, tento znevýhodňujúci obraz významne prispieva k udržiavaniu veľmi nepriaznivej situácie a súčasne sa dá tento trend obrátiť realistickým ukázaním skutočnosti, príležitostí a zručností. Preto musíme pracovať na príprave týchto možných nástrojov a opatrení, ktorými môžeme podporiť pozitívnu zmenu. Podobne je veľmi dôležité, aby sa správnym spôsobom uplatňovali súčasné právne predpisy.
<SPEAKER ID="765" NAME="Andrzej Tomasz Zapałowski  " AFFILIATION="UEN">
písomne. - (PL) Vážený pán predsedajúci, správa pani Evy-Britt Svenssonovej o vplyve marketingu a reklamy na rovnosť medzi ženami a mužmi je jedným z tých dokumentov, ktoré sa zameriavajú na riešenie záležitostí, ktoré z hľadiska problémov, ktorým v súčasnosti čelí Európska únia nemajú najvyššiu dôležitosť. V niektorých ohľadoch správa jednoducho nie je seriózna.
<P>
Pre spravodajkyňu predstavujú rodové stereotypy väčší problém, ako brutalizácia mediálneho obsahu týkajúca sa najmä detí. Vzhľadom na reklamný kódex, ktorý je v súčasnosti v médiách v platnosti je tvrdenie, že reklamy vzbudzujú nenávisť na rodovom základe zveličovaním. V správe sa nespomína rastúci problém rodovej diskriminácie medzi občanmi EÚ moslimského vierovyznania. Obávam sa, že sa nemonitoruje moslimská tlač pokiaľ ide o rovnosť medzi ženami a mužmi.
<P>
Toto je veľmi vážny problém, ktorý musia členské štáty EU vyriešiť. Na dosiahnutie správnych vzťahov v oblasti rovnakého zaobchádzania s mužmi a so ženami v tradičnej, historickej európskej spoločnosti nie je v súčasnosti potrebný žiadny zásah. Proti jednotlivým prípadom zvrhlého správania v tejto oblasti sa dá bojovať pomocou existujúcich právnych predpisov.
