<CHAPTER ID="005">
Pohyb osôb s dlhodobými vízami (rozprava) 
<SPEAKER ID="063" NAME="Predsedajúci">
Ďalším bodom programu je správa pána Carlosa Coelha v mene Výboru pre občianske slobody, spravodlivosť a vnútorné veci k návrhu nariadenia Európskeho parlamentu a Rady, ktorým sa mení a dopĺňa Dohovor, ktorým sa vykonáva Schengenská dohoda a nariadenie (ES) č. 562/2006, pokiaľ ide o pohyb osôb s dlhodobými vízami - C6-0076/2009 -.
<SPEAKER ID="064" NAME="Carlos Coelho">
spravodajca. - PT) Vážený pán predsedajúci, pani komisárka, dámy a páni, dnes tu hovoríme o absurdných situáciách, ako je napríklad situácia študenta, ktorý získa víza na účely štúdia v Belgicku. Vzhľadom na to, že sa na neho nevzťahuje rozsah pôsobnosti smernice 2004/114/ES, nemôže ísť do Holandska, aby získal v špecializovanej knižnici informácie potrebné k napísaniu svojej diplomovej práce, ani zájsť si na poznávací výlet do Barcelony, pretože bude zatknutý v krajine, ktorá mu vydala víza.
<P>
Schengenský dohovor stanovuje, že držitelia dlhodobých víz sú oprávnení zdržiavať sa iba na území členského štátu, ktorý tieto víza udelil. Nemôžu cestovať do iných členských štátov ani prechádzať cez iné členské štáty pri návrate do krajiny pôvodu.
<P>
Schengenský režim znamená slobodu pohybu. Akákoľvek osoba, ktorá sa v členskom štáte zdržuje v súlade so zákonom, by mala mať možnosť voľne sa pohybovať v priestore, ktorý nemá vnútorné hranice. Ideálnym riešením by bolo, keby si členské štáty plnili svoju povinnosť poskytnúť povolenie na pobyt štátnym príslušníkom tretích krajín, ktorí sú držiteľmi tohto druhu víz. Drvivá väčšina členských štátov si však túto povinnosť neplní.
<P>
Členské štáty túto situáciu dočasne vyriešili tým, že vydávajú víza typu D + C, čo umožňuje držiteľom dlhodobých víz voľne sa pohybovať v rámci schengenského priestoru počas prvých troch mesiacov. Tento typ víz bude zrušený od apríla 2010, kedy nadobudne platnosť vízový kódex Spoločenstva, a preto budeme musieť o to naliehavejšie hľadať riešenie tohto problému.
<P>
Pozmeňujúce a doplňujúce návrhy, ktoré som predložil a ktoré majú podporu väčšiny členov Výboru pre občianske slobody, spravodlivosť a vnútorné veci, prispievajú k riešeniu tohto problému bez toho, aby bola znížená úroveň bezpečnosti v schengenskom priestore.
<P>
Povinnosť nahliadať do Schengenského informačného systému (SIS) v priebehu posudzovania žiadostí o vydanie dlhodobých víz je rovnaký postup ako ten, ktorý už teraz existuje pre štátnych príslušníkov tretích krajín, ktorí sú držiteľmi povolenia na pobyt. Týmto spôsobom sme reagovali na obavy zo zníženia bezpečnosti.
<P>
Skutočnosť je taká, že viaceré členské štáty vydávajú dlhodobé víza a následne povolenia na pobyt bez toho, aby najskôr nahliadli do SIS, najmä s ohľadom na požiadavky článku 96 o dôsledkoch odmietnutia vstupu.
<P>
Tieto praktiky oslabujú bezpečnosť schengenského priestoru a vytvárajú problémy na jeho vonkajších hraniciach v prípadoch, keď majú osoby s platnými vízami záznam v SIS. To spôsobuje komplikované situácie a zbytočné problémy pre jednotlivcov aj pre pohraničnú stráž, ktorá sa musí snažiť zistiť, či boli víza sfalšované, či je záznam v systéme SIS nesprávny a mal by sa odstrániť alebo či víza nikdy nemali byť udelené.
<P>
Iniciatíva, o ktorej budeme hlasovať, umožní držiteľom dlhodobých víz slobodne sa pohybovať počas troch mesiacov v rámci ktoréhokoľvek šesťmesačného obdobia. Je to rovnaké obdobie, aké sa poskytuje pre držiteľov povolenia na pobyt. Zároveň táto iniciatíva zaväzuje členské štáty plniť si povinnosť vydávať povolenia na pobyt v prípadoch, keď je povolený pobyt na viac ako jeden rok.
<P>
Uznáva tiež potrebu posilnenia úrovne ochrany údajov, ktorá existuje podľa Schengenskej dohody, a odporúča, aby Komisia predložila potrebné iniciatívy v prípade, že systém SIS II nebude uvedený do prevádzky do roku 2012.
<P>
S nadobudnutím platnosti Lisabonskej zmluvy sa dva pôvodné návrhy zlúčili a bol vytvorený nový právny základ. Text, o ktorom budeme hlasovať na tomto plenárnom zasadnutí, je výsledkom rokovaní, ktoré sa uskutočnili počas švédskeho a španielskeho predsedníctva. Ich výsledkom je dohoda v prvom čítaní, čím sa umožní prijatie tohto nariadenia predtým, ako nadobudne platnosť vízový kódex.
<P>
Vážený pán predsedajúci, bol by som rád vyzval španielske predsedníctvo, ktoré sa nezúčastnilo tejto rozpravy, aby sa Parlamentu zaručilo, že nariadenie bude môcť nadobudnúť platnosť pred 5. aprílom 2010. Je nevyhnutné dodržať tento termín, aby sme sa vyhli chýbajúcemu právnemu predpisu.
<P>
Blahoželám Európskej komisii k tejto aktuálnej iniciatíve. Som vďačný Rade za jej svedomitú spoluprácu, najmä počas švédskeho a španielskeho predsedníctva, a za spoluprácu tieňových spravodajcov, ktorá umožnila dosiahnuť široký konsenzus vo Výbore pre občianske slobody, spravodlivosť a vnútorné veci. Týmto opatrením môžeme vyriešiť nepríjemný problém, ktorému čelia tisíce občanov tretích krajín, a keď to urobíme dobre, zároveň tým posilníme slobodu aj bezpečnosť.
<SPEAKER ID="065" NAME="Cecilia Malmström">
členka Komisie. - Vážený pán predsedajúci, ako už povedal pán spravodajca, cieľom tohto návrhu je uľahčiť pohyb v rámci schengenského priestoru štátnym príslušníkom tretích krajín, ktorí sa legálne zdržiavajú v niektorom z členských štátov na základe dlhodobého víza alebo víza typu D. Podľa platného schengenského acquis môžu štátni príslušníci tretích krajín s povolením na pobyt voľne cestovať v rámci schengenského priestoru, pretože povolenie na pobyt je ekvivalentom víza.
<P>
V poslednej dobe sa však v členských štátoch prejavuje tendencia nezmeniť po príchode do krajiny dlhodobé víza na povolenie na pobyt. Preto tu dnes máme túto diskusiu. Komisia, Rada a Parlament museli, samozrejme, nájsť riešenie tohto problému. Táto právna a praktická situácia má značné negatívne dôsledky pre štátnych príslušníkov tretích krajín, ktorí sa legálne zdržiavajú v našich členských štátoch na základe víza typu D. Tieto osoby nemôžu legálne cestovať do inej krajiny ani prechádzať cez územie inej krajiny, keď sa chcú vrátiť do svojej krajiny pôvodu. Absurdnosť tejto situácie bola ilustrovaná na príklade, ktorý uviedol pán spravodajca Coelho.
<P>
Najlepším riešením by, samozrejme, bolo, keby všetky členské štáty vydávali potrebné povolenia na pobyt a keby tak robili včas. Bohužiaľ, situácia je dnes iná, a preto máme súčasný návrh, ktorého cieľom je rozšíriť zásadu rovnocennosti medzi povolením na pobyt a krátkodobými vízami aj na dlhodobé víza typu D. Štátny príslušník tretej krajiny, ktorý je držiteľom dlhodobého víza typu D vydaného členským štátom, tak bude môcť cestovať do iných členských štátov počas troch mesiacov v ktoromkoľvek polročnom období za rovnakých podmienok ako držiteľ povolenia na pobyt. Tým by sa obnovila základná myšlienka, ktorá viedla k vytvoreniu priestoru bez vnútorných hraníc, a to, že osoba môže cestovať v rámci schengenského priestoru na krátke pobyty s dokladmi, na základe ktorých sa legálne zdržiava v niektorom členskom štáte.
<P>
Bola som veľmi rada, keď som sa dozvedela, že pán Carlos Coelho vyjadril svoju podporu tomuto návrhu hneď na začiatku, a spravodajca spolu s Výborom pre občianske slobody, spravodlivosť a vnútorné veci a Výborom pre právne veci pochopili, že je potrebné prijať opatrenia, aby sme uľahčili život štátnym príslušníkom tretích krajín, pretože chceme podporiť ľudí legálne sa zdržiavajúcich v našej oblasti. Chcem sa preto poďakovať spravodajcovi za jeho konštruktívny prístup k tomuto problému.
<P>
Nemusím vám pripomínať, že riešenie musíme nájsť rýchlo, najmä kvôli vízovému kódexu, ktorý začne platiť od 5. apríla tohto roku a ktorý zruší takzvané víza typu D+C, ktoré mali čiastočne riešiť situáciu držiteľov víz typu D. Som presvedčená, že konečné znenie návrhu nariadenia uspokojilo všetky zúčastnené strany, keďže kompromisný text odsúhlasili všetky inštitúcie. Pre obavy, ktoré vyjadrili Európsky parlament a členské štáty - napríklad pokiaľ ide o bezpečnosť -, boli do pôvodného textu zapracované viaceré pozmeňujúce a doplňujúce návrhy.
<P>
Uvediem niekoľko príkladov - jedným z nich je návrh skrátiť dobu platnosti dlhodobých víz. Doba ich platnosti by nemala presiahnuť jeden rok. Po uplynutí tohto ročného obdobia návrh zaviedol povinnosť členských štátov vydať povolenie na pobyt.
<P>
Požiadavka systematických kontrol v Schengenskom informačnom systéme (SIS) je tiež posilnená. Keď členský štát zvažuje vydanie povolenia na pobyt alebo víza typu D, zodpovedný orgán by mal systematicky uskutočňovať vyhľadávanie v Schengenskom informačnom systéme s cieľom vyhnúť sa situácii, keď máme zápis a zároveň vydané dlhodobé víza.
<P>
Ako reakcia na bezpečnostné obavy, pokiaľ ide o biometrické údaje - a to je, samozrejme, dôležitá otázka pre mnohé členské štáty -, bolo k návrhu nariadenia, ako iste viete, pripojené politické vyhlásenie, v ktorom bola Komisia vyzvaná preštudovať možnosť používania biometrických identifikačných údajov s ohľadom na dlhodobé víza a oboznámiť s výsledkami štúdie toto plénum a Radu do 21. júla 2011. Komisia tiež akceptuje, že do návrhu nariadenia bola zahrnutá povinnosť predložiť správu o jeho uplatňovaní.
<P>
Na záver chcem povedať, že pri hľadaní kompromisnej odpovede na hlavnú obavu Európskeho parlamentu týkajúcu sa zabezpečenia vysokej úrovne ochrany údajov v prípadoch, keď je osoba uvedená na zozname zápisov v SIS, bolo schválené spoločné vyhlásenie. Rada a Európsky parlament vyzývajú Komisiu, aby predložila potrebné legislatívne návrhy na zmenu a doplnenie príslušného ustanovenia Schengenského dohovoru týkajúceho sa ochrany údajov, ak by pri vykonávaní SIS II došlo k ďalšiemu významnému omeškaniu, ktoré by siahalo za rok 2012. Som presvedčená, že týmito zmenami sme dosiahli rozumné, vyvážené riešenie, ktoré značne zjednoduší život štátnym príslušníkom tretích krajín, ktorí sa legálne zdržiavajú v našich krajinách. Bude to zároveň vo veľkej miere korešpondovať s myšlienkou Európy bez vnútorných hraníc.
<P>
Ešte raz by som sa chcela poďakovať Výboru pre občianske slobody, spravodlivosť a vnútorné veci, Výboru pre právne veci a spravodajcovi za ich veľmi konštruktívny prístup k tejto problematike.
<SPEAKER ID="066" NAME="Cecilia Wikström">
spravodajkyňa Výboru pre právne veci požiadaného o stanovisko. - (SV) Vážený pán predsedajúci, spolupráca v EÚ je založená na hodnotách a najzákladnejšou z týchto hodnôt je sloboda. Témou našej dnešnej rozpravy je možnosť ľudí slobodne sa pohybovať. V mojej EÚ by v tomto smere nemali byť žiadne obmedzenia. Som presvedčená, že práve v tom spočíva sila EÚ. My všetci, ktorí tu žijeme, máme slobodu pohybu, ale mala by sa týkať aj všetkých tých, ktorí sem prichádzajú žiť na dlhšie obdobie.
<P>
Podľa Schengenského dohovoru nie je v súčasnosti držiteľ dlhodobého víza oprávnený slobodne sa pohybovať, namiesto toho, ako povedal pán Coelho, sa môže zdržiavať iba v členskom štáte, ktorý vydal víza. Dôsledkom toho je, že hosťujúci profesor z Indie, ktorý žije a pracuje v mojom rodnom meste Uppsala vo Švédsku, nemôže cestovať na konferenciu do Paríža, pokiaľ nepožiada o turistické víza do Francúzska, a študent z Číny nemôže cestovať do Nemecka na víkendovú návštevu priateľa, pokiaľ nepožiada o tamojšie víza.
<P>
Takéto prekážky v slobode pohybu nesmú v rámci EÚ existovať. Teraz to chceme zmeniť. Cieľom súčasného návrhu je zabezpečiť slobodu pohybu v rámci schengenského priestoru pre štátnych príslušníkov tretích krajín, ktorí v členskom štáte žijú dlhšie obdobie.
<P>
Chcela by som sa poďakovať pánovi Coelhovi, ktorý vykonal mimoriadne skvelú prácu ako spravodajca a ktorý zohľadnil názory, ktoré som predložila vo svojom stanovisku v mene Výboru pre právne veci, ako aj názory ostatných tieňových spravodajcov. Výsledok máme teraz pred sebou. Je to pozitívny návrh, ktorý predstavuje ďalší krok v zabezpečovaní slobody pohybu v rámci EÚ, a to aj pre štátnych príslušníkov tretích krajín. Posúva veci ďalej a na takúto EÚ som hrdá, že v nej žijem a pracujem pre ňu.
<SPEAKER ID="067" NAME="Kinga Gál">
v mene skupiny PPE. - (HU) Vážený pán predsedajúci, pani komisárka, dámy a páni, vítam príležitosť schváliť v Parlamente uznesenie, ktoré zjednoduší cestovanie štátnym príslušníkom tretích krajín legálne sa zdržiavajúcim na území Európskej únie a blahoželám nášmu kolegovi pánovi Coelhovi k jeho skvelej práci v Parlamente týkajúcej sa tohto problému. Tento návrh zjavne zjednodušuje cestovanie v rámci Európskej únie štátnym príslušníkom tretích krajín, ktorí sú držiteľmi dlhodobých víz typu D vydaných niektorým členským štátom. Jeho účelom je reagovať na situácie, v ktorých niektoré členské štáty z rôznych dôvodov nie sú schopné alebo nechcú vydať včas povolenie na pobyt štátnym príslušníkom tretích krajín, ktorí sa zdržiavajú na ich území. To znamená, že riadne neuplatňujú rámec stanovený nariadeniami v oblasti schengenského acquis. A ja som rada, že v tejto otázke môžeme urobiť krok vpred.
<P>
Naším cieľom je vyhnúť sa tomu, aby mali štátni príslušníci tretích krajín prichádzajúci do Európskej únie dojem, že vstupujú do nedobytnej pevnosti. Integrované riadenie hraníc a vízová politika by mali slúžiť týmto cieľom. Ako maďarská poslankyňa sa usilujem o to, aby boli hranice Európskej únie priepustné pre osoby cestujúce v dobrej viere. Kontakt medzi občanmi žijúcimi na oboch stranách hranice by nemal byť obmedzovaný. Je to v záujme štátnych príslušníkov tretích krajín žijúcich v krajinách susediacich s EÚ - vrátane príslušníkov maďarskej menšiny -, aby sa mohli legálne zdržiavať v krajinách Európskej únie bez akejkoľvek byrokratickej alebo administratívnej záťaže. Vyžaduje si to vhodné právne predpisy na úrovni Spoločenstva aj na úrovni členských štátov, ktoré nepôsobia proti sebe, ale naopak, vzájomne posilňujú svoje ciele.
<P>
Dúfam, že to neostane len dobre znejúcou myšlienkou, ale že nové právne predpisy Spoločenstva budú skutočne poskytovať praktickú podporu najmä mladým ľuďom, študentom, ktorí chcú študovať v členských štátoch. Oni by mali mať najväčší osoh z tohto nariadenia. Z tohto dôvodu môžem len súhlasiť s tým, že Komisia by mala predložiť správu o uplatňovaní tohto nariadenia najneskôr do apríla 2012 a v prípade potreby aj návrh na zmenu a doplnenie tohto nariadenia s cieľom dosiahnuť tieto ciele.
<SPEAKER ID="068" NAME="Vilija Blinkevičiūtė" LANGUAGE="LT">
Blahoželám pánovi spravodajcovi Coelhovi k príprave tejto správy a zároveň tiež súhlasím, že je dôležité čo najskôr zabezpečiť voľný pohyb v rámci schengenského priestoru pre štátnych príslušníkov tretích krajín, ktorí sú držiteľmi dlhodobého víza a ktorí sa legálne zdržiavajú v niektorom členskom štáte. V súčasnosti však v praxi z rôznych dôvodov trvá členským štátom dosť dlho, kým štátnym príslušníkom tretích krajín nahradia dlhodobé víza povolením na pobyt. Môžem citovať mnohé príklady z členských štátov Európskej únie vrátane mojej vlastnej krajiny Litvy, kde napríklad šofér medzinárodnej kamiónovej dopravy, ktorý dostal víza typu D, nemôže vykonávať svoje hlavné zamestnanie. Prax, ktorá sa v tejto oblasti uplatňuje, nenapĺňa oprávnené očakávania štátnych príslušníkov tretích krajín, ktorí prišli do Európskej únie pracovať alebo študovať. Členské štáty by tiež mali prijať vhodné opatrenia, ktoré by zjednodušili postupy pri vydávaní víz. Dlhodobé víza by mali mať rovnaký účinok na pohyb osoby v rámci schengenského priestoru bez vnútorných hraníc ako povolenie na pobyt. Najdôležitejším aspektom tu nie je doba, na akú držiteľ víza typu D navštívi iný členský štát, ale samotná možnosť lepšie vyhovieť jeho potrebám v rámci schengenského priestoru. Preto súhlasím s návrhom, aby sa štátny príslušník tretej krajiny, ktorý je držiteľom dlhodobého víza vydaného členským štátom, mohol zdržiavať v inom členskom štáte počas troch mesiacov v rámci ktoréhokoľvek šesťmesačného obdobia za rovnakých podmienok ako držiteľ povolenia na pobyt. Zároveň je veľmi dôležité zabezpečiť, aby zjednodušený pohyb štátnych príslušníkov tretích krajín v rámci schengenského priestoru nepredstavoval zvýšené ohrozenie bezpečnosti členských štátov. Preto vás vyzývam, aby ste bezodkladne prijali toto čiastočne zmenené a doplnené nariadenie.
<SPEAKER ID="069" NAME="Nathalie Griesbeck" LANGUAGE="FR">
Vážený pán predsedajúci, pani komisárka, dámy a páni, v mori problémov sa ukazujú východiská. To je prípad tohto textu, ktorý práve veľmi dobre vysvetlili všetci naši kolegovia poslanci zo všetkých strán a ktorý sa týka všetkých štátnych príslušníkov tretích krajín žijúcich legálne - a to zdôrazňujem - v Európe.
<P>
V skutočnosti je najvyšší čas, aby bol prijatý tento text; je najvyšší čas, aby sa zaviedla sloboda pohybu pre štátnych príslušníkov tretích krajín v rámci EÚ, a ja som rada, že sme dosiahli bod, keď položíme ďalšiu tehlu v budovaní Európy založenej na princípe slobôd v oblasti, ktorej bezpečnosť chceme neustále zvyšovať.
<P>
Je to očividný fakt a zároveň aj krok vpred. Ako už bolo spomenuté, je to očividný fakt: v podstate v tomto texte nie je žiadna dôležitá sporná otázka a tých niekoľko pozmeňujúcich a doplňujúcich návrhov dokazuje, že my všetci chceme budovať Európu, kde nikto nie je nútený zostať v niektorom členskom štáte bez možnosti spoznávať zvyšok európskeho priestoru. Zároveň je to veľký krok vpred, pretože to predstavuje práva pre štátnych príslušníkov tretích krajín, študentov, výskumníkov a ďalších ľudí, ktorí žijú na území EÚ.
<P>
Na záver chcem povedať, že to jednoznačne povzbudí ľudí mimo Európy v tom, aby chápali Európu ako jeden priestor, ako zjednotenú Európu, spoločný priestor, a tým sa bude presadzovať európska kultúra a identita za našimi hranicami.
<SPEAKER ID="070" NAME="Rui Tavares" LANGUAGE="PT">
Vážený pán predsedajúci, najskôr by som chcel poďakovať pánovi spravodajcovi Coelhovi, ktorého návrh podporujem, rovnako ako ostatní tieňoví spravodajcovia Výboru pre občianske slobody, spravodlivosť a vnútorné veci.
<P>
Už som mal príležitosť tu povedať, že pán Coelho dobre presadzuje zásadu slobody pohybu v rámci Európskej únie, práva občanov, či už ide o práva európskych občanov alebo občanov cudzích štátov, a tiež samotnú demokraciu v Európe. Neznamená to len jej vlastných občanov, ale aj jej závislosť od príspevku tisícov a tisícov alebo dokonca miliónov občanov tretích krajín, ktorí prechádzajú cez európske územie, ktorí sa tu zdržiavajú a ktorí sem prichádzajú na dlhšie alebo kratšie obdobie pracovať a študovať.
<P>
Pán Coelho spolu s tieňovými spravodajcami pracoval vo vynikajúcej atmosfére spolupráce a ochoty poskytovať informácie. Robil to predovšetkým včas a čas je v tejto otázke veľmi dôležitý, keďže sa to týka životov jednotlivcov.
<P>
Tak ako moji predrečníci by som mohol uviesť príklady študentov, výskumníkov a vedcov, ktorí prichádzajú do Európy, lebo uznávame kvalitu ich práce, ktorí však neskôr nemôžu prekročiť naše hranice, ktoré sú v skutočnosti veľmi uzavreté v prípadoch niektorých ľudí z iných kontinentov. Za dve hodiny môže výskumník odísť z Portugalska a vstúpiť na územie Španielska a dostať sa ku hranici ďalšieho členského štátu, alebo, lepšie povedané, nemôže odísť, ak má, ako sa to v niektorých prípadoch stáva, vízum udelené na dvojročné štúdium na získanie magisterského titulu, ktoré mu neumožňuje opustiť krajinu a podeliť sa o svoju prácu alebo uskutočniť výskum v inom členskom štáte.
<P>
Dokonca aj my sami sme sa pri určitých príležitostiach museli zaoberať takýmito prípadmi, keď sme napríklad chceli v Bruseli počuť niekoho názor v rozprave.
<P>
Mali by sme si uvedomiť, že to nie je len zbytočná a nespravodlivá záťaž pre daného občana tretej krajiny. Je to strata pre tých z nás, ktorí sa spoliehali na ich príspevok. Je to strata z hľadiska našej konkurencieschopnosti, keď si porovnáme napríklad mobilitu tohto typu cudzieho štátneho príslušníka v Spojených štátoch alebo v Číne, Indii či Brazílii a potom vidíme prekážky v ich mobilite v rámci Európskej únie. Je to strata z hľadiska mobility našej pracovnej sily, našej vedeckej komunity, keď si uvedomíme, že táto narastajúca mobilita je veľmi dôležitá v čase krízy, ako je napríklad tá, ktorou v súčasnosti prechádzame, a je to aj strata pre znalostnú spoločnosť.
<P>
Preto je vhodný čas, aby Rada realizovala tieto návrhy predtým, ako v apríli nadobudne platnosť vízový kódex a spôsobí ďalšie zbytočné prekážky v mobilite týchto ľudí. Chcem teda už len v mene našej skupiny povedať, že podporujeme návrh spravodajcu a budeme zaň hlasovať.
<SPEAKER ID="071" NAME="Gerard Batten">
v mene skupiny EFD. - Vážený pán predsedajúci, správa navrhuje, aby členské štáty vydávali pre štátnych príslušníkov tretích krajín dlhodobé víza až na 12 mesiacov a tie budú uznávané ostatnými štátmi v rámci schengenskej skupiny.
<P>
Británia nie je členom schengenskej skupiny, a preto by ju to nemalo priamo ovplyvňovať. Tieto návrhy by však uľahčili občanom krajín mimo EÚ, ktorí vstúpia do jedného členského štátu, cestovanie do ďalších štátov EÚ.
<P>
Británia má obrovský problém s nezákonným prisťahovalectvom. V Británii žije prinajmenšom milión nezákonných prisťahovalcov. Na základe týchto návrhov môžu ľudia, ktorí sa chcú nelegálne prisťahovať do Británie, prísť úplne legálne do iného štátu EÚ, získať dlhodobé víza, s ktorými sa dostanú napríklad do Francúzska, odkiaľ sa môžu nelegálne dostať do Británie.
<P>
Poslanci EP zo Strany za nezávislosť Spojeného kráľovstva budú preto hlasovať proti tejto správe v záujme ochrany našich hraníc proti ďalšiemu nezákonnému prisťahovalectvu.
<SPEAKER ID="072" NAME="Frank Vanhecke" AFFILIATION="NI">
(NL) Vážený pán predsedajúci, v tejto správe som sa dočítal o skutočne bizarnom prípade, v dôsledku ktorého musíme rozhodne zmierniť pravidlá týmto spôsobom, a to konkrétne o prípade študenta, ktorému boli vydané víza na účely štúdia v Belgicku, a vďaka novému postupu si teraz bude môcť vyhľadať informácie v holandskej knižnici a potom odcestovať do Barcelony. To je voči nemu veľmi pekné!
<P>
O to však, samozrejme, vôbec nejde. V praxi znamená Schengen a európska vízová politika ako celok niečo úplne iné než slobodu cestovania pre študentov. Znamená to úplné zrušenie našich hraníc, čo dáva voľnú ruku organizovanému zločinu a nezákonnému prisťahovalectvu bez toho, že by sme mali nepriepustné vonkajšie hranice, ktoré mali byť základným kameňom celého systému a ktoré by to mali pod kontrolou. Jedným z priamych dôsledkov schengenského režimu je napríklad to, že množstvo zlegalizovaných španielskych nezákonných prisťahovalcov sa môže slobodne presťahovať do iných členských štátov.
<P>
Podľa môjho názoru by tento Parlament urobil lepšie, keby raz konečne prehodnotil dôsledky takýchto rozhodnutí na obyčajných Európanov namiesto toho, že rozmýšľa o každodenných praktických starostiach zahraničných študentov.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, chcel by som najskôr zablahoželať pánovi Coelhovi k jeho skvelej práci a najmä k vysokej miere konsenzu, ktorý bol dosiahnutý medzi Radou, Komisiou a jednotlivými politickými skupinami v Parlamente. Myslím si, že vďaka jeho práci tu bude len veľmi málo vecí, na ktorých sa nezhodneme.
<P>
Európska únia predstavuje najväčší priestor slobody, aký bol kedy vytvorený. Mali by sme odstrániť všetky prekážky, ktoré bránia voľnému pohybu ako európskych občanov, tak aj štátnych príslušníkov tretích krajín legálne sa zdržiavajúcich v niektorom z členských štátov. Mali by sme definitívne zabrániť vzniku absurdných situácií, ktorým tak často čelia držitelia dlhodobých víz typu D.
<P>
Ako viete, dlhodobé vízum umožňuje jeho držiteľovi zdržiavať sa v členskom štáte, ktorý ho vydal. Držitelia týchto víz sa však nemôžu voľne pohybovať v rámci Európskej únie, okrem prípadu, keď cestujú do členského štátu, ktorý víza vydal. Paradoxne však veľmi často vznikajú situácie, ktoré tu už boli opísané. Uvediem ďalší príklad: študent, ktorý píše doktorandskú prácu o dejinách Ameriky v Lisabone, nemôže študovať spisy a dokumenty uložené v Indickom archíve v Seville, ktorá je vzdialená jednu hodinu cesty lietadlom.
<P>
Cieľom návrhu je, aby v konečnom dôsledku dlhodobé víza poskytovali rovnaké práva, ako majú držitelia povolenia na pobyt. Dámy a páni, musíme zlepšiť zásadu mobility: mobility, ktorá slúži najmä na pracovné, vedecké a akademické účely.
<P>
Hoci z toho, čo viem, usudzujem, že je to úplne zbytočné, na záver by som vás chcel všetkých vyzvať, aby ste podporili správu pána Coelha, nielen pre jej mimoriadne vysokú kvalitu, ale aj preto, že predstavuje ďalšiu záruku väčšieho priestoru voľného pohybu, ktorý obhajujeme. Podporujem tiež časový plán, ktorý navrhol pán Coelho.
<SPEAKER ID="074" NAME="Iliana Malinova Iotova" AFFILIATION="S&amp;D">
(FR) Vážený pán predsedajúci, najskôr by som chcela poďakovať pánovi Coelhovi za jeho prácu a oceniť spoluprácu, ktorá prebiehala medzi Parlamentom, Radou a Komisiou počas konsolidácie týchto dvoch správ a počas prvého čítania, ktoré by malo byť zároveň aj posledným.
<P>
Bolo nevyhnutné prijať túto správu do konca apríla 2010, aby sa mohla realizovať v rovnakom čase ako vízový kódex. Je nesmierne dôležité, aby všetci obyvatelia Európskej únie mohli cestovať v rámci všetkých členských štátov. Takto môžeme vyriešiť dvojitý problém uplatňovania víz typu D+C a pravidiel týkajúcich sa povolenia na pobyt.
<P>
Vďaka tejto správe budú mať všetci štátni príslušníci tretích krajín, ktorí sú držiteľmi dlhodobých víz, právo cestovať kamkoľvek v Európe počas šiestich mesiacov v roku. Všetky osoby, ktorých sa to týka, by mali dostať všetky potrebné informácie pri udelení víz a predovšetkým by mali byť informované o tom, že tieto víza sa automaticky zmenia na povolenie na pobyt predtým, ako uplynie ich ročná doba platnosti.
<P>
Na záver je potrebné zdôrazniť, že z bezpečnostných dôvodov bude musieť byť každá osoba, ktorá požiada o víza typu D, podrobená preskúmaniu, ale nebude musieť byť zaregistrovaná v SIS. Zmluvná strana musí náležite zohľadniť všetky informácie zahrnuté v SIS, ktoré mu poskytla iná zmluvná strana.
<P>
Navyše, ak od konca roku 2012 nebude vykonávaný SIS II, vyzývame Komisiu a Radu, aby predložili právne predpisy potrebné na zabezpečenie rovnakej úrovne ochrany údajov, ako má poskytovať SIS II.
<SPEAKER ID="075" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, tieto návrhy majú za cieľ uľahčiť štátnym príslušníkom tretích krajín legálne sa zdržiavajúcim v členskom štáte pohyb v rámci schengenského priestoru na základe dlhodobého víza typu D.
<P>
V podstate majú rozšíriť - a to nás znepokojuje - existujúcu zásadu rovnocennosti medzi povolením na pobyt a krátkodobými vízami typu C na dlhodobé víza. Dlhodobé víza budú mať preto rovnaký účinok ako povolenie na pobyt, pokiaľ ide o pohyb v rámci schengenského priestoru. Inými slovami, majú umožniť každému, kto je držiteľom dokladu dokazujúceho, že sa v členskom štáte zdržuje v súlade so zákonom, voľne sa pohybovať v schengenskom priestore počas nepresahujúcu tri mesiace počas ktoréhokoľvek polročného obdobia.
<P>
Chceme Komisiu a Radu upozorniť na bezpečnostné problémy, ktoré môžu vzniknúť následkom tohto voľného pohybu. Už teraz je veľmi ťažké vykonávať kontroly v jednom členskom štáte. Počítajme preto s rizikami, ktoré nám hrozia, ak začneme náhle uplatňovať túto zásadu.
<SPEAKER ID="076" NAME="Franz Obermayr" AFFILIATION="NI">
(DE) Vážený pán predsedajúci, pred pár mesiacmi bola v tomto Parlamente nielen slávnostná atmosféra, ale aj pocit šťastia u väčšiny prítomných ľudí, pretože pre mnohé krajiny v Európe bola zrušená vízová povinnosť.
<P>
Aká je však realita? Po zrušení vízovej povinnosti pre občanov Čiernej Hory, Macedónska a Srbska v decembri 2009 došlo k prílevu ľudí cestujúcich z Balkánu cez Rakúsko do strednej Európy a ďalej až do Škandinávie. Hotové sťahovanie národov! Len za sedem týždňov využilo podľa ministerstva vnútra túto novú slobodu cestovania okolo 150 000 Macedóncov. Dve tretiny týchto ľudí sa domov zatiaľ nevrátili. Z mnohých dedín, najmä albánsko-macedónskych dedín, každý deň vyštartuje smerom do strednej alebo západnej Európy päť autobusov s turistickými vízami, ktoré výslovne zakazujú zárobkovú činnosť. To teda znamená, že po uplynutí 90 dní títo ľudia zmiznú a údajní turisti potom skončia znovu na trhu s lacnou pracovnou silou, kde zarábajú nízke mzdy. Taký je rozdiel medzi reálnou situáciou a vzdušnými zámkami Európskeho parlamentu.
<P>
Dôsledky toho budú musieť znášať naše domovské krajiny. Musia znášať dôsledky toho, o čom rozhodne väčšina v tomto Parlamente. Budú sa musieť vyrovnať s ťažko kontrolovateľným nezákonným prisťahovalectvom a nezákonnosťou a s nimi súvisiacim nelegálnym zamestnávaním.
<SPEAKER ID="077" NAME="Simon Busuttil" AFFILIATION="PPE">
(MT) Chcel by som tiež zablahoželať nášmu kolegovi pánovi Carlosovi Coelhovi k jeho správe o tejto iniciatíve, ktorá umožňuje štátnym príslušníkom tretích krajín väčšiu slobodu pohybu v rámci európskej voľnej zóny. Predsa však musím, pán predsedajúci, upozorniť na iróniu, ktorá vyplávala na povrch v tejto rozprave. Ide o to, že zatiaľ čo zabezpečujeme väčšie práva pre občanov tretích krajín, práve v tejto chvíli čelí Európska únia a jej občania vážnym problémom pri cestovaní do krajiny, ako je napríklad Líbya. Je to spôsobené pretrvávajúcim problémom medzi Švajčiarskom a Líbyou, ktorého dôsledkom je to, že Líbya zablokovala cestovanie pre všetkých občanov Európskej únie a nielen pre Švajčiarov. Takže zatiaľ čo zabezpečujeme viac práv pre občanov tretích krajín, našim vlastným občanom sa odoberá právo cestovať do tretích krajín, ako je napríklad Líbya. Aké sú následky? Následky sú veľmi vážne. Sú tu pracovníci, ktorí nemôžu cestovať do Líbye a pracovať tam, spoločnosti, ktoré investovali v Líbyi, tam nemôžu posielať svojich pracovníkov, zatiaľ čo iní pracovníci sú teraz v Líbyi a musia tam zostať, pokým tí, ktorí ich majú nahradiť, nedostanú povolenie na vstup. Je to chúlostivá situácia a ja vyzývam pani komisárku Malmströmovú, aby v tejto záležitosti okamžite začala konať. Chápem, že je to diplomatická otázka týkajúca sa krajín, ktoré nie sú dokonca ani členmi Európskej únie, ale má to vážne dôsledky pre občanov Európskej únie, ktorých záujmy spočívajú v cestovaní do Líbye, aby si tam zarábali na živobytie.
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) Správa kolegu Coelha, ako aj predmetný návrh nariadenia sa týkajú slobody pohybu osôb, ktorý je esenciálnou zložkou demokracie v Európskej únii, a je preto neprípustné, aby držitelia dlhodobých víz v jednej členskej krajine Európskej únie nemohli cestovať naprieč Európskou úniou.
<P>
Je viacero dôvodov pre podporu spomenutých iniciatív. V prvom rade je to rešpekt a dodržiavanie základných ľudských práv, medzi ktoré sloboda pohybu bezpochyby patrí. Ak jeden členský štát zlegalizuje pobyt štátneho príslušníka tretej krajiny, nie je dôvod, prečo by sa ten nemohol voľne pohybovať po schengenskom priestore. Samozrejme, treba dopracovať detaily v zmysle nezníženia úrovne bezpečnosti v schengenskom priestore.
<P>
Hovorilo sa tu aj o študentoch a vedcoch, ktorí nemajú možnosť vycestovať do iného členského štátu. Ja by som túto skupinu rozšírila ešte aj o podnikateľov, pretože ak im toto neumožníme, znižujeme tak konkurencieschopnosť Európskej únie. A preto verím, že tento návrh nájde podporu, a spravodajcovi gratulujem.
<SPEAKER ID="079" NAME="Piotr Borys" AFFILIATION="PPE">
(PL) Vážený pán predsedajúci, chcel by som veľmi poďakovať pánovi Coelhovi. Moje stanovisko bolo zapracované do nariadenia. Mal som tiež možnosť pracovať aj na samotnom nariadení. Chcel by som povedať, že správa pána Coelha je nielen naliehavá a dôležitá, ale je tiež symbolická. Ako zástupca jedného z nových členských štátov dnes môžem s hrdosťou povedať, že môžeme zmeniť pravidlá umožňujúce voľný pohyb v rámci schengenského priestoru, kde donedávna niektoré zo súčasných krajín Európskej únie narážali na podobné ťažkosti. Myslím si, že symbolický charakter týchto zmien dnes ešte nedokážeme úplne oceniť, a dúfam, že konsenzus, ktorý sme dosiahli v tomto Parlamente, bude obrovským úspechom nás všetkých.
<P>
Po druhé, chcel by som povedať, že zrušenie víz typu D+C a skutočnosť, že členské štáty nemôžu vydávať povolenia na pobyt, nás nútia prijať okamžité opatrenia. Uvediem len zopár príkladov situácií, ktoré boli dnes spomenuté tu v Parlamente. Dvaja ukrajinskí študenti cestujúci minulý rok z Vroclavu do Berlína boli zatknutí, keď prechádzali cez hranicu, hlavne preto, že títo mladí ľudia nepoznali pravidlá a chceli iba využiť naše intelektuálne zdroje. Myslím, že dnešné hlasovanie bude pre nás veľmi významné a dôležité.
<P>
Rád by som ešte upriamil pozornosť na poslednú otázku - otázku bezpečnosti. Dnes by sme mali mať dobrý systém výmeny informácií zozbieraných v schengenskom režime, určite by sme mali pracovať na druhej generácii Schengenského informačného systému a na vízovom informačnom systéme a predovšetkým by sme mali asi častejšie vykonávať kontroly a podávať správy. Dôrazne vyzývam tu prítomnú pani Malmströmovú, aby zabezpečila, že koordinácia v otázke bezpečnosti medzi členskými štátmi bude rovnako dobrá ako doteraz, a ešte raz by som chcel veľmi poďakovať pánovi Coelhovi za jeho skvelú správu.
<SPEAKER ID="080" NAME="Kinga Göncz" AFFILIATION="S&amp;D">
(HU) Vážený pán predsedajúci, chcem povedať, že celkom súhlasím so spravodajcom a podporujem jeho aj pani komisárku Malmströmovú pri hľadaní riešenia tejto otázky, ktoré je v súlade s právnym štátom, dodržiavaním ľudských práv, ochranou údajov a, samozrejme, aj s bezpečnostným hľadiskom. Boli vyslovené mnohé obavy. Chcela by som upozorniť na niekoľko otázok. Ak chceme, aby toto nariadenie fungovalo, musíme v prvom rade preskúmať a dozvedieť sa viac o postupoch v jednotlivých členských štátoch. Vieme, že niektoré členské štáty sú schopné vydávať povolenia na pobyt včas. Tieto osvedčené postupy pre nás môžu veľa znamenať. Musíme skoordinovať postupy členských štátov, aby sme zvýšili dôveru. Všetky členské štáty by mali využívať systém SIS - vieme, že nie všetky ho v súčasnosti využívajú - a zavedenie SIS II a uvedenie vízového informačného systému (VIS) do prevádzky sú nesmierne naliehavé úlohy, pretože tieto systémy budú dlhodobo poskytovať záruky. Je v záujme Európy, aby sa štátni príslušníci tretích krajín, ktorí sa tu zdržiavajú - študenti, obchodníci, výskumníci -, mohli skutočne voľne pohybovať.
<SPEAKER ID="081" NAME="Georgios Papanikolaou" AFFILIATION="PPE">
(EL) Vážený pán predsedajúci, aj ja by som rád začal poďakovaním pánovi Coelhovi za jeho vynikajúcu prácu na tejto správe a chcem povedať nasledovné:
<P>
v prvom rade, že schengenské acquis znamená práve slobodu pohybu v rámci hraníc schengenského priestoru. Ďalšia vec je, že v tejto rozprave musíme dospieť k prvému základnému a jednoduchému záveru, a to, že je nevyhnutné, aby sa toto nariadenie posunulo vpred. Príklad študenta je názorný; každý, kto je držiteľom dlhodobých víz, by mal mať právo na voľný pohyb.
<P>
Problémom je otázka - a to by som chcel zdôrazniť -, či toto nariadenie uľahčí nezákonné prisťahovalectvo, aj keď nepriamo, ak budú problémy s bezpečnosťou a ak osoba, ktorá si bude uplatňovať toto právo, zároveň nebude mať dostatok prostriedkov na cestovanie, čo musia členské štáty vziať do úvahy.
<P>
Samozrejme, že každý členský štát bude musieť byť veľmi opatrný, keď bude vydávať víza. V tomto bode, ako je uvedené v správe, sa objavuje veľmi dôležitý rozmer, ten najdôležitejší rozmer: a to, že spracovávanie údajov v Schengenskom informačnom systéme pred udelením dlhodobých víz bude teraz povinné. Konečná analýza teda znie, že nielenže budeme zabezpečovať schengenské acquis, ale práve v súvislosti s tým posilníme aj bezpečnosť.
<P>
Preto by sme mali všetci chápať tieto vyhliadky v pozitívnom zmysle a systém SIS II, ktorý je nevyhnutnosťou, musí byť bez ohľadu na okolnosti rýchlo zavedený. Na záver chcem povedať, že v spolupráci s členskými štátmi a ich úradmi musíme nielen uľahčovať a posilňovať schengenské acquis, ale zároveň posilňovať bezpečnosť, ktorá je nevyhnutným prvkom pre každý členský štát, pre nás všetkých a pre schengenské acquis.
<P>
(potlesk)
<SPEAKER ID="082" NAME="Tanja Fajon" AFFILIATION="S&amp;D">
(SL) Sloboda pohybu a zrušenie vnútorných hraníc sú dva najdôležitejšie faktory európskej integrácie. Musíme uľahčiť pohyb v schengenskom priestore pre občanov tretích krajín, ktorí sa legálne zdržiavajú v členskom štáte. Je neprijateľné, aby sme pre byrokraciu obmedzovali pohyb študentov, výskumníkov a obchodných spoločností v Európe.
<P>
Podobne musíme čo najskôr umožniť voľný pohyb pre občanov Bosny a Hercegoviny, Albánska a pre ľudí z Kosova, ktorí dnes majú paradoxne menej práv na slobodné cestovanie, ako mali pred rokmi. Samozrejme, musia byť vhodné podmienky na to, aby sa tak stalo, a nemali by sme sa nechať pomýliť údajmi o masovom nezákonnom prisťahovalectve.
<P>
Obyvatelia západného Balkánu boli vízovým režimom izolovaní príliš dlho. Potrebujú posilnenie kontaktov s občanmi Únie, ale veľmi často im v tom bránia zamietnuté žiadosti o víza. Neriskujme, že v nich vyvoláme ešte väčší pocit izolácie a diskriminácie, najmä medzi mladými ľuďmi, ktorí nikdy nemali príležitosť spoznávať Úniu. Preto nestrácajme čas, keď Bosna a Hercegovina alebo Albánsko splnia podmienky na uvoľnenie vízového režimu.
<P>
Všetky opatrenia, ktoré prijmeme na uľahčenie cestovania v schengenskom priestore, budú krokom vpred a budú v záujme Európskej únie.
<SPEAKER ID="083" NAME="Zbigniew Ziobro" AFFILIATION="ECR">
(PL) Vážený pán predsedajúci, návrh, o ktorom diskutujeme, sa týka jedného zo základných princípov fungovania Európskej únie - odstránenia vnútorných hraníc a voľného pohybu osôb. Preto si zaslúži osobitnú pozornosť. Je nepochopiteľné a následne tiež neprijateľné, že držitelia dlhodobých víz majú menej slobody pohybu v schengenskom priestore než ľudia, ktorí majú krátkodobé víza. Z tohto dôvodu súhlasím s návrhom Európskej komisie. Myslím si však, že by sme mali urobiť zmeny a doplnenia návrhu na zaistenie bezpečnosti. Preto podporujem návrh Výboru pre občianske slobody, spravodlivosť a vnútorné veci, že v rámci Schengenského informačného systému by mal byť zabezpečený tok informácií medzi členskými štátmi o nežiaducich osobách. Európska komisia by tiež mala byť povinná predložiť správu o uplatňovaní tohto nariadenia najneskôr do 5. apríla 2012. Pozmeňujúce a doplňujúce návrhy, ktoré boli predložené, stoja za to, aby sme o nich vážne uvažovali, a vo väčšine prípadov si zaslúžia našu podporu.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Vážený pán predsedajúci, nie sú to len občania tretích krajín, ktorí by chceli, aby sa ľudia z týchto krajín mohli ľahšie pohybovať v rámci schengenského priestoru, lebo aj my občania Európskej únie na to čakáme. Je paradoxné, že v súčasnosti má držiteľ krátkodobého víza väčšiu slobodu pohybu ako držiteľ dlhodobého víza a že osoba z tretej krajiny, ktorá je držiteľom legálneho povolenia na dlhodobý pobyt napríklad v Poľsku, nemôže cestovať do Nemecka alebo Francúzska. Sloboda pohybu by sa nemala týkať iba obyvateľov Európskej únie. Výskumníci, študenti, žiaci a obchodníci z tretích krajín by mali mať možnosť voľne sa pohybovať, navštevovať priateľov a spoznávať tradície, zvyky a kultúru iných krajín. Budú užitočnými vyslancami myšlienky Európskej únie a my obyvatelia Európskej únie sa priblížime k realizácii myšlienky Únie bez hraníc.
<SPEAKER ID="085" NAME="Andreas Mölzer" AFFILIATION="NI">
(DE) Vážený pán predsedajúci, vízový systém krajín so schengenským režimom je zjavne taký komplikovaný, že zamestnanci konzulátu nevedia, čo majú robiť, a nechávajú poctivých cestujúcich s vízami, aby sa chytili do vízovej pasce. Skutočnosť, že zamestnanci konzulátov nevedia o kategóriách víz typu D a C, je dosť zvláštna. Je to veľká nedbalosť, ak niekto nevykoná kontrolu v Schengenskom informačnom systéme, len aby si uľahčil prácu. Je zrejmé, že to spôsobí množstvo zbytočných problémov na vonkajších hraniciach, a túto situáciu musíme okamžite zmeniť. V tejto súvislosti je zbytočné hovoriť o vnútroštátnych zoznamoch zápisov na odopretie vstupu, pokiaľ sa systém zápisov EÚ a nariadenia EÚ o zápisoch dôsledne neuplatňujú.
<P>
Uvoľnenie vízového režimu pre krajiny Balkánu ide ruka v ruke so zvýšením zbytočných žiadostí o azyl z týchto krajín. Najmä teraz, keď po uvoľnení vízového režimu pre Balkán skutočne hrozí vlna prisťahovalcov, keď za sedem týždňov využilo novú slobodu cestovania 150 000 Macedóncov a podľa odhadov sa takmer dve tretiny z nich pravdepodobne nevrátia domov, je nesmierne dôležité, aby sme sformovali spôsob uplatňovania vízového režimu.
<SPEAKER ID="086" NAME="Krisztina Morvai" AFFILIATION="NI">
(HU) Ako maďarskí poslanci máme zvláštnu pozíciu, keď máme hlasovať a rozhodovať o tom, či umožníme štátnym príslušníkom tretích krajín väčšiu slobodu pohybu v rámci Európskej únie, alebo jej, naopak, budeme chcieť zabrániť. Pri tragédii v Trianone Maďarsko stratilo veľkú časť svojho územia a v súčasnosti žije veľa maďarských krajanov mimo hraníc dnešného Maďarska, a teda mimo súčasných hraníc Európskej únie, v bývalom južnom regióne a Podkarpatsku. Naši krajania sa nachádzajú vo veľmi ponižujúcej situácii, keď študujú alebo pracujú vo výskume alebo v iných oblastiach vo svojej vlastnej oklieštenej krajine a pritom nemôžu opustiť územie Maďarska. Táto situácia je mimoriadne zlá a neznesiteľná a my musíme proti tomu zasiahnuť. Preto my maďarskí poslanci s maďarským cítením budeme hlasovať za tento návrh, aby sme ukončili túto absurdnú situáciu.
<SPEAKER ID="087" NAME="Andrew Henry William Brons" AFFILIATION="NI">
Vážený pán predsedajúci, tento návrh je založený na predpoklade, že všetky osoby z tretích krajín prichádzajúce do EÚ sem prichádzajú v dobrej viere a že keď tvrdia, že sem prichádzajú študovať, skutočne to tak je. V EÚ je plno falošných škôl a dokonca aj skutočné školy majú často zapísaných študentov, ktorí sa nikdy neobjavia v prednáškovej sále. Ak sa im zjednoduší pohyb do iných štátov, bude oveľa ťažšie kontrolovať pravosť ich statusu a bude ťažšie ich lokalizovať, keď sa zistí, že ich status nie je pravdivý.
<P>
Hoci Spojené kráľovstvo nie je v schengenskom priestore, EÚ je známa tým, že v nej dochádza k legalizácii nezákonných prisťahovalcov. Dnešný držiteľ dlhodobých víz alebo povolenia na pobyt sa môže zajtra stať nezákonným prisťahovalcom a o deň neskôr občanom EÚ s úplnou slobodou pohybu.
<SPEAKER ID="088" NAME="Cecilia Malmström">
členka Komisie. - Vážený pán predsedajúci, boli tu položené dve otázky, ktoré sa netýkajú priamo tohto problému, ale aj tak by som chcela využiť príležitosť a v krátkosti na ne zareagovať.
<P>
Pán Busuttil spomenul problém Líbye. Môžem ho uistiť, že je to veľmi komplikovaná otázka, ale zúčastňujeme sa na aktívnom dialógu s Líbyou, so Švajčiarskom, s členskými štátmi, aby sme našli riešenie tohto veľmi komplikovaného problému skôr, ako sa ešte viac prehĺbi. Dúfam teda, že čoskoro vám budem môcť povedať, ako táto situácia napreduje.
<P>
Pani Fajonovej chcem povedať, že situácia Albánska a Bosny a Hercegoviny je, samozrejme, niečo úplne iné a že tam práve dokončujeme misiu, ktorá má zhodnotiť, ako tieto dve krajiny pokročili v plnení kritérií. Komisia o tom čoskoro, po konzultácii s členskými štátmi a odborníkmi, vypracuje správu a hodnotenie tejto správy potom poskytneme členom Výboru pre občianske slobody, spravodlivosť a vnútorné veci skôr, ako zaradíme do programu prípadný návrh.
<P>
Pokiaľ ide o tento návrh, môžem poslancov a spravodajcu ubezpečiť, že Komisia venuje mimoriadne úsilie tomu, aby fungoval, a urobíme všetko pre to, aby sme zabezpečili vykonávanie tohto nariadenia. Môže to vyzerať ako technický problém, ale nie je. Týka sa jednotlivých občanov a my chceme povzbudiť ľudí k tomu, aby sem prichádzali legálne a mali všetky doklady v poriadku, či už ide o študentov, výskumníkov, odborníkov alebo vedcov. Je to dobré pre nich a je to dobré pre nás. Je to tiež v súlade s filozofiou Európskej únie mať priestor bez vnútorných hraníc. Preto by sme sa mali snažiť vyhnúť tomu, aby sme zbytočne komplikovali život týmto ľuďom.
<P>
Myslím, že v tomto návrhu sme dosiahli dostatočnú rovnováhu. Boli sme schopní v dostatočnej miere zobrať do úvahy otázky bezpečnosti a môžeme si zablahoželať. Únia tu pracovala ako najlepšie vie, keďže všetky tri inštitúcie sa snažili identifikovať problém a nájsť konkrétne riešenie v prospech občanov.
<P>
Ďakujem vám teda za vašu prácu, pán Coelho, a ďakujem za dobrú diskusiu v tomto pléne.
<SPEAKER ID="089" NAME="Carlos Coelho" LANGUAGE="PT">
Vážený pán predsedajúci, ešte štyri poznámky na záver. Prvá je, že je poľutovaniahodné, že kreslo pre Radu je počas tejto diskusie prázdne. Po druhé, chcem poďakovať pani komisárke Malmströmovej za jej láskavé poznámky a zároveň ju chcem požiadať, aby spolu s Radou zabezpečila, že toto nariadenie nadobudne platnosť 5. apríla. Inak budeme mať dieru v zákone, čo bude mať dôsledky pre konkrétnych ľudí.
<P>
Po tretie, je poľutovaniahodné, že poslanci, ktorí sa zúčastnili tejto rozpravy a upozornili na problémy v otázke bezpečnosti, nedokázali uznať vylepšenia, ktoré predložil Parlament prostredníctvom tohto nariadenia, najmä povinnosť najskôr vyhľadať údaje v Schengenskom informačnom systéme.
<P>
Ako som zdôraznil vo svojom vyhlásení na začiatku, som presvedčený, že Parlament si dobre splnil svoju úlohu, pretože posilnil slobodu pohybu aj bezpečnosť. Ak to niekto nemôže uznať, znamená to, že sa na problém pozerá jednostranne a nevidí súvislosti.
<P>
Na záver, pán predsedajúci, chcem poďakovať všetkým, ktorí spolupracovali na dosiahnutí tohto cieľa, konkrétne tým, ktorí nám umožnili dosiahnuť dohodu v prvom čítaní, najmä Komisii a Rade, ale aj všetkým politickým skupinám v rámci Výboru pre občianske slobody, spravodlivosť a vnútorné veci a Výboru pre právne veci, ktoré umožnili tento široký konsenzus. Som presvedčený, že keď sa takto spoločne podieľame na hľadaní riešenia, pracujeme najlepším možným spôsobom.
<SPEAKER ID="090" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="091" NAME="Petru Constantin Luhan" AFFILIATION="PPE">
písomne. - (RO) Podporujem snahu, ktorú predstavuje táto správa, o úspešné rozšírenie slobody pohybu pre držiteľov dlhodobých víz rovnako, ako ju majú držitelia povolenia na pobyt a krátkodobých víz. V súčasnosti platné dohody znamenajú množstvo nevýhod pre štátnych príslušníkov tretích krajín, ktorí sa legálne zdržiavajú v jednom z členských štátov a ktorí chcú z rôznych dôvodov cestovať v rámci Európskej únie. Existuje nesúlad medzi členskými štátmi, pokiaľ ide o používané metódy, kritériá a čas potrebný pri vydávaní víz. V praxi pozorujeme, že žiadatelia o víza, ktorí sú zamietnutí v jednom štáte, "skúšajú šťastie" v inom členskom štáte. Súvisí to s tým, že niektoré štáty sú prísnejšie, zatiaľ čo iné sú menej prísne pri vydávaní víz a povolení na pobyt. Aby sme predišli prílevu žiadateľov o víza prostredníctvom niektorých štátov, ktoré majú liberálnejšiu politiku pri vydávaní víz, navrhujem zjednotenie kontrol a metód pri schvaľovaní žiadostí o víza medzi všetkými členskými štátmi. Tento postup zabezpečí rovnaký prístup ku všetkým žiadostiam, čím sa eliminuje riziko vzniku "vstupných brán" do schengenského priestoru.
