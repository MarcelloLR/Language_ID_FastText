<CHAPTER ID="019">
Jednominútové vystúpenia (článok 150) 
<SPEAKER ID="204" NAME="Predsedajúci">
Ďalším bodom programu sú jednominútové vystúpenia k otázkam politického významu.
<SPEAKER ID="205" NAME="Damien Abad" AFFILIATION="PPE">
(FR) Prežívame najhoršiu globálnu finančnú krízu od roku 1929, a preto sa Európa nesmie nečinne prizerať. Okrem toho regulácia medzinárodného finančného systému nie je otázkou pre pravicu, ľavicu, ba ani pre stred: týka sa každého na celom svete. Som pevne presvedčený, že Európa musí zohrávať vedúcu úlohu, tak ako to dokázala minulý rok v marci, keď vyzvala Komisiu a členské štáty, aby sa zamerali na otázku zdaňovania medzinárodných finančných činností.
<P>
Teraz, takmer o rok neskôr, musíme zintenzívniť naše úsilie a urobiť všetko preto, aby sme zabezpečili, že Európa sa stane zdrojom inšpirácie a silou na presadzovanie návrhov. Vyzývam teda Európsky parlament, aby zaujal spoločnú, silnú a ofenzívnu pozíciu v prospech zavedenia dane z finančných činností na medzinárodnej úrovni.
<P>
S francúzskym predsedníctvom skupiny G20, ktoré si stanovilo ako prioritu medzinárodnú finančnú reguláciu, má Európa jedinečnú príležitosť zaviesť humanistickú víziu s ohľadom na stále sa meniaci svet. S takouto daňou by sme mali praktický, užitočný a spravodlivý nástroj. Európa musí zintenzívniť úsilie a takisto aj Európsky parlament.
<SPEAKER ID="206" NAME="Marc Tarabella" AFFILIATION="S&amp;D">
(FR) Dnes 14. februára, na Valentína, by som chcel upozorniť na to, že každá piata žena v Európe je obeťou domáceho násilia.
<P>
V Európe zažilo 40 - 50 % žien sexuálne obťažovanie na pracovisku. Žijeme v 21. storočí a Európa stále neprijala žiadne legislatívne opatrenia na odstránenie násilia voči ženám. Európsky parlament to opakovane požadoval, Rada to požadovala a Komisia to sľúbila, ale kde je európska stratégia na boj proti násiliu voči ženám?
<P>
Násilie voči ženám predstavuje najvážnejšie a najrozšírenejšie porušovanie ľudských práv v Európe. Potrebujeme európske opatrenia na prekonanie obrovských rozdielov medzi našimi krajinami, pokiaľ ide o ochranu žien. V číselnom vyjadrení nás násilie voči ženám v domácnosti - spomeniem len tento jeden, žiaľ, veľmi rozšírený typ - dnes každú pol hodinu stojí 1 milión EUR. Ak chceme modernejšiu a demokratickejšiu Európu, potrebujeme silnú stratégiu na boj proti násiliu voči ženám.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) ETA spôsobila veľké utrpenie a musí nadobro zaniknúť. Baskická spoločnosť odmieta jej zločiny. Jediné politické zoskupenie, ktoré ju neodsúdilo, je zakázané. 7. februára si ETA napravila postavenie. Jej predstavitelia založili novú stranu, ktorá spĺňa požiadavky stanovené v španielskych zákonoch a rozhodnutiach súdov. Poslúchli teda to, čo celé desaťročia požadovala baskická spoločnosť, jej inštitúcie a jej zákonní predstavitelia, ktorí tiež pracujú na tom, aby sa zabezpečilo uznanie a odškodnenie utrpenia obetí.
<P>
Je však tiež potrebné povedať, že výnimočné trestné kritériá uplatňované v Španielsku proti organizácii ETA mali občas za následok vážne porušenia základných práv. Ideológie a dokonca aj baskický jazyk boli bezdôvodne kriminalizované v mene boja proti terorizmu. Už som tu hovorila o prípade novín Egunkaria. Sú aj ďalšie prípady a nemali by sa opakovať.
<P>
Z týchto dôvodov musíme podporiť účasť novej strany v nadchádzajúcich májových voľbách.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Rovnako ako môj kolega poslanec pán Bilbao aj ja by som sa chcel povedať tomuto Parlamentu, že španielska vláda pred niekoľkými dňami zastavila proces uznávania nového baskického politického zoskupenia v registri politických strán. Nemáme pocit, že tento typ opatrenia je v súlade s osvedčenými postupmi EÚ, a podobné prípady sa nevyskytujú ani v iných členských štátoch EÚ.
<P>
Myslíme si, že je potrebné povedať, že španielsky štát už niekoľkokrát kritizovali medzinárodné organizácie, ako napríklad Amnesty International, za pokračujúce praktizovanie mučenia. Chceli by sme tiež upozorniť na to, že Európsky dvor pre ľudské práva toto používanie mučenia alebo prinajmenšom skutočnosť, že sa nedostatočne vyšetruje, už niekoľkokrát kritizoval.
<P>
Chceli by sme povedať, že skutočnosť, že mnoho členov organizácie ETA je väznených ďaleko od svojho domova, jednoznačne nie je v súlade so všeobecnými zásadami práva a že z tohto dôvodu máme pocit, že je nevyhnutné, aby sa Európska únia zapojila do mierového procesu.
<SPEAKER ID="209" NAME="Marisa Matias" AFFILIATION="GUE/NGL">
(PT) Ceny potravín dosiahli historický vrchol a znova stúpli, už sedemkrát za sebou. Toto zvýšenie môže byť spôsobené rôznymi faktormi, z ktorých prvý je krátkodobý faktor. Môže súvisieť so zlým počasím v určitých krajinách, napríklad v Rusku a Argentíne.
<P>
Sú tu však dva faktory, ktoré sú svojou povahou štrukturálne. Preto vás chcem s týmito dvoma faktormi oboznámiť. Prvý súvisí so skutočnosťou, že niektorí výrobcovia potravín a spotrebitelia, ktorí bývali vývozcami, sú teraz dovozcami, čo je prípad Číny. Druhý faktor súvisí so skutočnosťou, že vplyv niekoľkých veľkých nadnárodných spoločností im umožňuje ovplyvňovať ceny vo svoj prospech. Veľmi jasným príkladom toho sú obilniny: túto oblasť ovláda šesť veľkých nadnárodných spoločností.
<P>
Poľnohospodári sa v tejto situácii cítia veľmi neistí, pokiaľ ide o cenu potravinárskych výrobkov. Európa musí znova robiť to, čo pred určitým časom prestala robiť, to znamená chrániť svojich výrobcov a spotrebiteľov. Nemôžeme si dovoliť byť naivní vo svete, kde každý siaha po formách ochrany a kde nadnárodné spoločnosti manipulujú s cenami.
<SPEAKER ID="210" NAME="Slavi Binev" AFFILIATION="NI">
(BG) Chcel by som vyjadriť svoje sklamanie z procedurálnej apatie Komisie pri žiadostiach o písomnú odpoveď.
<P>
Už niekoľkokrát som dostal odpoveď na svoju otázku dlho po trojtýždňovej lehote. Nejde len o to, že postup je zložitý, ale odpovede sú vždy vyhýbavé, strohé a v štýle "máte pravdu, ale nie je to v mojej právomoci".
<P>
Dámy a páni, zastupujem krajinu, v ktorej sa pred 20 rokmi, v odlišnom politickom systéme, inštitúcie so samozrejmosťou zbavovali zodpovednosti a neodpovedali, pretože to bolo jednoduchšie. To nie je správny spôsob komunikácie. Je to nesprávny prístup a rád by som vedel, aký je postoj Komisie k obyčajným európskym občanom, keď je taká odmeraná k nám poslancom Európskeho parlamentu? Obávam sa odpovede.
<SPEAKER ID="211" NAME="Jim Higgins" AFFILIATION="PPE">
Dnes nie je len deň sv. Valentína, ale aj Európsky deň epilepsie, keďže sv. Valentín mal údajne epilepsiu.
<P>
Cieľom Európskeho dňa epilepsie je vyvrátiť mýty a odstrániť stigmy obklopujúce ochorenie, ktoré postihuje šesť miliónov ľudí v Európskej únii. V našej krajine Írsku, čo je malá krajina, žije každý deň 37 000 ľudí s epilepsiou. Táto kampaň sa zameriava na dosiahnutie väčšej otvorenosti a prehĺbenie poznatkov o epilepsii a na riešenie problémov týkajúcich sa starostlivosti o ľudí s epilepsiou.
<P>
V súčasnosti je v našej krajine obrovský nedostatok poradcov v oblasti neurológie - najhorší v celej Európskej únii -, keď musíte čakať až dva roky na návštevu poradcu. To je desivé. Rozdiel medzi štandardmi v oblasti starostlivosti o epileptických pacientov v celej Európskej únii je šokujúci.
<P>
Potrebujeme výskum a údaje: potrebujeme celoeurópsku databanku, v ktorej by sme si mohli vymieňať osvedčené postupy a zlepšovať situáciu pre ľudí, ktorí sa pokúšajú viesť normálny život, ale nemôžu viesť auto, nemôžu jazdiť na motorke a nemôžu žiť svoj obyčajný život, aj keď sú mimoriadne inteligentní. Niečo sa urobilo, ale veľa ešte treba urobiť.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Dnes je aj Európsky deň sexuálneho zdravia. Dámy a páni, štatistiky sú znepokojivé. Svetová zdravotnícka organizácia odhaduje, že viac ako 300 miliónov ľudí sa každý rok nedobrovoľne nakazí pohlavne prenosným ochorením.
<P>
Ako upozorňuje Európske fórum o sexuálnom zdraví, v Európe dochádza u dospievajúcich k znepokojivému nárastu nechcených tehotenstiev z dôvodu vážneho nedostatku vzdelania a informovanosti mladých ľudí. Ako hovorí Komisia, pokiaľ ide o prístup k službám v oblasti sexuálneho zdravia, medzi členskými štátmi a v rámci nich, medzi občanmi s rôznymi úrovňami príjmu, sú stále výrazné rozdiely.
<P>
V záujme boja proti tomuto všetkému potrebujeme európsku stratégiu. Len päť členských štátov má plány v tejto oblasti, ale všetkým z nich sa podarilo znížiť počet nechcených tehotenstiev, počet pohlavne prenosných infekčných ochorení, ako aj počet interrupcií.
<P>
Potrebujeme spoločnú stratégiu zameranú na prevenciu prostredníctvom vzdelávania, ktorá by šírila informačné politiky, zvyšovala úsilie o plánovanie rodičovstva a uľahčovala prístup k antikoncepcii. Potrebujeme všestrannú ambicióznu stratégiu neobsahujúcu žiadne tabu, aby sme zaručili práva všetkých Európanov na čo najlepšie sexuálne zdravie a bezpečnosť.
<SPEAKER ID="213" NAME="Kristiina Ojuland" AFFILIATION="ALDE">
Chcela by som oznámiť európskym občanom, že minulý týždeň ma stále zastúpenie Ruskej federácie pri Európskej únii upozornilo, že Európsky parlament by tento týždeň nemal viesť rozpravu ani prijať uznesenie o princípe právneho štátu v Rusku, a že ak by sa to stalo, vyvolalo by to silnú reakciu z Kremľa.
<P>
Vážení kolegovia, zaujímalo by ma, či som jediná poslankyňa, ktorú sa ruskí diplomati pokúsili takto ovplyvniť. Kroky tohto konkrétneho ruského diplomata sú, úprimne povedané, šokujúce a nie sú v súlade s vhodnými diplomatickými postupmi. Znie to skôr ako hrozba. Chcela by som vás ubezpečiť, že my poslanci tohto slobodne a demokraticky zvoleného Parlamentu nemôžeme - a nebudeme - poslúchať diktát Kremľa. Nenecháme sa manipulovať Putinom. Sme Európania, ktorí zastávajú skutočné hodnoty a nepodľahnú hrozbám nikoho.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Odborové zväzy, strany a aktéri v turecko-cyperskej komunite na Cypre vedú krok za krokom boj proti politike Ankary, ktorá okrem iného používa politiku a migráciu na to, aby urobila z tureckých Cyperčanov ohrozený druh.
<P>
Najsmutnejšou časťou celej záležitosti sú neúctivé a ponižujúce vyhlásenia zo strany tureckého premiéra Erdogana tureckým Cyperčanom. Viac-menej požiadal o odsúdenie každého, kto sa vzoprie politike uplatňovanej Ankarou v okupovanej časti Cypru. Turecký premiér teraz otvorene a priamo pripustil, že Turecko má na Cypre strategické záujmy a neúspešne nariadil tureckým Cyperčanom, aby boli ticho.
<P>
Stojíme pri nich. Náš boj je ich bojom. Ich ciele sú našimi cieľmi. Problém nepredstavujú tureckí Cyperčania, ako hovoria niektorí ľudia. Problémom je neústupčivá a despotická politika Turecka.
<SPEAKER ID="215" NAME="Ágnes Hankiss" AFFILIATION="PPE">
(HU) Ak chceme uskutočniť našu prvú bezpečnostnú stratégiu a účinne bojovať proti terorizmu a organizovanému zločinu, je nevyhnutná vysoko kvalitná odborná príprava v oblasti presadzovania práva v Európskej únii: odborná príprava v oblasti presadzovania práva, ktorá je schopná harmonizovať a zjednotiť veľmi rozdielne tradície v oblasti presadzovania práva a veľmi rozdielne schopnosti rôznych členských štátov. Významná úloha čaká Európsku policajnú akadémiu, ktorá má vykonať dôležitú úlohu. Je poľutovaniahodné, že CEPOL, Európska policajná akadémia, sa stala známou tu v Európskom parlamente z dôvodu podozrivej nezákonnej a korupčnej činnosti jej bývalého vedenia. Zároveň je potrebné povedať - veď možno o tom vie menej ľudí a zaujíma sa o to menej ľudí ako o škandály -, že vymenovaním nových vedúcich predstaviteľov v roku 2010 sa začali veľmi prospešné procesy vo fungovaní Európskej policajnej akadémie. Preto je dôležité, aby sme sa nezaoberali len minulosťou, ale aj budúcnosťou. Čo sa týka cieľov do budúcnosti, skrátka sú potrebné dve veci: z organizačného hľadiska zabezpečiť právnu autonómiu Európskej policajnej akadémie a rozvíjať možnosti potrebné na jej obnovenú činnosť. Z tohto dôvodu vás prosím o podporu a pozornosť.
<SPEAKER ID="216" NAME="Luigi de Magistris" AFFILIATION="ALDE">
(IT) Dnes 14. februára je Európsky deň epilepsie. Je to ochorenie, ktoré postihuje 6 miliónov európskych občanov, z ktorých 300 000 sú Taliani.
<P>
Preto je dôležité, aby sa združenia vrátane Talianskeho združenia pre epilepsiu venovali zvyšovaniu povedomia o tomto vážnom ochorení, o ktorom stále prevláda mnoho nevedomosti, nedostatok jasných informácií a v súvislosti s ktorým zostáva neznámych mnoho mimoriadne citlivých aspektov, a aby v tomto období zabezpečili príležitosti na stretávanie sa.
<P>
V posledných rokoch sa na európskej úrovni dosiahol určitý pokrok, najmä prostredníctvom smernice z roku 2009, ale stále treba urobiť mnoho, najmä zaručiť úplné občianske práva ľuďom s týmto ochorením vo svete práce a mobility a zaručiť dostupnosť liekov počas školského vyučovania.
<P>
Preto považujem dni venované premýšľaniu o takýchto základných aspektoch týchto problémov za veľmi dôležité.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) V decembri 2010 dosiahla miera nezamestnanosti v 27 členských štátoch EÚ 9,6 % a počet nezamestnaných dosiahol 23 miliónov. V porovnaní so situáciou v minulom roku miera nezamestnanosti stúpla v dvoch tretinách členských štátov. Hospodárska kríza najviac postihla mladých ľudí a ženy. Miera nezamestnanosti žien v EÚ v 27 členských štátoch EÚ stúpla na 9,6 %, pričom miera nezamestnanosti mladých ľudí dosiahla 21 %. V niektorých krajinách, napríklad v Španielsku, Slovinsku a Litve, tento údaj dokonca presiahol 35 %. Podobne len 50 % ľudí starších ako 60 rokov stále pracuje. Pracovné miesta sú naďalej hlavnou obavou európskych občanov.
<P>
Vyzývam Komisiu a členské štáty, aby prijali potrebné opatrenia na to, aby sa sociálna Európa stala skutočnosťou. Európski občania hľadajú prijateľné pracovné miesto s ponukou mzdy, z ktorej môžu obstojne vyžiť, ako aj prístup k sociálnym a zdravotným službám dobrej kvality.
<P>
Naliehavo vyzývam Komisiu a členské štáty, aby v prvom rade vyčlenili finančné zdroje na opatrenia, ktoré môžu vytvárať pracovné miesta a podporovať priemyselný rozvoj v Európskej únii.
<SPEAKER ID="218" NAME="Anna Záborská" AFFILIATION="PPE">
(SK) Občan Slovenskej republiky a Európskej únie, štvorročný Adam Azab, bol v novembri 2008 v Egypte násilne odlúčený od svojej matky. Slovenský aj egyptský súd rozhodol o zverení dieťaťa do starostlivosti matky. Otec dieťaťa egyptský štátny občan toto rozhodnutie ignoruje. Egyptská polícia a ministerstvo vnútra nie sú schopné alebo ochotné vypátrať miesto pobytu malého Adama. Jeho matka pani Katarína Azab priamo v Egypte dva a pol roka pátrala po svojom synovi s pomocou slovenského veľvyslanectva. Nepokoje v Egypte prinútili matku k návratu na Slovensko, ale bez syna. Naďalej žije v obavách o život a zdravie svojho dieťaťa. Vyzývam Komisiu a Parlament, aby urýchlene intervenovali a bránili základné práva svojich občanov. Žiadam o vašu pomoc pri navrátení malého Adama jeho matke.
<SPEAKER ID="219" NAME="Martin Ehrenhauser" AFFILIATION="NI">
(DE) Naozaj to nie je tak dávno, čo tu v pléne stála spravodajkyňa pre dohodu SWIFT a ubezpečovala nás, že táto dohoda sa nebude vzťahovať na vnútroeurópsky prenos údajov. Ako však teraz vieme, nebola to pravda. V skutočnosti je to tak, že len údaje o transakciách SEPA sú vyňaté z dohody, zatiaľ čo štandardné transfery v EÚ a dokonca aj expresné transfery cez systém SWIFTNet FIN nie sú vyňaté. Ukazuje sa teda, že dohoda SWIFT bude viesť k značnému úniku údajov a že sa rozpadol jeden z dôležitých argumentov zástancov dohody SWIFT.
<P>
Čo teda Európsky parlament teraz robí? Nič. Vôbec nič. Nie je okolo toho žiaden rozruch, len snaha zamiesť tieto nové informácie pod koberec. To je v úplnom rozpore s udalosťami v nemeckom parlamente. V nemeckom parlamente sa už viedla diskusia a ja som dnes tiež dostal e-mail od Sociálnodemokratickej strany Nemecka, ktorá veľmi jasne vyhlasuje, že Európsky parlament musí byť aktívny v tejto oblasti. To je presne to, o čo chcem Parlament požiadať. Som presvedčený, že je veľmi dôležité, aby sme zastavili tento hromadný prenos údajov a obnovili rokovania.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) V čase značného sociálneho napätia môžeme len úprimne uvítať dohodu o významnom sociálnom dialógu v Španielsku medzi vládou, odbormi a zamestnávateľmi.
<P>
Táto dohoda je vzorom pre Európu, pretože takýto míľnik dlho neexistoval. Mali by sme tiež venovať veľkú pozornosť myšlienkam Cándida Méndeza, jednej z hlavných postáv španielskej dohody, ktorý sa zúčastnil na zasadnutí Hospodárskej a sociálnej rady v utorok 8. februára v Bruseli.
<P>
Pán Méndez na tomto zasadnutí zdôraznil potrebu rozšíriť dialóg na európskej úrovni a dosiahnuť, aby sa odbory ozývali a boli iniciatívne v tejto našej Európe.
<P>
Tak by to malo byť.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) V súvislosti s našou nedávnou rozpravou o medzinárodnej adopcii by som chcela upozorniť na inštitút pestúnskej rodiny. Je to alternatíva k starostlivosti v opatrovateľských zariadeniach o deti čakajúce na adopciu alebo riešenie problémov v ich prirodzených rodinách. Pestúnske rodiny sú účinnou a žiaducou formou starostlivosti o deti a sú osobitnou možnosťou pre sociálne neprispôsobivé deti, u ktorých sú možnosti adopcie najnižšie.
<P>
Mali by sme podporovať členské štáty, aby vykonali zmeny v právnych predpisoch, ktoré by zlepšili tradičné formy starostlivosti v pestúnskych rodinách, ako aj starostlivosť v pestúnskych rodinách s mnohými deťmi alebo s odbornými opatrovateľmi, a tiež zabezpečili, aby sa sprístupnila primeraná finančná podpora. Organizácie pestúnskych rodín by mohli byť zahrnuté do predbežných návrhov právnych opatrení, ktoré sú v tejto oblasti naozaj potrebné. Pestúnski rodičia okrem toho potrebujú zriadenie skupín pozostávajúcich z rodičov, opatrovateľov, poručníkov a sociálnych pracovníkov, ktorí by spolu účinne pracovali a ktorých cieľom by bolo poskytovať si vzájomnú pomoc a podporu pri rodičovstve. Nemenej významná je všeobecná podpora myšlienky pestúnskych rodín v spoločnosti, aby ich bolo viac, aby sa tešili úcte a uznaniu a aby bol ocenený ich mimoriadny prínos k starostlivosti o deti.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Situácia národnostných menšín závisí predovšetkým od konštruktívnej spolupráce politických predstaviteľov väčšinovej spoločnosti a menšiny. Za posledných 20 rokov sa ukázalo, že spoločenstvá maďarskej menšiny mimo Maďarska boli úspešné tam, kde sa ochota politických vedúcich predstaviteľov menšiny spolupracovať stretla s konštruktívnym prístupom na strane politických vedúcich predstaviteľov väčšinovej spoločnosti, ktorí považovali menšinu za partnerov bez ohľadu na to, či bola súčasťou vlády alebo nie. Neexistuje žiadna alternatíva tejto spolupráce. Som veľmi rád, že súčasná slovenská vláda sa vydala na cestu, ktorá môže jedného dňa viesť k historickému maďarsko-slovenskému zmiereniu. S prejavmi nacionalizmu jednej krajiny provokujúcimi nacionalizmus inej krajiny sa musí skoncovať. Dúfam, že formy spolupráce ústretovej k menšinám vyústia namiesto nacionalizmu do vzájomnej súťaživosti v rámci maďarsko-slovenských vzťahov. Verím, že historické maďarsko-slovenské zmierenie prinesie významné výsledky, pretože tieto dve krajiny nemajú žiadnu inú možnosť.
<SPEAKER ID="223" NAME="Georgios Toussas" AFFILIATION="GUE/NGL">
(EL) Ľudové povstania proti barbarským represívnym režimom plutokracie v krajinách Únie pre Stredomorie v rámci EÚ dokazujú neporaziteľnú silu ľudu a zároveň odhaľujú pokrytectvo imperialistov.
<P>
Európska únia a Spojené štáty americké sú teraz v strehu, pokiaľ ide o občianske slobody a demokraciu v Egypte a ďalších krajinách. USA, NATO a EÚ už roky nepretržite poskytujú podporu a robia všetko, čo je v ich silách, aby posilnili tieto barbarské režimy a zlepšovali svoje obchodné, hospodárske, politické a vojenské vzťahy s nimi, s veľkými podnikmi a s ich politickými lídrami, v dôsledku čoho vzniká masová chudoba, utrpenie, prenasledovanie a hromadné vlny ekonomických migrantov a utečencov, ktorých natláčajú do koncentračných táborov v členských štátoch Európskej únie, kde ich zadržiavajú.
<P>
Pán Mubarak ešte aj dnes zastáva funkciu spolupredsedu Únie pre Stredomorie. Vyhlásenia Európskej únie a Spojených štátov amerických k búriacemu sa ľudu v tejto oblasti majú jediný cieľ: dezorientovať ľud v jeho boji. Ľud by nemal doplatiť na zásahy zo strany Spojených štátov a ich spojencov. Grécka komunistická strana vyzýva ľudí, aby prejavili skutočnú solidaritu s ľuďmi, ktorí vedú tento boj.
<SPEAKER ID="224" NAME="Antonello Antinoro" AFFILIATION="PPE">
(IT) Mojím zámerom je vysloviť v tomto vystúpení obavy tisícok rybárskych rodín z južného Talianska, konkrétne z regiónov Kampánia a Sicília, ktoré predstavujú polovicu malej rybárskej flotily. Títo ľudia trpia v dôsledku nespravodlivého a zbytočného zákazu drobného rybolovu; zákazu, ktorý nie je vedecky podložený a nemá najmenší politický význam. Na Úniu, ktorá koná takýmto spôsobom, sa budú naši rybári, ktorí vykonávajú činnosť dôležitú pre národný a európsky hrubý domáci produkt (HDP), pozerať stále viac ako na nepriateľa.
<P>
Pred dvoma alebo troma dňami sme požiadali niekoľkých poslancov, z ktorých niektorí sú tu dnes večer v tejto rokovacej sále, o stretnutie s pani komisárkou Damanakiovou. Aj napriek tomu, že nám to bolo sľúbené, odvtedy sme nedostali odpoveď, nehľadiac na to, že pani komisárka sa sama zaviazala hľadať lepšie riešenie celej problematiky, čím vtedy ukázala veľkú politickú schopnosť reagovať na podnety.
<P>
Opätovne nás mrzí, že sme dospeli k záveru, že bruselská byrokracia zvíťazila nad politikou. Preto považujem za vhodné, že vďaka Lisabonskej zmluve tento Parlament trvá na tom, aby sa raz a navždy odstránili určité typy starého a krátkozrakého uvažovania.
<P>
Preto žiadame pani komisárku, aby sa s touto otázkou obrátila na tento Parlament a prediskutovala ju v prostredí Parlamentu.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Aj napriek tomu, že sa obnovila Dohoda o partnerstve v sektore rybolovu medzi ES a Marokom na štyri roky, platnosť protokolu, ktorým sa stanovujú možnosti a výnosy rybolovu, skončí 28. februára.
<P>
Hrozí riziko, že sa prerušia činnosti flotily EÚ, ktorá vykonáva najmä drobný rybolov, čo bude mať vážny dosah na európske oblasti a mestá, ktoré sú značne postihnuté krízou. Takisto hrozí riziko, že sa preruší rozvoj udržateľného rybolovu v kontexte protokolu a tok investícií obyvateľstvu tejto oblasti.
<P>
V piatok Komisia požiadala Radu, aby schválila otvorenie rokovaní za obnovenie protokolu, a v pondelok bude zasadať Rada pre poľnohospodárstvo a rybné hospodárstvo.
<P>
Musíme konať pružne. Preto žiadam Radu, aby na tomto stretnutí dala Komisii mandát, a žiadam Komisiu, aby v nadchádzajúcom týždni začala rozhovory s cieľom zabezpečiť nový protokol so všetkými platnými zárukami a aby dospela k predbežnému rozšíreniu činnosti s cieľom zabezpečiť jeho pokračovanie počas dostatočnej ročnej alebo dvojročnej lehoty, aby sa dosiahla konečná a úplne uspokojivá dohoda.
<SPEAKER ID="226" NAME="Jarosław Kalinowski" AFFILIATION="PPE">
(PL) Približne miliarda svetovej populácie je chronicky podvyživená alebo hladuje. V roku 2008 ceny potravín dramaticky stúpli, čo spôsobilo nepokoje súvisiace s potravinami v asi 30 krajinách na celom svete. Dnes sa ceny potravín blížia k cenám z roku 2008. Prispela k tomu aj všeobecná hospodárska kríza, čo znamená, že je ešte naliehavejšie vynaložiť enormné úsilie pri hľadaní spravodlivých spôsobov distribúcie potravinových výrobkov v celosvetovom meradle. V Európskej únii sa, žiaľ, zabúda na to, že spoločná poľnohospodárska politika je v podstate politika zameraná na zabezpečenie dodávok potravín vysokej kvality za primeranú cenu pre všetkých európskych spotrebiteľov. Nesmieme dovoliť ďalšie odstraňovanie nástrojov regulujúcich trh a musíme udržať zásoby na primerane vysokej úrovni, čo platí aj pre zásoby obilnín. Je tiež nevyhnutné eliminovať špekulácie na tomto trhu - je trestuhodné a nemorálne, že kapitálové skupiny, ktoré sa naháňajú za vyššími ziskami, deformujú pravidlá voľného trhu a odsudzujú milióny ľudí na celom svete, aby trpeli hladom.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Výsledky reprezentatívnej štúdie ukazujú, že len 4 % bulharských študentov sa zúčastňujú na programoch výmeny študentov, akým je napríklad Erasmus. Hlavnú príčinu tohto nízkeho počtu treba hľadať vo finančných obmedzeniach.
<P>
Jediným spôsobom, ako dosiahnuť cieľ 20 % mobility študentov do roku 2020, je preskúmanie mechanizmov financovania. Na to možno navrhnúť dva typy opatrení. Prvým sú úvery na mobilitu študentov. Štúdiu, ktorú vypracovala Londýnska ekonomická škola, navrhuje zriadenie európskeho nástroja na úverovanie výmeny študentov, ktorý by mal za následok vyšší záujem zo strany študentov.
<P>
Druhý typ opatrenia sa týka zvyšovania grantov na výmenu študentov. Granty znižujú sociálne rozdiely a sú najúčinnejšou investíciou pri zvyšovaní štandardov vzdelávania a konkurencieschopnosti európskeho hospodárstva. Je potrebné vyčleňovať viac zdrojov z európskeho rozpočtu, ako aj z vnútroštátnych rozpočtov, aby si študenti mohli dovoliť účasť na európskych programoch mobility.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Vítam občianske hnutia v Tunisku a Egypte, ktoré úspešne zvrhli dva diktátorské režimy, ktoré boli pri moci niekoľko desaťročí. K obavám o budúcnosť arabského sveta, od ktorého závisí stabilita a rovnováha svetového poriadku, musíme pripočítať vážnejšiu obavu o dobré životné podmienky občanov v Európskej únii a mimo nej.
<P>
Od vypuknutia hospodárskej krízy boli prioritami záchrana finančného a bankového systému a rovnováha štátneho rozpočtu. Teraz sa však nachádzame v situácii, keď bremeno recesie zanecháva nepredvídateľné následky so značným geopolitickým dosahom. V Tunisku a Egypte zvýšil nárast cien potravín a nezamestnanosti rozhorčenie spôsobené diktátorskými režimami. Nedostatočné vyhliadky a stále dusivejšia súčasná atmosféra majú tiež vplyv na náladu občanov v niektorých členských štátoch, najmä vo východných a južných regiónoch Európskej únie. Som presvedčený, že nastal čas, aby sme venovali viac pozornosti životnej úrovni ľudí. Inak riskujeme, že budeme svedkami neočakávaných prejavov nesúhlasu obyvateľstva, od ktorého sa neustále vyžadujú obete.
<SPEAKER ID="229" NAME="Mario Pirillo" AFFILIATION="S&amp;D">
(IT) Chcel by som opísať vážnu situáciu, v ktorej sa ocitli talianski rybári, pretože nemajú povolené loviť šproty. Tento zákaz spôsobuje okamžité straty tisíckam rodín, ktoré si touto činnosťou zarábajú na živobytie.
<P>
Jediné obdobie na lov tohto druhu rýb, ktoré trvá od začiatku januára do 31. marca, sa márni na základe prístupu "nerobiť nič" komisárky Damanakiovej a jej úradníkov.
<P>
1. februára som spolu s delegáciou ďalších štyroch poslancov vrátane pána Antinora, ktorý je prítomný v tejto rokovacej sále, osobne loboval u pani komisárky, aby urýchlene konala, a sľúbila mi, že nám odpovie o pár dní. Dodnes sme však nedostali žiadnu odpoveď, čo preukazuje neschopnosť pani komisárky reagovať na situáciu, ktorá by si zaslúžila okamžité opatrenia.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Chcel by som vyjadriť znepokojenie, čo sa týka schválenia dohody o novom modeli hospodárskeho riadenia v Európskej rade. Po prvé, tento model je určený len pre členské štáty eurozóny. Iné členské štáty majú len právo pomáhať v oblasti koordinácie tohto modelu. Vyvoláva to otázku, prečo si osobitné záchranné hospodárske opatrenia zaslúžia len členské štáty eurozóny, keď aj členské štáty, ktoré nie sú súčasťou eurozóny, čelia obrovským hospodárskym a finančným ťažkostiam a v budúcnosti tiež môžu vyžadovať pomoc.
<P>
Mám pocit, že v tomto prípade vzniká v Európskej únii skôr negatívny precedens, ktorým sa riskuje vytvorenie takzvanej dvojrýchlostnej Európy. Európu to môže doviesť k čoraz rozdielnejším mieram rastu a rozvoja, oslabiť myšlienku jednotnej Európskej únie a sklamať našich občanov.
<SPEAKER ID="231" NAME="Brian Crowley" AFFILIATION="ALDE">
Nepožiadal som síce o vystúpenie, ale ďakujem, že ste mi dovolili vyjadriť sústrasť rodinám ľudí, ktorí minulý štvrtok 10. februára prišli o život pri tragickej leteckej nehode v mojom rodnom meste Cork v Írsku.
<P>
Nebyť rýchlej reakcie požiarnej letiskovej služby v Corku pri hasení požiaru lietadla, o život by prišlo ďalších šesť ľudí. V skutočnosti dvaja ľudia dokázali po vlastných odísť z miesta nehody napriek tomu, že lietadlo sa dvakrát prevrátilo na pristávacej dráhe.
<P>
Pre nás tu v Parlamente je dôležité, keďže sami pravidelne lietame, aby sme uznali skutočnosť, že požiarne služby na všetkých letiskách v celej Únii je potrebné udržiavať na najvyššej možnej úrovni pripravenosti zareagovať na tento druh tragédie.
<SPEAKER ID="232" NAME="Predsedajúci">
Týmto uzatváram tento bod rokovania.
