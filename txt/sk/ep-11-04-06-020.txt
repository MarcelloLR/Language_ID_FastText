<CHAPTER ID="020">
Revízia európskej susedskej politiky - východný rozmer - Revízia európskej susedskej politiky - južný rozmer
<SPEAKER ID="677" NAME="Predsedajúca">
Ďalším bodom programu je spoločná rozprava o vyhláseniach Komisie o:
<P>
revízii východnej dimenzie európskej susedskej politiky
<P>
revízii južnej dimenzie európskej susedskej politiky.
<SPEAKER ID="678" NAME="Štefan Füle">
člen Komisie. - Som rád, že mám dnes príležitosť vymeniť si názory s Parlamentom o otázke európskej susedskej politiky.
<P>
V kontexte súčasných udalostí v južnom Stredozemí je prepracovanie tejto politiky nesmierne dôležité. V skutočnosti za posledných deväť mesiacov Komisia uskutočnila revíziu tejto politiky. Chcem využiť túto príležitosť a poďakovať poslancom za ich príspevok ku konzultáciám, v rámci ktorých sa vyjadrovali partnerské krajiny, členské štáty EÚ, akademici a skupiny občianskej spoločnosti.
<P>
Čítal som správu pána Mária Davida o juhu, ako aj správu pána Mareka Siwieca o východe a obe považujem sa dôležité a užitočné. Teší ma, že máme podobné názory.
<P>
Určite ste si všimli, že výsledky našich predchádzajúcich diskusií o susedskej politike sú už zahrnuté v oznámení o partnerstve pre demokraciu a spoločnú prosperitu z 8. marca. Teraz pripravujeme rozsiahlejšie oznámenie o výsledkoch revízie, ktoré má byť zverejnené v máji. Kľúčovým výsledkom tejto revízie je nový dôraz na diferenciáciu susedskej politiky na základe potrieb a požiadaviek jednotlivých partnerských krajín. Hoci táto politika bude naďalej ponúkať možnosť angažovať sa pre všetkých partnerov, každá zo susedných krajín je odlišná a má odlišné záujmy. Niektoré partnerské krajiny sa chcú čo najviac priblížiť k Európskej únii - až po pristúpenie k EÚ -, iné však uprednostňujú čo najväčšie využívanie iných výhod susedskej politiky. Táto politika teda bude poskytovať viac a pre viaceré krajiny konkrétnym a diferencovaným spôsobom a zároveň bude lepšie politicky usmerňovať vzťahy s našimi partnermi.
<P>
Ako však odporúčali vo svojich správach aj pán David a pán Siwiec, naše spoločné hodnoty ako demokracia, právny štát a dodržiavanie ľudských práv budú stredobodom záujmu revidovanej susedskej politiky pre všetky partnerské krajiny. Mali by byť vyjadrené prostredníctvom silnejších spoločných záväzkov týkajúcich sa nevyhnutných prvkov demokratizácie. Mám konkrétne na mysli slobodné a spravodlivé voľby, slobodu prejavu a združovania, nezávislosť súdnictva, boj proti korupcii a reformu bezpečnostného sektora.
<P>
Ako zdôrazňujú obidve správy, revidovaná susedská politika bude uznávať aj dôležitosť občianskej spoločnosti a v súlade s tým konať. Mimovládne organizácie majú odborné vedomosti a skúsenosti na to, aby úplne od základov vypracovali demokratické a trhovo orientované reformy založené na spoločných hodnotách. Fungujúca občianska spoločnosť zapája občanov a pomáha zaistiť, aby vlády prebrali zodpovednosť, takže Európska únia svoje vzťahy s vládami doplní o oveľa užšiu spoluprácu s občianskou spoločnosťou. To je dôležité aj na regionálnej a subregionálnej úrovni, kde napríklad fórum občianskej spoločnosti krajín Východného partnerstva dosahuje veľký pokrok.
<P>
Nadchádzajúce oznámenie prinesie viac podrobností o prístupe k dvom subregiónom v našom susedstve. Hneď po skončení samitu pod záštitou poľského predsedníctva sa v ňom objasní, ako by sme chceli ďalej rozvíjať Východné partnerstvo. Na juhu má Únia pre Stredozemie potenciál dosiahnuť skutočný pokrok, ale, pravdupovediac, zatiaľ sa jej to nepodarilo, a preto je potrebné jej znovuoživenie. Jej prísľub spočíva v rozvoji konkrétnych hospodárskych projektov so zameraním sa na zamestnanosť, inovácie a rast. Sekretariát Únie pre Stredozemie je najvhodnejším katalyzátorom, ktorý môže dať dokopy štáty, medzinárodné a finančné inštitúcie a súkromné spoločnosti, aby pracovali na takýchto hospodárskych projektoch.
<P>
V krátkosti by som chcel spomenúť tri ďalšie prvky, ktoré odhalila revízia a ktoré budú kľúčové v revidovanej susedskej politike. Po prvé je to úloha obchodu a hospodárskej integrácie, ktoré majú pomôcť zlepšiť stabilitu a prosperitu v partnerských krajinách. Najlepším prostriedkom, ako to dosiahnuť, je rozsiahla a komplexná zóna voľného obchodu. Úspešná rozsiahla a komplexná zóna voľného obchodu má schopnosť dosiahnuť transformáciu. Regulačné reformy v partnerských krajinách sú povzbudzované prostredníctvom obchodu.
<P>
Po druhé je potrebné zlepšiť mobilitu medzi partnerskými krajinami a Európskou úniou, pretože neexistuje lepší spôsob, ako podporiť európske hodnoty, než prostredníctvom výmeny skúseností medzi ľuďmi. Susedská politika sa bude snažiť o zlepšenie mobility, nezabúdajúc pritom na bezpečnosť.
<P>
A po tretie, viaceré partnerské krajiny vyjadrili počas konzultácií želanie mať väčšie politické prepojenie s Európskou úniou. Podrobnejší a dôkladnejší politický dialóg vo všetkých oblastiach nášho vzťahu nám pomôže vyriešiť zložité problémy v duchu vzájomnej dôvery.
<P>
Veľmi pekne vám ďakujem za pozornosť. Veľmi sa teším na ďalšiu rozpravu a vaše názory budem brať do úvahy.
<SPEAKER ID="679" NAME="Mário David" LANGUAGE="PT">
Historické obdobie, v ktorom žijeme, si vyžaduje pevné a rozhodné kroky. Ako mnohí z vás, aj my sledujeme udalosti, ktoré sa odohrávajú v oblasti Stredozemia, so zmiešanými pocitmi nádeje, obáv a očakávania. Teší ma však aktívny postoj, ktorý sa Parlament chystá prijať v revízii východnej dimenzie európskej susedskej politiky (ESP), ktorá, dúfam, bude viesť k väčšej prítomnosti EÚ v tejto oblasti, a to nielen ako zákazníka, ale aj ako spoľahlivého partnera. Je absolútne nevyhnutné od začiatku zdôrazňovať podporu našich základných hodnôt vo vzťahoch s našimi susednými krajinami. Nemôžeme byť ďalej pasívni pri obrane demokracie, ľudských práv a najmä sociálnej spravodlivosti. Nemôžeme sa ďalej zameriavať na krátkodobú stabilitu na úkor najlepších záujmov našich občanov a sústavne ich obhajovať a na úkor ich individuálnej a kolektívnej slobody s dôrazom najmä na práva žien.
<P>
V budúcnosti musí Únia vo svojej susedskej politike uprednostňovať prístup zdola nahor. Je to veľmi dôležité. Len väčšie zapojenie miestnych komunít a občianskej spoločnosti zabezpečí maximálnu efektívnosť pri jej uplatňovaní. Musím však vyjadriť svoje sklamanie: mrzí ma, že Parlament a Komisia neboli ochotní využiť túto príležitosť a raz a navždy diferencovať medzi ESP voči východu - kde sú krajiny, ktoré by sa v budúcnosti mohli potenciálne stať našimi partnermi v Únii - a ESP voči juhu.
<P>
Vyzývam takisto Komisiu, aby vo svojom procese preskúmania 20. apríla prejavila ambíciu, ktorú si súčasná situácia vyžaduje, a to vytvorenie susedskej politiky šitej na mieru a prispôsobenej pre každý štát s jasnými kritériami a dôkladným posúdením, ktorá by mohla viesť k budúcej stredozemskej hospodárskej oblasti zahŕňajúcej nové demokracie na juhu.
<P>
Na záver chcem dodať, pán komisár, že veríme, že príjemná atmosféra a spolupráca, ktoré charakterizovali prácu na riešení tejto problematiky, budú viesť k tomu, aby bol Parlament trvalo zaangažovaný do plánovania a hodnotenia tejto politiky.
<SPEAKER ID="680" NAME="Marek Siwiec" LANGUAGE="PL">
Dnes sme sa dostali do finále, respektíve do semifinále práce na revízii východnej politiky Európskej únie. Mohli by sme povedať, že susedská politika bola kedysi navrhnutá ako istý druh "ceny útechy" pre krajiny, ktoré nebudú pristupovať k Európskej únii. Aká je situácia dnes? Aké sú krajiny, ktoré sú zahrnuté do tejto politiky?
<P>
Môžeme povedať, že výsledkom tejto politiky je séria úspechov - rôznych druhov úspechov -, pretože sa nedá jedným slovom povedať, čo sa za tie roky dosiahlo v Moldavsku v porovnaní s Ukrajinou a napríklad v porovnaní s tragickou situáciou v Bielorusku. Môžeme však povedať, že sa v týchto krajinách objavilo viac európskych hodnôt, prijíma sa viac lepších právnych predpisov, prejavuje sa väčší záujem o ľudí a hospodárstva sú oveľa výkonnejšie - a v tom sme zohrali svoju úlohu aj my. Toto sú výsledky východnej politiky, ktorá sa dnes nazýva Východné partnerstvo.
<P>
Ak dnes hovoríme o tom, že chceme vykonať revíziu tejto politiky, musíme rozhodne povedať, že chceme, aby sa tieto krajiny rôznymi spôsobmi a každá svojím tempom posúvali smerom k našim hodnotám - smerom k tomu, čo im ponúka Európska únia. Ak je toto politika à la carte, tak nechajme tieto krajiny, aby prejavili iniciatívu, a reagujme pozitívne na tieto iniciatívy. Chceme, a je to napísané aj v správe, aby bola susedská politika vo väčšej miere prospešná pre občanov, elitu, novinárov a mladých ľudí. Chceme, aby videli, ako žijeme, a že stojí za to zorganizovať si život tak ako my. Z dlhodobého hľadiska chceme dosiahnuť, aby bolo cestovanie do Európskej únie jednoduchšie - chceme zjednodušiť vízový systém.
<P>
Povedzme tiež na rovinu, tak ako sa hovorí v správe, že na túto politiku sú potrebné peniaze. Peniaze, ktoré Európska únia vyčleňuje na túto politiku, by sa však mali lepšie využívať. Mali by sa dostať k tým, ktorým sú určené, a mali by niekedy obísť štáty a tie štátne správy, ktoré môžu tieto peniaze premrhať. Na záver povedzme niečo o konflikte. Pretože tu v Parlamente máme konflikt týkajúci sa skutočnosti, že nedokážeme alebo nechceme jasne povedať, aké je znenie...
<P>
(Predsedajúca prerušila rečníka.)
<SPEAKER ID="681" NAME="Ivo Vajgl" LANGUAGE="SL">
Vážená pani predsedajúca, ako vždy s úsmevom na tvári, vážený pán komisár, od začiatku tohto volebného obdobia EP, ak nie ešte predtým, sme viedli veľmi intenzívnu a živú rozpravu o naliehavosti reformy východnej a južnej dimenzie európskej susedskej politiky. Potreba tejto reformy, ktorá by mala viesť k účinnejšej integrácii záujmov v týchto regiónoch, sa skutočne stala aktuálnou a naliehavou. Stala sa nevyhnutnou v dôsledku dramatických zmien a procesov, ku ktorým v tomto regióne došlo.
<P>
Uznesenie, ktoré pripravil môj kolega pán poslanec Mário David, ktorý je vynikajúcim spravodajcom, a ktoré bolo doplnené mnohými tieňovými spravodajcami a poslancami tak, aby odrážalo prebiehajúce udalosti, je dnes súhrnným dokumentom. Zdôrazňuje sa v ňom naša zodpovednosť za rozvíjanie vzťahov s krajinami v regióne na základe moderných hodnôt, demokratických slobôd a ľudských práv.
<P>
V tejto súvislosti nie je žiadna náhoda, že sme najmä my Skupina Aliancie liberálov a demokratov za Európu viac ako kedykoľvek predtým zdôrazňovali rovnaké zaobchádzanie so ženami, uznanie rôznorodosti a ochranu všetkých menšín. Toto všetko by sa malo stať nedeliteľnou súčasťou politiky, ktorú bude Európska únia v budúcnosti presadzovať u svojich susedov, a to aj pomocou diplomatických služieb. Musíme účinnejšie podporovať tých, ktorí v rôznych krajinách bojujú za rovnakú vec: za slobodu, za právo zúčastňovať sa na rozhodovaní a za spravodlivé využívanie prírodných zdrojov.
<P>
Uznesenie upriamuje pozornosť na naliehavú potrebu zaviesť operatívnejšie finančné nástroje, pomocou ktorých budeme môcť podporiť hospodársky rozvoj, modernizáciu infraštruktúry a investície do oblastí, kde budú účinné. Ich prínos síce môže byť menej viditeľný, ale v dlhodobom horizonte sa prejaví, napríklad v oblasti vzdelávania, integrácie výskumných a akademických inštitúcií a pri zavádzaní nových technológií.
<P>
Na záver chcem povedať, že nie je žiadna náhoda, že uznesenie upozorňuje na naliehavosť oživenia Únie pre Stredozemie s cieľom zaistiť rozvoj, dialóg a riešenie existujúcich problémov v regióne. Dámy a páni, je čas otvoriť skrinku s nevyriešenými otázkami a zmrazenými konfliktami, aby mohla vlna demokratizácie odstrániť všetky pretrvávajúce politické prekážky na ceste k mieru, zmiereniu a novému rámcu rozvoja v regióne.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="682" NAME="William" AFFILIATION="The Earl of) Dartmouth  (EFD">
Som zvedavý, či pán Vajgl zobral do úvahy, koľko budú tieto extrateritoriálne iniciatívy navrhnuté v správe, ktoré aj on podporuje, stáť daňových poplatníkov EÚ.
<SPEAKER ID="683" NAME="Ivo Vajgl" AFFILIATION="ALDE">
(SL) Pán Dartmouth, ak hovoríte o iniciatíve ako celku, tak ako sa o nej hovorí v správe, myslím si, že naše investície budú v každom prípade určite veľmi prospešné v porovnaní so škodami, ktoré by mohli vzniknúť, keby sme sa v tejto oblasti viac neangažovali. Platí to najmä v prípade Únie pre Stredozemie, kde je zrejmé, že potrebujeme prepracovanejšie nástroje, ak chceme zo strany Európskej únie rozvíjať účinnú politiku.
<SPEAKER ID="684" NAME="Werner Schulz" LANGUAGE="DE">
Východné partnerstvo je ešte celkom nové. Preto je dôležité, aby sme vyhodnotili, tak ako to robíme v tejto správe, či sa naši východní susedia aspoň trochu priblížili k cieľom demokratickej reformy. Je nepochybné, že sa v tejto oblasti dosiahol pokrok, ale videli sme aj neúspechy. Pre Bielorusko a takisto pre Ukrajinu je autokratický systém Ruska, pre ktorý je charakteristický flexibilný prístup k zahraničnej politike a tvrdý prístup k domácej politike a tiež útlak a represia, zrejme príťažlivejší a inšpiratívnejší než to, čo im ponúka EÚ. Skúsenosti, ktoré sme získali, a chyby, ktoré sme urobili v rámci Únie pre Stredozemie, kde bolo cieľom dosiahnuť stav bezpečnosti pomocou podpory despotických režimov, ukazujú, že sa musíme spoliehať na iné sily než skorumpované vlády.
<P>
Náš cieľ aktívnej občianskej spoločnosti založenej na slobode a základných hodnotách EÚ môžeme dosiahnuť len prístupom zdola nahor tým, že budeme propagovať a podporovať samoorganizáciu občianskej spoločnosti. Fórum občianskej spoločnosti, ktoré bolo vytvorené ako súčasť Východného partnerstva, je dobrým začiatkom. V súčasnosti je to tiež jediný orgán, v ktorom je zapojená bieloruská opozícia. Žiaľ, miesta v parlamentnom zhromaždení Euronest zostanú prázdne, pokiaľ v tejto krajine nebude slobodne a správne zvolený parlament.
<P>
Fórum občianskej spoločnosti potrebuje našu podporu, ako sme uviedli v správe v odseku 20. Pokiaľ ho však nepodporíme účinnými opatreniami, zostane iba bezvýznamným vyjadrením zámeru. Preto vás naliehavo žiadam, aby ste zajtra podporili pozmeňujúci a doplňujúci návrh 5, ktorý zabezpečuje stálu finančnú podporu a vytvorenie sekretariátu tejto organizácie. Podporte, prosím, zajtra pozmeňujúci a doplňujúci návrh 5, aby sme dosiahli pokrok pri rozvíjaní občianskej spoločnosti. To je skutočne vynikajúci prístup. Ja sám som zažil v Berlíne, ako ľudia môžu dosiahnuť ciele tohto druhu vtedy, keď sa postupuje od radových občanov smerom nahor.
<SPEAKER ID="685" NAME="Charles Tannock">
v mene skupiny ECR. - Krajiny Blízkeho východu a severnej Afriky zahrnuté v južnej dimenzii susedskej politiky jednoznačne potrebujú dlhodobú politickú a - tam kde je to vhodné - finančnú podporu EÚ. V krajinách ako Egypt, Tunisko a Líbya by sme mali naše úsilie zamerať na konsolidáciu rodiaceho sa demokratického zriadenia do trvalého dedičstva stabilnej, sekulárnej a rozumnej správy vecí verejných.
<P>
V Sýrii by sme mali viac podporovať demokratickú opozíciu prezidenta al-Asada, ktorý určite nie je priateľom Západu, čo dokazuje jeho úsilie vyvinúť spolu so Severnou Kóreou jadrovú zbraň a jeho politická podpora Iránu a terorizmu.
<P>
Pokračujúce nepokoje si nevyhnutne vyžadujú prehodnotenie priorít ESP voči krajinám na juhu. Nemalo by sa to však stať na úkor našich partnerov z východnej dimenzie. Niektoré z týchto krajín sa tiež vydali na dlhú cestu prechodu k demokracii, otvorenosti a reforiem. Bolo by zvrátené, keby sme ich za tento pokrok odmenili tým, že im odmietneme poskytnúť zdroje a podporu na zachovanie ich prozápadného smerovania len na základe toho, že južná dimenzia si teraz naliehavejšie vyžaduje pozornosť EÚ.
<P>
Čo sa týka Líbye, dôrazne podporujem bezletovú zónu a naliehavú potrebu zmeny režimu. Podporujem uznanie prechodnej národnej vlády a zrušenie zmrazenia Kaddáfího aktív, ktoré zaviedla EÚ, a poskytnutie týchto peňazí prodemokratickým silám v Benghází na nákup zásob a, áno, dokonca aj na nákup zbraní. Som presvedčený, že rezolúcia Bezpečnostnej rady OSN č. 1970 zakazuje iba predaj zbraní konkrétne líbyjskej džamahíriji, a teda nie povstalcom z Benghází, lenže zdá sa, že do právnych predpisov EÚ sa táto rezolúcia transponovala nesprávne, keďže sa zaviedlo celoplošné embargo na zbrane.
<P>
(Predsedajúca prerušila rečníka.)
<SPEAKER ID="686" NAME="Helmut Scholz" LANGUAGE="DE">
Vážený pán Füle, pán Siwiec, ďakujem vám, že ste svoj čas venovali tejto problematike. Parlament sa takmer jednohlasne zhoduje v tom, že susedská politika nepriniesla očakávané výsledky. Súhlasím s tým. Nesúhlasím však s analýzou príčin. Výsledky nesplnili naše očakávania, pretože sme sa nesústredili na záujmy, ktoré máme spoločné s našimi susedmi. Namiesto toho sme sa sústredili na naše vlastné záujmy a na naše predstavy o tom, ako by sa mali susedné krajiny rozvíjať.
<P>
Celkom jednoznačne potrebujeme odlišný prístup. Potrebujeme politiku, ktorej hlavnou zásadou bude spolupráca oboch strán a ktorá bude rešpektovať zvrchované právo občanov partnerských krajín formovať svoju budúcnosť bez zasahovania zvonku. Obsah tejto politiky sa musí zamerať na naše spoločné európske úlohy a zmeniť partnerskú politiku na trvalý nástroj, ktorý bude slúžiť ako platforma pre skutočné diskusie založené na spolupráci a pre hľadanie riešení spoločných problémov.
<P>
V našej susedskej politike sa nám nepodarí dosiahnuť pokrok, pokiaľ nezmeníme naše stanoviská a nezaujmeme nové politické prístupy.
<SPEAKER ID="687" NAME="Bastiaan Belder" LANGUAGE="NL">
Pri príprave na túto rozpravu som si znovu prečítal otvorený list, ktorý Svetlana Alexijevičová, jednoznačne najvýznamnejšia predstaviteľka intelektuálov v Bielorusku, adresovala prezidentovi Alexandrovi Lukašenkovi. Píše sa v ňom, citujem: "Naši ľudia sa boja aj revolúcie. Nikto však už nechce ďalej žiť takto. Pred voľbami sa politický dialóg v našej spoločnosti iba začal, vy ste ho však okamžite bezohľadne udusili v zárodku. Naša krajina je znovu paralyzovaná strachom." Koniec citátu.
<P>
Pani Alexijevičová vyzvala Lukašenka, aby obnovil dialóg s ľuďmi. Asi to bola naivná predstava. V konečnom dôsledku spisovateľka v interview z 31. januára 2011 pre denník Neue Zürcher Zeitung označila Lukašenka za človeka, ktorý drží celý bieloruský národ ako rukojemníkov, a za diktátora so syndrómom menejcennosti, na ktorého by mohol mať skutočný vplyv iba Kremeľ.
<P>
Ide však o to, že neexistuje žiadny dôkaz, že Lukašenko je ochotný staviť všetko na jednu kartu a spojiť sa s Moskvou. Vzhľadom na to by mu napriek súčasnej zložitej situácii mohli európske inštitúcie poskytnúť strategickú príležitosť. Želám komisárovi Fülemu, aby bol rozumný, vytrvalý a aby skutočne dostal plnú podporu Parlamentu pri vytváraní a čo najlepšom využívaní spoľahlivého kontaktu s Bieloruskom.
<SPEAKER ID="688" NAME="Marietta Giannakou" AFFILIATION="PPE">
(EL) Ďakujem pánovi komisárovi za jeho poznámky. Je pravda, že európska susedská politika a jej východná dimenzia boli rozhodujúcimi krokmi v úsilí o prehĺbenie vzťahov s našimi susedmi na východe.
<P>
Dnes však vznikla naliehavá potreba dať tomuto úsiliu nový impulz. Kríza, ktorá prepukla v krajinách severnej Afriky, ktoré sú zahrnuté do južnej dimenzie európskej susedskej politiky, spôsobila, že tieto krajiny na seba upútali pozornosť medzinárodného spoločenstva, ale východná dimenzia čelila a stále čelí podobným problémom. Udalosti v Bielorusku sú veľmi jasným odkazom a varovným signálom pre Európsku úniu, že v takýchto prípadoch musí prebrať zodpovednosť. Potrebujeme dlhodobý strategický plán rastu a stability v regióne. Revízia európskej susedskej politiky - a jej východnej dimenzie - musí preto odzrkadľovať prebratie väčšieho politického záväzku zo strany našich partnerov.
<P>
Musí byť hneď od začiatku jasné, že podpora a dodržiavanie demokratických postupov, zásad právneho štátu, základných ľudských práv a ochrany menšín sú dôležité body pri hodnotení pokroku, ktorý dosiahli naši partneri. Preto už na začiatku potrebujeme jasne stanovené priority a kvantitatívne vymedzené ciele. Samozrejme, tento druh hodnotenia by nemal byť horizontálny; musíme vzťahy s našimi partnermi rozlišovať, pretože pokrok každej krajiny sa bude musieť posudzovať osobitne na základe jasne stanovených kritérií.
<P>
Demokracia a ľudské práva sa nemôžu chápať nejednoznačne. Európska únia bola založená na týchto princípoch, a preto má morálnu povinnosť ich v budúcnosti podporovať. V rámci toho musí dať revízia európskej susedskej politiky nový impulz snahe o presadzovanie pevného politického rámca pre spoluprácu s našimi východnými partnermi.
<SPEAKER ID="689" NAME="Hannes Swoboda" AFFILIATION="S&amp;D">
(DE) Najskôr by som chcel v krátkosti niečo povedať svojmu kolegovi poslancovi na jeho námietku týkajúcu sa nákladov napriek tomu, že znovu niekde zmizol. Obaja spravodajcovia, ktorí predložili veľmi dobré správy a ktorým by som chcel veľmi pekne poďakovať, pomerne jasne uvádzajú, aké by boli náklady, keby sme nemali susedskú politiku. Boli by oveľa vyššie, pokiaľ ide o náklady v humanitárnej oblasti, ak sa pozrieme na utečeneckú krízu na juhu, ale, samozrejme, tiež pokiaľ ide o hospodárske a sociálne náklady, ak sa pozrieme na všetky naše susediace krajiny na juhu aj na východe.
<P>
Chcel by som povedať pár slov o Východnom partnerstve. Iní poslanci budú hovoriť o južnom partnerstve. Je pravda, že situácia v Bielorusku je zlá, musíme však vynaložiť všetko úsilie na to, aby sme sa skontaktovali s neoficiálnymi orgánmi, jednotlivými občanmi, mladými ľuďmi a študentmi a povzbudili tak skutočne pozitívny a demokratický vývoj vychádzajúci zvnútra.
<P>
V reakcii na to, čo pred chvíľou povedal pán Schulz, že Bielorusko a Ukrajina sú v rovnakej situácii, by som chcel vysvetliť, že rozdiely medzi nimi sú veľmi veľké. V súvislosti s Ukrajinou by sme sa mali pozrieť na problémy, ale aj na to, čo napreduje dobre, a na pozitívne zmeny.
<P>
V krátkosti spomeniem Zakaukazsko, pretože je dôležité, aby sme sa venovali aj tejto oblasti. Vývoj v Azerbajdžane, kde dochádza k zatýkaniu blogerov a demonštrantov, je alarmujúci. Je to hanba pre krajinu, ako je Azerbajdžan, a pre jej prezidenta, že sa dejú takéto veci. Máme obavy z možného nového konfliktu medzi Azerbajdžanom a Arménskom.
<P>
Chcel by som požiadať pána Füleho, aby veľmi pozorne sledoval tento región a aby mu pomohol dostať sa z problémov, v ktorých sa nachádza, a z tejto konfliktnej situácie.
<SPEAKER ID="690" NAME="Kristiina Ojuland" AFFILIATION="ALDE">
Chcela by som vás upozorniť na zmrazený konflikt v regióne Náhorného Karabachu, ktorý je neoddeliteľnou súčasťou Azerbajdžanskej republiky. Vždy, keď sa diskutuje o susedských politikách alebo o iných politikách zahŕňajúcich región Zakaukazska, mali by sme mať vždy na pamäti územnú celistvosť Azerbajdžanu a tiež Gruzínska.
<P>
Parlament musí rešpektovať skutočnosť, že región Náhorného Karabachu je medzinárodne uznanou súčasťou Azerbajdžanu, hoci ho okupujú arménske vojenské jednotky a, ako vieme, politicky ho podporuje Kremeľ. Uznanie toho by sa malo vždy odzrkadľovať v dokumentoch a vyhláseniach Parlamentu, ako aj Rady a Komisie. Je potrebné zabrániť všetkým iniciatívam zo strany EÚ na zahmlievanie tejto skutočnosti, aby sme sa mohli posunúť smerom k mierovému a legitímnemu vyriešeniu tohto zmrazeného konfliktu v regióne Náhorného Karabachu.
<SPEAKER ID="691" NAME="Hélène Flautre" AFFILIATION="Verts/ALE">
(FR) Ľudové hnutia v krajinách južného Stredozemia jasne odhalili nedostatky v našej európskej susedskej politike.
<P>
Podľa môjho názoru problém nespočíva ani tak v cieľoch susedskej politiky, ktoré sú stanovené v článkoch 8 a 21 Lisabonskej zmluvy o podpore a dodržiavaní ľudských práv a demokracie - a sú tiež cieľmi v sociálnej oblasti -, ale skôr v našom nedostatočnom uskutočňovaní týchto cieľov. Musíme sa preto z toho do budúcnosti poučiť. To sa deje v rámci súčasnej práce na revízii tejto politiky. Prvým predpokladom, ktorý spomenul pán Schulz, je naša schopnosť poskytovať skutočnú a účinnú podporu občianskej spoločnosti vo všetkých susediacich krajinách bez ohľadu na ich dôležitosť, pokiaľ ide o obchod alebo stratégiu alebo ich politickú situáciu.
<P>
Keď susediace krajiny prechádzajú premenou, je to nesmierne užitočné a potrebné. Je to tiež nepopierateľne jednoduchšie, než vtedy, keď trpia pod jarmom autoritatívneho režimu, ako je to v prípade Sýrie. Je to však výzva, problém, ktorý sa musíme naučiť účinne riešiť. Som presvedčená, že sa budeme tiež musieť naučiť o týchto veciach diskutovať s našimi partnermi, nielen na fórach, ktoré sa zaoberajú ľudskými právami, ako sú podvýbory, ale aj na najvyššej politickej úrovni. Zároveň však musíme zabezpečiť, aby programy podvýborov reagovali na danú situáciu, na rozdiel od minulosti, a aby boli zosúladené s prácou iných orgánov, napríklad Rady pre spravodlivosť a vnútorné veci.
<P>
Podporujem oznámenie o partnerstve pre demokraciu a spoločnú prosperitu s južným Stredozemím, ktoré považujem za kľúčové. Myslím si, že by sme tiež mali doplniť samostatný cieľ týkajúci sa sociálnej spravodlivosti a boja proti nerovnostiam. Budeme tiež musieť, prirodzene, prehodnotiť naše chápanie mobility v oblasti Stredozemia. Myslím si, že partnerstvo v oblasti mobility je pozitívnym prvkom, ale budeme sa musieť naučiť aj to, ako propagovať výhody tejto mobility pre jednotlivcov, ktorí cestujú medzi krajinami severného a južného Stredozemia, a tiež pre hostiteľské krajiny a pre krajiny pôvodu. Budeme tiež musieť zabezpečiť, aby sa v rámci týchto meniacich sa pohybov dodržiavali základné práva ľudí, ktorí sa preplavia cez Stredozemné more a usadia sa v Európe.
<SPEAKER ID="692" NAME="Paweł Robert Kowal" AFFILIATION="ECR">
(PL) Táto diskusia sa odohráva v čase, keď prijímame nový prístup k susedskej politike. Chceli by sme, aby sa definitívne skončili časy, keď sa koncepcia stability využívala ako argument v rokovaniach, keď sa koncepcia stability využívala na dosahovanie ústupkov v oblastiach ľudských práv a zásad demokracie. Chcel by som preto využiť túto príležitosť a upriamiť pozornosť na holistický prístup k susedskej politike. Nerozmýšľajme iba o niekoľkých posledných mesiacoch; spomeňme si aj na skoršie udalosti, ako napríklad na tie, ku ktorým došlo v Bielorusku. Dnes zdôrazňujeme potrebu dodržať dané slovo v súvislosti s pridelením jednej tretiny finančných prostriedkov dostupných ako súčasť susedskej politiky na východnú politiku. Nemyslíme si, že sa máme deliť o bohatstvo, ale máme sa deliť o bezpečnosť. Táto otázka sa týka základnej bezpečnosti a budúcej spolupráce členských štátov EÚ s krajinami, ktoré sa v budúcnosti možno tiež stanú členskými štátmi Únie.
<SPEAKER ID="693" NAME="Marie-Christine Vergiat" AFFILIATION="GUE/NGL">
(FR) Revolúcie v arabskom svete vzbudili veľkú nádej v dotknutých krajinách a inde. Ukázali, že demokracia a ľudské práva môžu byť univerzálnymi hodnotami.
<P>
Ľudia v týchto krajinách sú však naďalej veľmi skeptickí v súvislosti s Európskou úniou. Viem to pochopiť vzhľadom na minulosť a na podporu, ktorú sme poskytovali diktátorom. Viem to takisto pochopiť, keď si uvedomím, že nie sme schopní diskutovať o demokratickej pomoci bez toho, aby sme ju okamžite spájali s hospodárskym prístupom, ktorý neberie do úvahy želania týchto krajín, a čo je ešte horšie, keď vidím, že niektoré vlády vrátane našej národnej vlády stále požadujú, aby európska pomoc bola podmienená dohodami o readmisii. To je zvláštne chápanie mobility.
<P>
Pán komisár, chcela by som vedieť, či by sme nemohli vyslať silný signál Tunisku a vyzvať na moratórium dlhu tejto krajiny až dovtedy, kým nebude ustanovená demokraticky zvolená vláda, k čomu by malo dôjsť v júli. Tiež by som chcela navrhnúť, aby sme im pomohli preskúmať tento dlh a vymazať nelegitímnu časť dlhu, ktorá bola využitá v prospech rodiny bin Alího a jeho manželky na úkor tuniského ľudu. Prosím vás o podrobnú odpoveď na moju otázku, pán komisár.
<SPEAKER ID="694" NAME="Nikolaos Salavrakos" AFFILIATION="EFD">
(EL) Domnievam sa, že pán komisár Füle sa správnym spôsobom stavia k otázke riadenia európskej susedskej politiky, ktorej rozsah pôsobnosti zahŕňa 16 štátov, ktoré sa rozprestierajú od afrického kontinentu až po Rusko.
<P>
Európsku susedskú politiku však preverili nedávne udalosti v arabskom svete, ktoré poukázali na nespokojnosť ľudí s ich autokratickými režimami a zároveň na zlyhanie hospodárskych a sociálnych reforiem v týchto krajinách, ktoré podporovala Únia. Autokratické režimy v Líbyi, Tunisku, Egypte a ďalších krajinách fungujú už celé roky a my s nimi spolupracujeme. Teraz zrazu proti nim bojujeme. Musíme preto prehodnotiť stratégiu európskej susedskej politiky a podporiť demokraciu a ľudské práva a regulovať plánované financovanie. Hlavný faktor, ktorý je potrebné správne vyhodnotiť, je, že mladí ľudia v týchto krajinách majú lepšie vzdelanie a zároveň sú nezamestnaní; žiaľ, 7 400 000 európskych občanov je presne v takej istej pozícii.
<SPEAKER ID="695" NAME="Kristian Vigenin" AFFILIATION="S&amp;D">
Vývoj v južných susedných krajinách vyvolal veľkú kritiku doteraz uplatňovanej susedskej politiky EÚ. Samozrejme, mali by sme byť kritickí, ale mali by sme byť aj spravodliví.
<P>
Susedská politika vo veľkej miere prispela k rozvoju vzťahov s týmito krajinami, a to nielen s týmito krajinami, ale aj s ich spoločnosťami, čo bude jednou z hlavných otázok, ktoré by sa teraz mali doplniť v rámci revízie susedskej politiky. Tento vývoj je do určitej miery spôsobený angažovanosťou EÚ v týchto krajinách. Z tohto hľadiska teda potrebujeme revíziu tejto politiky a jej prispôsobenie, nemali by sme však len kritizovať všetko, čo sa urobilo doteraz. V tomto zmysle sú správy Európskeho parlamentu dôležitým príspevkom k revízii európskej susedskej politiky (ESP) a ja dúfam, že ich Komisia bude brať do úvahy.
<P>
Chcel by som varovať pre pokusmi postaviť do protikladu východ a juh, a to nielen pokiaľ ide o množstvo pozornosti, ktorú im venujeme, ale možno aj v súvislosti s prerozdelením finančných prostriedkov a zdrojov. V tomto smere musíme byť veľmi opatrní a vziať do úvahy skutočnosť, že na jednej strane, samozrejme, je našou úlohou pomôcť demokratickým procesom v Egypte a Tunisku a podporiť demokratizáciu juhu, ale je tiež napríklad potrebné zachovať mier na Zakaukazsku a prispieť k mierovému riešeniu zmrazených konfliktov a ku konsolidácii demokracií.
<SPEAKER ID="696" NAME="Riikka Manner" AFFILIATION="ALDE">
(FI) Je veľmi dôležité, aby sme okrem južnej susedskej politiky hovorili aj o východnej susedskej politike. Je s ňou spojených veľa interných administratívnych problémov, takže prinajmenšom správa ruských programov by sa mala presunúť pod Generálne riaditeľstvo pre regionálnu politiku. Je to z toho dôvodu, aby orgány, ktoré spravujú tieto programy, ich mohli upravovať tak, aby viac odrážali konkrétne regionálne charakteristiky a podmienky. To by bol tiež spôsob, ako zaručiť ich kontinuitu.
<P>
Nesmieme zabúdať, že táto zmena sama osebe by si nevyžadovala nijaké osobitné úpravy právneho základu týchto programov ani rozpočtu EÚ. Išlo by skôr o interné rozhodnutie zo strany Komisie. V súčasnosti existuje v súvislosti s týmito programami mnoho problémov, mali by sme v nich preto uskutočniť niektoré štrukturálne zmeny. To by predstavovalo jasný signál a ja dúfam, že Komisia tiež urobí všetko, čo je v jej silách, aby podporila toto rozhodnutie.
<SPEAKER ID="697" NAME="Jacek Olgierd Kurski" AFFILIATION="ECR">
(PL) Európska susedská politika a Východné partnerstvo, ktoré je jej súčasťou, je kľúčovou oblasťou a výzvou pre Európsku úniu. Je to dôležitý politický rámec na posilňovanie vzťahov s partnerskými krajinami - s krajinami, s ktorými by sme mali postupovať smerom k hospodárskej a politickej integrácii. V prípade Ukrajiny by sa mal tento proces ukončiť s vyhliadkami na získanie plného členstva v Európskej únii, samozrejme, po splnení kodanských kritérií, a na to je nevyhnutné, aby orgány v Kyjeve mali väčšie politické odhodlanie.
<P>
Nezabúdajme na Európanov v Bielorusku, v krajine s civilizáciou podobnou tej našej, ktorú drží uzavretú Lukašenkov režim. Urobme všetko, čo je v našich silách, aby sme Bielorusom ukázali, že Európa na nich myslí a že podporuje ich úsilie o získanie demokracie. Našu snahu môžeme skutočne vyjadriť tým, že znížime náklady spojené so získavaním schengenských víz, uľahčíme vzájomný kontakt medzi ľuďmi z Bieloruska a zo zvyšku Európy a podporíme komunitné a občianske iniciatívy v Bielorusku. Zjednodušením cestovania a kontaktov medzi Úniou a Bieloruskom môžeme oslabiť Lukašenkov režim oveľa účinnejšie, než desiatkami vyhlásení a uznesení. Na záver by som chcel poukázať na to, že v mnohých krajinách zahrnutých v susedskej politike stále existujú vážne problémy v oblasti rešpektovania slobody prejavu, najmä v médiách, slobody združovania a slobody zhromažďovania. Ako Parlament v slobodnej Európe musíme...
<P>
(Predsedajúca prerušila rečníka.)
<SPEAKER ID="698" NAME="Jiří Maštálka" AFFILIATION="GUE/NGL">
(CS) Dúfam, že tu nie sú žiadni predstavitelia z krajín Východného partnerstva, pretože by si na základe nášho počtu mohli myslieť, že sa o Východné partnerstvo nezaujímame. Tiež by som chcel zdôrazniť význam Východného partnerstva a potrebu o ňom diskutovať.
<P>
Je to dôležité, pretože oblasť na východ od hraníc EÚ ponúka obchodné príležitosti, ktoré sú nenahraditeľné z hľadiska zachovania konkurencieschopnosti Únie v ďalších desaťročiach. Táto oblasť tiež predstavuje obrovský prameň kultúry, ktorý zohráva úlohu pri vytváraní európskych tradícií a bez ktorého nie je možné porozumieť európskej identite. Rozprava o Východnom partnerstve je tiež potrebná preto, lebo nie je celkom jasné, či tomuto projektu všetci pripisujeme rovnaký význam. Všetky viacstranné iniciatívy spojené s Východným partnerstvom - demokracia, stabilita, hospodárska integrácia, energetická bezpečnosť a kontakty medzi ľuďmi - sú nepochybne užitočné ako pre EÚ, tak aj pre šesť susedných štátov. Rozpaky vyvolávajú vyhlásenia niektorých politikov, ktorí hovoria o čiernomorskej synergii alebo o demokratickej nárazovej zóne. V tej chvíli prestáva byť Východné partnerstvo nástrojom...
<P>
(Predsedajúca prerušila rečníka.)
<SPEAKER ID="699" NAME="Jaroslav Paška" AFFILIATION="EFD">
(SK) Dôveryhodnosť Európskej únie ako globálneho politického hráča závisí aj od jej spôsobilosti a vôle pri podpore rozvoja a reforiem pre stabilizáciu susedných krajín. Spolupráca Európskej únie s krajinami Východného partnerstva vytvára priestor na politické približovanie sa týchto krajín hodnotám slobody a demokracie. Vzhľadom na rozdielny politický vývoj v jednotlivých krajinách však musí Európska únia uplatňovať diferencovaný prístup a poskytnúť viac pomoci a zdrojov Európskej únie tým východným partnerom, ktorí budú pripravení ísť ďalej a rýchlejšie v plnení svojich záväzkov.
<P>
Výraznejšie by sme mohli povzbudiť najmä Ukrajinu a Moldavskú republiku, aby postúpili v rokovaniach a usilovali sa o dosiahnutie dohody o prehĺbenej komplexnej zóne voľného obchodu. Pokračovať v rokovaniach, myslím, treba aj s Arménskom, Azerbajdžanom a Gruzínskom. Bielorusko bude musieť asi hľadať formy komunikácie zodpovedajúce politickej situácii. Obyvateľstvo tejto krajiny by sa však nemalo stať rukojemníkom politickej reprezentácie, ktorá sa rozhodla uplatňovať akýsi svojský model demokracie.
<SPEAKER ID="700" NAME="Lambert van Nistelrooij" AFFILIATION="PPE">
(NL) Dnes staviame dôležitý základ pre rozvoj nástroja európskeho susedstva a partnerstva (ENPI). Chcel by som tu zdôrazniť len jeden bod, a to konkrétny bod pre pána komisára o programoch pre vonkajšie hranice, o cezhraničných programoch.
<P>
Máme 15 programov s rozpočtom 1,1 miliardy EUR. Zo všetkých strán však počúvame, že nefungujú správne. Rozvoj je pomalý. Flexibilita je veľmi obmedzená a z toho, čo som dnes počul, som vyrozumel, že poľské predsedníctvo sa tým hodlá zaoberať. Poliaci sa naozaj chcú pohnúť dopredu a zistiť, či je potrebné urobiť nejaké zmeny, aby tieto programy boli znovu v súlade s kohéznou politikou a jej cieľom 3, čo sa dá dosiahnuť pomocou prístupu založeného na iniciatíve INTERREG (iniciatíva Spoločenstva o transeurópskej spolupráci), ktorú poznáme už roky.
<P>
Moja otázka pre pána komisára znie: ako to budete riešiť? Vlastne podľa nariadenia o ENPI ste mali vykonať hodnotenie už minulý rok. Dokumenty týkajúce sa tohto hodnotenia som nevidel. Ako to teraz mienite zapracovať do vašich dokumentov, ktoré budú zverejnené v máji, a ste prípadne ochotný uskutočniť vypočutie spolu s Parlamentom, kde by sme mohli pozvať ľudí, ktorých sa to najviac týka, a vypočuť si, aké majú skúsenosti? Mám pocit, že niektoré veci je naozaj potrebné upraviť.
<SPEAKER ID="701" NAME="Pier Antonio Panzeri" AFFILIATION="S&amp;D">
(IT) Touto revíziou susedských politík EÚ sa vydávame na cestu, ktorá sa tak skoro neskončí. Udalosti v Stredozemí signalizujú proces zásadnej zmeny a budú mať trvalé dôsledky nielen pre krajiny v regióne, ale aj pre Európu.
<P>
Musíme si uvedomiť, že prechod k úplnej demokracii nebude ľahký a že takéto prechody sprevádzajú mnohé riziká a neistoty. Preto je veľa vecí, ktoré musíme urobiť, a to si bude vyžadovať svoj čas. Reakciu Európy musí predstavovať stratégia založená na okamžitých a dlhodobých opatreniach.
<P>
Musíme zjednodušiť prístup na európske trhy a umožniť väčšiu mobilitu. Musíme usporiadať konferenciu, kde sa preverí možnosť zrušenia alebo prehodnotenia dlhu týchto krajín, ktoré si vybrali cestu k demokracii; musíme zabezpečiť primerané finančné zdroje a poskytnúť pomoc demokratickému procesu tým, že posilníme parlamentné inštitúcie a politické strany, čím sa zabezpečí plná účasť občanov. To všetko by sa malo vykonať v rámci oživeného euro-stredozemského dialógu.
<P>
V stávke je strategická, politická budúcnosť Európy. Som presvedčený, že Európa musí pochopiť, že musíme pracovať smerom na východ aj na juh, ale práve teraz je osobitnou prioritou juh. Tieto politiky potrebujú zásadnú zmenu; musíme konečne otvoriť novú kapitolu.
<SPEAKER ID="702" NAME="Zbigniew Ziobro" AFFILIATION="ECR">
(PL) Východná dimenzia je jednou z najdôležitejších oblastí pre rozvoj Európskej únie v rámci európskej susedskej politiky. Zahŕňa krajiny, ako sú Ukrajina, Bielorusko, Moldavsko, Gruzínsko, Azerbajdžan a Arménsko. Európska únia má v týchto krajinách veľmi dôležité hospodárske a finančné záujmy a na to by sme nemali zabúdať, ale najväčšiu dôležitosť musíme pripisovať otázkam súvisiacim s energetikou. Práve cez územia niektorých z týchto krajín by sa mohli vybudovať alternatívne energetické cesty k ruským plynovodom, ako sú plynovody Sarmantia a Nabucco. Ak chceme posilniť spoluprácu medzi krajinami, ktoré som spomenul, a Európskou úniou, mala by sa liberalizovať obchodná zóna EÚ, čo by umožnilo uskutočňovať viac obchodných transakcií a priviedlo by to tieto krajiny bližšie k Európskej únii, pričom Únia je napokon už aj teraz najväčším obchodným partnerom týchto krajín. Samozrejme, v konečnom dôsledku by sme mali rozmýšľať o zóne voľného obchodu, ktorá by nás prirodzene prepojila osobitným spôsobom. Na záver dodám, že nesmieme zabudnúť na zjednodušenie vízových povinností, zlepšenie programov na nadväzovanie kontaktov medzi ľuďmi a poskytovanie finančnej podpory na výmeny mladých ľudí z krajín Východného partnerstva s mladými ľuďmi z EÚ.
<SPEAKER ID="703" NAME="Krzysztof Lisek" AFFILIATION="PPE">
(PL) Všetci by sme chceli, aby politika Európskej únie bola účinná, ale aby mohla byť účinná, musí byť úplne dôsledná, a to pokiaľ ide o východnú dimenziu susedskej politiky, ako aj južnú dimenziu. Čo sa týka východnej dimenzie, chcel by som osobitne upozorniť na takzvané zmrazené konflikty, na situáciu v Moldavsku a najmä na situáciu v Podnestersku a v Náhornom Karabachu a tiež by som chcel povedať niekoľko slov k situácii v Abcházsku a v Južnom Osetsku najmä vzhľadom na to, že som stálym spravodajcom Európskeho parlamentu pre Gruzínsko.
<P>
Dnes je potrebná dôsledná politika Európskej únie v týchto záležitostiach. Dôsledná politika Únie musí znamenať spoločnú, ako aj dôslednú politiku, ktorú budú identicky uplatňovať európske inštitúcie, najmä vysoká predstaviteľka, ale aj ostatní členovia Európskej komisie, a tiež členské štáty. Musíme dnes vystupovať jednotne voči vedúcim predstaviteľom Ruska a povedať im, že neplnia záväzky, ktoré dali v roku 2008, a že napríklad pozorovateľská misia Európskej únie by mala čo najskôr získať prístup do Abcházska a Južného Osetska.
<SPEAKER ID="704" NAME="Ana Gomes" AFFILIATION="S&amp;D">
(PT) Ľudové povstania v severnej Afrike odhaľujú chyby európskej politiky a diplomacie, ktoré usmerňovala domnelá reálna politika, ktorá podporovala diktátorov a znehodnotila úsilie o získanie slobody, spravodlivosti a príležitostí pre všetkých ľudí.
<P>
V dôsledku toho EÚ nanovo stanovila svoje priority pre európsku susedskú politiku voči juhu. Súhlasím s novou orientáciou, ktorú vyjadrujú slová: peniaze, prístup na trh a mobilita. Súhlasím však len za predpokladu, že podpora, ktorú ponúkneme našim susedom, musí byť podmienená prejavením politickej vôle a konkrétnym pokrokom v demokratizačnom procese. Demokracia nemôže existovať bez politických strán. Podpora vzdelávania demokratických politických síl z hľadiska financovania a organizácie by preto mala byť prioritou, keďže sa tým posilní potenciál mladých ľudí a žien, ktorí odvážne odštartovali udalosti arabskej jari.
<P>
V spoločnostiach, v ktorých stále dominuje náboženský postoj štátu a ktoré sú riadené na základe patriarchálneho modelu, bude základný kameň akejkoľvek demokratickej zmeny založený na účasti žien a na dodržiavaní ľudských práv. To musí byť základnou orientáciou politickej podpory EÚ pre južné Stredozemie.
<P>
Na záver chcem dodať, že EÚ by mala takisto podporovať zapojenie všetkých nových aktérov do politického dialógu vrátane strán s náboženskými programami, ako sú napríklad strany spojené s Moslimským bratstvom, ktoré by nemali byť izolované, ale, naopak, prizvané hrať demokratickú hru.
<SPEAKER ID="705" NAME="Marek Henryk Migalski" AFFILIATION="ECR">
(PL) Ak má politika, o ktorej diskutujeme, priniesť očakávaný pozitívny výsledok, bude na ňu potrebné vynaložiť peniaze. Mali by sme preto dodržať prísľub, že dostupné peniaze budú rozdelené v pomere jednej tretiny k dvom tretinám. Je to potrebné na to, aby sme mohli účinne uplatňovať túto politiku. Po druhé, potrebujeme jasné vyhodnotenie situácie. Nemôžeme preto porovnávať Bielorusko, ktoré je ovládané jasným, priehľadným a, dalo by sa povedať, klinickým príkladom režimu, s Ukrajinou, ktorá zápasí s problémami demokratizácie. Po tretie, takáto politika ponúka nádej na získanie členstva krajinám, ktoré sa oň usilujú. Jednoznačná perspektíva členstva pomáha vytvárať samonapĺňajúcu sa predpoveď, a ak spoločnosti a tí, ktorí riadia tieto krajiny, budú mať dojem, že plné členstvo v EÚ je dosiahnuteľný cieľ, potom bude určite pravdepodobnejšie, že ho dosiahnu.
<SPEAKER ID="706" NAME="Francisco José Millán Mon" AFFILIATION="PPE">
(ES) Mrzí ma, že sa dnešnej rozpravy nezúčastnila Rada. V súvislosti s južnou dimenziou susedskej politiky, chcem vysloviť tri poznámky. Po prvé, Európska únia musí podporovať a uľahčovať procesy demokratickej zmeny. V minulosti orgány susedných krajín využívali svoje obavy o stabilitu ako spôsob ospravedlnenia svojej nečinnosti.
<P>
Po druhé, želám našim južným susedom hospodársku prosperitu. To si vyžaduje veľké množstvo reforiem, investícií, finančnej a hospodárskej pomoci, ako aj obchod, a to nielen so severom, ale aj obchod medzi krajinami juhu, ktorý v súčasnosti neexistuje.
<P>
Znepokojuje ma pozícia, ktorú zaujala Komisia a vysoká predstaviteľka pani Ashtonová: v článku zverejnenom v denníku The New York Times 18. marca 2011 sa zdá, že radí týmto krajinám, aby sa špecializovali na vývoz poľnohospodárskych produktov na európske trhy. S tým nesúhlasím. Pán komisár Füle to veľmi dobre vie, hoci sa zdá, že krúti hlavou. Tieto krajiny potrebujú diverzifikované hospodárstva a poľnohospodárstvo. Opakujem: diverzifikované. Potrebujú tiež pokryť svoj domáci dopyt po potravinách a nie sa obmedzovať na niekoľko produktov na vývoz, ktoré navyše vyvolávajú obavy európskych poľnohospodárov. V tejto otázke si preto musíme zachovať zdravý rozum a opatrnosť.
<P>
Po tretie, musíme znovu oživiť Úniu pre Stredozemie a jej projekty, ktoré môžu pomôcť pri hospodárskej modernizácii krajín Stredozemia. Únia pre Stredozemie, žiaľ, uviazla v slepej uličke, nemá ani generálneho tajomníka, nemôže však ďalej zostať na mŕtvom bode pre nedostatok pokroku medzi Izraelom a Palestínou.
<P>
Dámy a páni, budeme musieť vyriešiť veľký problém.
<SPEAKER ID="707" NAME="Evgeni Kirilov" AFFILIATION="S&amp;D">
Východná dimenzia susedskej politiky EÚ by sa mohla ukázať ako najlepší test zahraničnej politiky EÚ. Únia musí dodržiavať svoj právny rámec a najmä bezpečnostnú stratégiu EÚ, ktorá zdôrazňuje potrebu mať na svojich hraniciach bohatstvo dobre spravovaných krajín. Mala by ju uplatňovať aj vo svojej celkovej stratégii s cieľom dosiahnuť pozitívnu zmenu.
<P>
Najväčšou prekážkou formovania východnej dimenzie európskej susedskej politiky (ESP) však zostávajú nevyriešené konflikty v Podnestersku a v Južnom Osetsku, ktoré sú hlavnou príčinou nestability a politických a hospodárskych problémov regiónu. Stačí spomenúť dnešný výbuch v Podnestersku, ktorý vážne poškodil plynovod.
<P>
Je naliehavo potrebné, aby EÚ podporila úsilie o vyriešenie konfliktov, a to aj pomocou priamej mediácie, budovania dôvery a humanitárnej pomoci miliónom vnútorne vysídlených osôb a utečencov. Preto by mala EÚ zabezpečiť, aby jej značnú finančnú a technickú podporu v regióne sprevádzala posilnená politická prítomnosť a vhodne stanovené podmienky.
<SPEAKER ID="708" NAME="Jacek Protasiewicz" AFFILIATION="PPE">
(PL) Rád by som najskôr zablahoželal autorom obidvoch správ a najmä autorovi správy o východnej dimenzii susedskej politiky pánovi Siwiecovi. Tieto blahoželania som nevyslovil iba zo zdvorilosti. Vychádzajú z môjho úprimného presvedčenia, že konečne máme správy, ktoré ukazujú, že európska susedská politika by mala byť v oveľa väčšej miere založená na hodnotách, ktoré sú pre nás najdôležitejšie: dodržiavanie ľudských práv, sloboda médií a demokratické vlády.
<P>
Zopakujem, čo som tu v Parlamente povedal v pondelok: udalosti v severnej Afrike a na Blízkom východe dokazujú, že ľudia, ktorí tam žijú, najmä mladí ľudia, nežiadajú len viac chleba; žiadajú tiež väčšiu slobodu a väčšie dodržiavanie svojich občianskych a ľudských práv. To isté platí o našich susedoch na východe a najmä v krajine, ktorá je priamym susedom Európskej únie, v Bielorusku. Chcel by som vám povedať o škandalóznych udalostiach, ktoré sa odohrali dnes popoludní v Grodne v Bielorusku, kde novinára Andrzeja Poczobuta, ktorý je v súvislosti s jeho prácou novinára obvinený z urážky prezidenta v článkoch napísaných pre medzinárodnú tlač, práve zadržala tajná služba KGB, aby mu zabránili hovoriť s nami poslancami Európskeho parlamentu na zajtrajšom rokovaní s bieloruskou delegáciou. To sú škandalózne praktiky. Európska susedská politika by nám mala pomôcť predchádzať situáciám, ako je tá, ku ktorej došlo dnes popoludní v prípade Andrzeja Poczobuta.
<SPEAKER ID="709" NAME="Christofer Fjellner" AFFILIATION="PPE">
(SV) Som veľmi rád, že Komisia sa rozhodla predložiť revíziu južnej dimenzie európskej susedskej politiky. Určite ju potrebujeme. Musíme uznať, že Európa sa voči diktatúram správala tolerantne, namiesto toho, aby im predložila tvrdé požiadavky týkajúce sa demokracie. Zaplatili sme za to stratou dôvery v Európu. Potrebujeme preto novú politiku, politiku, ktorá pomôže obnoviť tieto krajiny po desaťročiach zlej vlády. Európa môže v tomto smere veľa urobiť, predovšetkým ako najdôležitejší obchodný partner tohto regiónu. Najlepším prístupom by pravdepodobne bolo investovať práve do tejto obnovy a obchodu s cieľom opäť si získať dôveru, ktorú sme stratili. Teší ma preto, že Komisia v tomto oznámení hovorí o obchodnej dimenzii, o tom, že by sme mali zlepšiť prístup na trh pre našich severoafrických susedov s cieľom pomôcť im využiť obchod na zabezpečenie prosperity.
<P>
V súčasnosti sú to však európske colné prekážky, najmä v odvetví poľnohospodárstva, ktoré najviac bránia rozvoju. Zoberme si napríklad minimálne ceny poľnohospodárskych produktov, ktoré znamenajú, že čím efektívnejšia je produkcia ovocia a zeleniny, tým vyššie sú clá, ktoré sa za ne musia platiť. To je prekážkou rozvoja a prosperity. Chcel by som preto navrhnúť, aby prvým krokom, ktorý Komisia urobí, bolo to, že poskytne krajinám v severnej Afrike, ktoré sa vydali na cestu demokracie, slobodný prístup na trh v Európe. To isté sme urobili pre krajiny západného Balkánu po vojne v Juhoslávii, tak prečo by sme sa nemohli poučiť z tohto príkladu? Budujeme prosperitu Európy na voľnom obchode v Európe, takže prečo by sme nemohli pomôcť našim severoafrickým susedom vybudovať ich prosperitu na voľnom obchode s nami?
<SPEAKER ID="710" NAME="Georgios Koumoutsakos" AFFILIATION="PPE">
(EL) Európska susedská politika je nepochybne úspešnou politikou. Musíme je však urobiť dynamickejšou a účinnejšou. Nepriaznivé hospodárske podmienky, ktorým v súčasnosti čelíme, by sa nemali používať ako alibi alebo výhovorka na to, že sa nám nedarí ešte viac ju posilniť. Malo by sa to týkať hlavne jej južnej dimenzie.
<P>
To je teraz mimoriadne potrebné vzhľadom na nedávny dramatický vývoj, na nedávne dramatické udalosti v severnej Afrike. Tieto spoločnosti potrebujú našu podporu; potrebujú našu nevyhnutnú, ale diskrétnu podporu, a zdôrazňujem slovo "diskrétnu" z pochopiteľných historických a politických dôvodov. Musíme podporiť občiansku spoločnosť v týchto krajinách, jej demokratické kroky a jej požiadavku väčšej slobody.
<P>
Okrem toho nesmieme zabúdať, že z oblasti Stredozemia sa stáva imigračná časovaná bomba; to je ďalším dôvodom na to, aby sme podporili stabilitu, demokraciu a rast v týchto krajinách prostredníctvom susedskej politiky.
<SPEAKER ID="711" NAME="Jacek Saryusz-Wolski" AFFILIATION="PPE">
Chcel by som zablahoželať pánovi komisárovi k oznámeniu o partnerstvách, v ktorom zaujal rýchly a prezieravý prístup.
<P>
Sme svedkami prepracovania susedskej politiky a Komisia je ochrankyňou holistického prístupu. Považujem za fatálnu chybu, keď sa dáva do protikladu južné susedstvo a východné susedstvo. Prepracúvame túto politiku, a hoci máme dobré správy o tom, čo sa deje na juhu, význam tohto prepracovania a prehodnotenia politiky siaha ďalej než len na juh. Zahŕňa aj východ. Mali by sme prejsť od politiky zameranej alebo orientovanej na vládu k politike orientovanej na spoločnosť a od krátkozrakej politiky hospodárskych záujmov k politike orientovanej na ľudské práva a demokraciu. V rámci našej politiky by sme mali byť veľkorysí voči spoločnostiam a oveľa náročnejší a prísnejší voči vládam. A nemali by sme si tiež mýliť status quo so stabilitou. Mali by sme začať uplatňovať istý prechodný prístup.
<P>
Vytvorenie tejto novej formy susedskej politiky so sebou prináša potrebu rovnakým spôsobom zmeniť aj východnú politiku. Mali by sme rovnakú pozornosť venovať juhu aj východu. Mali by sme zaviesť symetrické financovanie a malo by to byť rozumné financovanie, pretože je tu falošná dilema dávajúca do protikladu tieto dve dimenzie. Táto politika je štrukturálne nedofinancovaná. Každý rok platíme krajinám zahrnutým do susedskej politiky 20 % z toho, čo platíme zvyšku sveta. Viem, ako ťažko sa dnes hovorí o financovaní. Lenže táto politika sa musí prepracovať a to si vyžaduje aj dodatočné financie.
<SPEAKER ID="712" NAME="RadvilMorkūnaitė-Mikulėnien" AFFILIATION="PPE">
V súčasnosti je dôležité, aby sme dôkladne zvážili obe zložky európskej susedskej politiky (ESP) a aby sme našli medzi nimi správnu rovnováhu. ESP by sa mala stať flexibilnejšou, aktívnejšou a optimalizovanou. Ak chceme vytvoriť oblasť stability, spoločných hodnôt a pokroku, ktorá bude obklopovať Európu, po prvé by sme sa nemali obmedzovať na dopredu stanovené kvóty. Finančná pomoc by mala byť vyvážená v závislosti od politickej angažovanosti a ochoty priblížiť sa k hodnotám, slobodám a normám EÚ. Mala by sa zameriavať na výsledky a mala by byť naviazaná na objektívne a jasné kritériá v oblasti demokratizácie a pokroku v dosiahnutých reformách.
<P>
Po druhé, mali by sme zvážiť vytvorenie nástroja rýchlej reakcie v rámci ESP, ktorý by bezprostredne a flexibilne reagoval na politické zmeny v partnerských krajinách, ako sa to stalo nedávno v susedských krajinách na juhu.
<P>
Po tretie, príťažlivosť pomoci EÚ je tiež dôležitá. Zjednodušenie postupov prideľovania finančných prostriedkov z EÚ a aktívne odovzdávanie odborných znalostí členskými štátmi v začiatočných štádiách programovania by boli ďalšími stimulmi.
<SPEAKER ID="713" NAME="Silvia-Adriana Ţicău" AFFILIATION="S&amp;D">
(RO) Pochádzam z Galaţi, rumunského mesta, ktoré sa nachádza na hranici Európskej únie s Moldavskou republikou a Ukrajinou. Preto budem hovoriť konkrétne o revízii východnej dimenzie európskej susedskej politiky. Musím zdôrazniť jej význam pre uplatňovanie stratégie Európskej únie pre podunajskú oblasť, ako aj pre energetickú bezpečnosť Európskej únie.
<P>
Vyzývam Komisiu a členské štáty, aby vytvorili komplexnú stratégiu Európskej únie pre Čierne more a aby poskytli dostatočné finančné a ľudské zdroje na jej účinné uplatňovanie. Vítam pristúpenie Ukrajiny a Moldavskej republiky k Zmluve o založení Energetického spoločenstva, čo výrazne prispeje k dosiahnutiu cieľov energetickej bezpečnosti Únie a k bezpečnosti týchto krajín.
<P>
Pokiaľ ide o prioritné energetické projekty Únie, chcela by som zdôrazniť význam južného plynového koridoru. Myslím si, že plynovod Nabucco spolu s transjadranským plynovodom, paneurópskym ropovodom, turecko-grécko-talianskym prepojením alebo...
<P>
(Predsedajúca prerušila rečníčku.)
<SPEAKER ID="714" NAME="Tatjana Ždanoka" AFFILIATION="Verts/ALE">
Podporujem európsku susedskú politiku (ESP) ako zmysluplný politický rámec na podporu demokracie v rámci východnej aj južnej dimenzie, teraz som však požiadala o slovo, aby som nám všetkým položila nasledovnú otázku: či je morálne právo Európskej únie ukazovať tretím krajinám cestu smerom k skutočnej demokracii naozaj opodstatnené.
<P>
Oba návrhy uznesení pripomínajú hodnoty ESP, ako sú demokracia, zásady právneho štátu a rešpektovanie ľudských práv a základných slobôd vrátane slobody médií, nezávislosť súdnictva a boj proti korupcii. Je samotná Európska únia šampiónom vo všetkých týchto oblastiach, keď vezmeme do úvahy napríklad situáciu médií v Taliansku a Maďarsku, obrovské bezprávie v Lotyšsku a Estónsku a podozrenia z korupcie v našom Parlamente?
<P>
Pevne dúfam, že si zachováme...
<P>
(Predsedajúca prerušila rečníčku.)
<SPEAKER ID="715" NAME="Seán Kelly" AFFILIATION="PPE">
Kľúčovým slovom v dnešnej rozprave je susedstvo. Dokonca aj v súkromnom živote je pre každého veľkou výhodou mať dobrých susedov. Dobrý sused je osoba, ktorá je priateľská, nezasahuje zbytočne do našich záležitostí, ale je ochotná podať nám pomocnú ruku, keď ju potrebujeme.
<P>
To by mala robiť aj Európska únia v rámci svojej politiky. Je to celkom ľahké, keď sú vaše susedné krajiny rovnako priateľské, stabilné a demokratické. Ak takými nie sú, potom je to problém.
<P>
Návrh, aby sme viac zapájali občiansku spoločnosť najmä v týchto krajinách, je veľmi dobrý. Náš kolega pán van Nistelrooij poukázal na to, že na opatrenia týkajúce sa hraníc míňame 1,1 miliardy EUR a že potrebujeme súdržnejší prístup. Súhlasím s tým.
<P>
Takisto návrh, aby sme organizovali pravidelné vypočutia najmä s občianskou spoločnosťou z nedemokratických režimov, je dobrý, aby si mohli vypočuť, čo im chceme povedať, a aby sme si my vypočuli priamo ich.
<SPEAKER ID="716" NAME="Malika Benarab-Attou" AFFILIATION="Verts/ALE">
(FR) Vážený pán komisár, vo vašom opise návrhu európskej susedskej politiky v južnom Stredozemí ste sa zmienili o potenciálnych katalyzátoroch. Zabudli ste však spomenúť jednu skupinu, ku ktorej patrím aj ja. V Európe sú ľudia ako ja - prisťahovalci a deti prisťahovalcov -, ktorí pochádzajú z oblasti kedysi kolonizovanej Európou, stále stigmatizovaní. Pritom sme a mohli by sme sa stať ľudskými zdrojmi: vplyvnými sprostredkovateľmi medzi severom a juhom v tomto historickom období.
<P>
Pán komisár Füle, čo si myslíte o tejto možnosti? Budete to brať do úvahy?
<SPEAKER ID="717" NAME="Laima Liucija Andrikien" AFFILIATION="PPE">
(LT) Revízia európskej susedskej politiky je jednou z našich najdôležitejších úloh. Udalosti v Egypte, Tunisku, Líbyi, Jemene, Bahrajne a inde nemilosrdne rúcajú mnohé stereotypy v našom myslení: o tom, že väčšine ľudí na Blízkom východe a v severnej Afrike nezáleží na ľudských právach a že sú zvyknutí žiť v diktátorských režimoch. Revolúcia v arabskom svete ukázala, že je to omyl.
<P>
Pred niekoľkými týždňami som navštívila Egypt v deň, keď sa v krajine konalo referendum o zmenách v ústave. Každý, koho sme stretli, hovoril o slobode, spravodlivosti a demokracii. Väčšina ľudí zdôrazňovala, že od Európskej únie potrebujú iný druh podpory. Potrebujú podporu pri posilňovaní občianskej spoločnosti, zavádzaní politických strán a ochrane ľudských práv, aby boli budúce parlamentné a prezidentské voľby demokratické, slobodné a spravodlivé. Demokratické procesy, ktoré tam prebiehajú, sú veľmi krehké a zraniteľné a my im musíme včas pomôcť.
<SPEAKER ID="718" NAME="Štefan Füle">
člen Komisie. - Oceňujem jeden veľmi dôležitý prvok a to ten, že my Komisia a Parlament postupujeme pri revízii našej susedskej politiky súbežne. Nie je to situácia ako pri mnohých iných politikách, keď sem prídeme s produktom, ktorý je už vypracovaný, a potom o ňom diskutujeme. Do tohto procesu sme vstúpili pred nejakým časom a vďaka interakcii sme už mohli zapracovať množstvo dobrých nápadov Parlamentu a vysvetliť mnohé naše myšlienky. Dlhý zoznam rečníkov, ktorí predložili množstvo cenných návrhov a položili dobré otázky, je dôkazom toho, že tento prístup je správny.
<P>
V Lisabonskej zmluve, o ktorej sa tiež hlasovalo v tomto Parlamente a ktorá ním bola schválená, sme si stanovili vysoké ambície. Dohodli sme sa, že chceme, aby bola Európska únia globálnym hráčom. Pani Catherine Ashtonová, podpredsedníčka Komisie a vysoká predstaviteľka Únie pre zahraničné veci a bezpečnostnú politiku, a ja sme toho názoru, že by sme sotva mohli naplniť toto očakávanie, keby sme predovšetkým nezohrávali skutočne konštruktívnu úlohu v našom susedstve, a že by sme sotva mohli zohrávať túto úlohu, keby sme sa nezaoberali problémami našich susedov vrátane pretrvávajúcich konfliktov.
<P>
S týmto zámerom sme spoločne odštartovali proces revízie v júni minulého roka. V tom čase bolo našimi ambíciami predovšetkým uvažovať o nových nástrojoch, ktoré priniesla Lisabonská zmluva. Priniesla veľké zmeny v súvislosti s vonkajšou činnosťou, keď sa nahradilo polročné predsedníctvo a jeho priority vonkajších vzťahov dôslednou a súdržnou politikou, za ktorú zodpovedá osoba s dvojitou funkciou, pričom spája uplatňovanie nástroja spoločnej zahraničnej a bezpečnostnej politiky Spoločenstva a zároveň má po prvýkrát kompetencie pri riadení služby pre vonkajšiu činnosť. Boli tiež posilnené veľvyslanectvá, aby zastupovali nielen Komisiu, ale aj Európsku úniu. To sú obrovské zmeny.
<P>
Viem, že je pred nami mnoho problémov, otázok a dokonca sa sem-tam vyskytne aj kritika, ale som presvedčený, že tieto zmeny prinesú súdržnejšiu politiku EÚ pre vonkajšiu činnosť. Chceli sme, aby sa to odrazilo v našej susedskej politike. Chceli sme tiež urobiť jednu z dôležitých vecí, ktorá podľa nás chýbala. Pri pohľade na susedné krajiny nám chýbal pocit zaangažovanosti týchto krajín do susedskej politiky. Niektorí naši partneri hovorili, že susedská politika im bola nanútená a že v skutočnosti to s nimi nikto nekonzultoval. Sú preto presvedčení, že ich názory neboli zohľadnené a že sa jedna schéma uplatnila na všetkých bez toho, aby sa zohľadnili ich špecifiká. Lenže vtedy prišla arabská revolúcia. Nastavila nám zrkadlo - ktoré bolo podľa mňa veľmi potrebné - a položila dôležité otázky, ako napríklad: ako sme pripravení na to, aby sme dopĺňali úsilie rozvíjajúcich sa demokracií, ako ďaleko sme pripravení zájsť pri riešení situácií, ako je tá v Líbyi, a ako dlho budeme robiť kompromisy a spájať stabilitu s autokraciou, pričom musíme akceptovať skutočnosť, že naše hodnoty sa nie vždy stotožňovali s našimi záujmami.
<P>
Naše oznámenie z 8. marca bolo pokusom odpovedať na niektoré z týchto otázok - aby som bol celkom úprimný, tie ľahké otázky -, pretože sme v podstate odpovedali iba na otázky, ktoré sa týkali rozvíjajúcich sa demokracií. Tie ťažšie otázky sme si nechali na strategickú revíziu ESP. Na mnohé z nich je ešte potrebné odpovedať.
<P>
V oznámení z 8. marca sme stanovili tri základné piliere, ktoré sa budú odrážať aj v strategickej revízii. Prvý podporuje demokratickú transformáciu a budovanie inštitúcií v našich susedných štátoch. V druhom sa zameriavame na vzťah so spoločnosťami a podporu občianskych spoločností. Tretí poskytuje podporu inkluzívnemu a trvalo udržateľnému rastu medzi našimi susedmi.
<P>
Mnohé krajiny na juhu sa menia a táto zmena sa neobmedzuje len na tieto krajiny, ale zasahuje celý región. Menia aj nás a spôsob, akým reagujeme na situáciu - spôsob, akým budeme aktívne reagovať a presadzovať tieto nové javy u našich susedov. Bude to mať dôsledky na východe a z tohto procesu sa v našom spoločnom uvažovaní s východnými partnermi môžeme poučiť. Toto uvažovanie o východe sa nedeje na úkor juhu a udalostí na juhu a náš súčasný záujem a pozornosť, ktoré venujeme juhu, nie sú na úkor nášho záujmu o východ. Proces revízie ESP posilní potrebu vyváženého prístupu k našim susedom, či už sú na východe, alebo na juhu.
<P>
Je to nový podnet, aby sme nahradili niekedy uprednostňovanú reálnu politiku voči našim susedom ambicióznejšou a oveľa aktívnejšou politikou založenou na našich hodnotách. Je to tiež podnet, aby sme jasne vyjadrili, čo chceme dosiahnuť s nástrojmi alebo pomocou nástrojov susedskej politiky. Pred niekoľkými rokmi sme hovorili o zóne mieru, stability a prosperity. Je to dôležitá koncepcia, ktorá stále platí, ale partneri chcú viac. Na východe sa niektorí z nich vyjadrujú veľmi jasne, pokiaľ ide o úsilie Európy. Partneri na juhu chcú mať inštitucionálne lepšie vymedzený rámec pre hospodársku integráciu. Máme sa obávať ponúknuť naše názory na tieto otázky? Myslím si, že nie. Myslím si, že by sme mali jasne povedať, že Východné partnerstvo nie je spôsobom, ako zabrániť krajinám na východe získať členstvo v EÚ, ale je spôsobom, ako môžu vybudovať viac Európskej únie vnútri svojich krajín. Myslím si, že musíme ponúknuť tým najvyspelejším krajinám na juhu istý rámec, aby sa mohli stať súčasťou nie síce robenia rozhodnutí, ale formovania týchto rozhodnutí.
<P>
Neočakávajte veľmi technický obmedzujúci rámec pre dvojstranné vzťahy s našimi susedmi. Očakávajte iba veľmi málo, ale veľmi jasných a veľmi dôležitých kritérií. Očakávajte ako výsledok tejto revízie ESP flexibilnú a na mieru šitú štruktúru a vzájomné pôsobenie, ktoré bude dobre fungovať medzi politickým manévrovaním na jednej strane a našimi programami a technickou a finančnou pomocou na strane druhej.
<P>
Nebude to jednoduchý proces. Žiadna zmena nie je jednoduchá, ale v porovnaní s tým, čo bolo predtým, to bude pokračujúci proces, v ktorom budú možnosti revízie, alebo, inak povedané, možnosti spätnej väzby alebo skúšky reality dôležitou kvalitou, ktorá bude zahrnutá do tejto revízie ESP.
<P>
Mnohí z vás hovorili o peniazoch. Čím vyššie sú naše ambície, tým viac zdrojov je na to potrebných. Logika v tom je veľmi jasná. Ale ide len o peniaze? Jednoznačne nie. Ide tu aj o našu tvorivosť, našu súdržnosť, o to, aby sme brali vážne záujmy našich partnerov a aby sme boli ambiciózni, pokiaľ ide o otvorenie nášho obchodného trhu a riešenie otázok mobility.
<P>
V jazmínovej revolúcii išlo vo veľkej miere o dôstojnosť a rovnosť. Zmeňme teda tieto dve otázky - otázky dôstojnosti a rovnosti - na zásady, na ktorých bude založená naša politika. Parlament v tom bude zohrávať veľmi dôležitú úlohu.
<SPEAKER ID="719" NAME="Predsedajúca">
V súlade s článkom 110 ods. 2 rokovacieho poriadku som dostala dva návrhy uznesení.
<P>
Rozprava sa skončila.
<P>
Hlasovanie sa uskutoční vo štvrtok 7. apríla.
<P>
Písomné vyhlásenia (článok 149)
<SPEAKER ID="720" NAME="Tunne Kelam" AFFILIATION="PPE">
písomne. - Všetky európske krajiny, ktoré spĺňajú prístupové kritériá EÚ, by mali mať nádej na členstvo v EÚ. Východná dimenzia európskej susedskej politiky by mala tento základný princíp ako taký jasne oceniť a zaručiť, aby naši susedia vo východnej Európe mohli prakticky počítať s reálnou šancou na budúce členstvo.
<P>
Najsilnejším motívom demokratických a politických reforiem a vytvárania občianskej spoločnosti je, a stále bude, nádej na členstvo v EÚ. Zatiaľ čo budúci uchádzači si budú musieť splniť všetky svoje záväzky, EÚ musí nepochybne dokázať, že náš prísľub rozšírenia je naďalej platný a dôveryhodný. V záujme posilnenia tejto dôveryhodnosti a rozptýlenia akýchkoľvek obáv z používania dvojitého metra by EÚ mala jasne deklarovať, že vzťahy s našimi východnými susedmi musia byť založené predovšetkým na demokratických hodnotách, dodržiavaní ľudských práv a zásad právneho štátu. Keďže každá krajina by mala byť hodnotená na základe svojich zásluh, základné hodnoty sa musia dodržiavať vo všetkých krajinách rovnako bez ohľadu na konkrétne hospodárske a politické záujmy konkrétnych členských štátov. Rovnaké zásady by sa mali uplatňovať aj v prípade vzťahov s Ruskom, kde je situácia v súvislosti so zásadami právneho štátu a ľudskými právami horšia ako vo väčšine krajín európskej susedskej politiky.
<SPEAKER ID="721" NAME="Jaromír Kohlíček" LANGUAGE="CS">
Musím sa priznať, že som si s prekvapením prečítal uznesenie, ktoré predložil Výbor pre zahraničné veci. Hádzanie demonštrácií v Bielorusku, kde tzv. protestujúci sú vo veľkej miere podporovaní zo zahraničia, s vlnou vzbúr v Egypte a Tunisku spôsobených zvyšovaním cien potravín a nezamestnanosti do jedného vreca, je za hranicami môjho chápania. Podľa mňa je tento nezmyselný záver typickým prejavom hlúposti takzvaných politikov. Je zrejmé, že pán Siwiec nezaregistroval demonštrácie, ktoré si v monarchiách arabského sveta vyžiadali desiatky mŕtvych, či vojnu v Líbyi. Toto je viac než jasné. V bode 12 sa nenachádza žiadne stanovisko k negatívnemu vývoju v Moldavsku. Niektorí členovia Poslaneckého klubu Európskej ľudovej strany sa tak zahľadeli do Júlie Tymošenkovej, že bez nej sa im zdá akákoľvek ukrajinská vláda nedemokratická, a to aj napriek tomu, že za posledný rok vláda dokázala podstatne vylepšiť politickú a hospodársku situáciu krajiny. Podľa môjho názoru výzva na multilaterálnu podporu vytvorenia demokratických strán v Bielorusku v bode 13 predstavuje priame zasahovanie do vnútorných záležitostí druhého štátu. Škoda, že nevidíme podobnú snahu rozvíjať demokraciu v štátoch EÚ, ako napríklad v Maďarsku. Bod 52 uznesenia považujem za ďalšiu veľkú nehoráznosť a rovnako aj podporu rôznych podvratných činností, akými sú televízna stanica Belsat alebo rozhlasové stanice Rádio Rusko a Európske rádio pre Bielorusko. Veľmi mi to pripomína obdobie studenej vojny, tak ako ho poznáme z učebníc dejepisu.
<SPEAKER ID="722" NAME="Elżbieta Katarzyna Łukacijewska" LANGUAGE="PL">
Počas dnešnej rozpravy v Európskom parlamente sme pokračovali v diskusii o východnej dimenzii susedskej politiky Európskej únie. Nesmieme zabudnúť na to, že jej cieľom má byť posilnenie vzťahov medzi Úniou a jej východnými susedmi, a to najmä s Ukrajinou, prostredníctvom podpory všetkých druhov občianskych, sociálnych a hospodárskych iniciatív. Mladí obyvatelia Ukrajiny očakávajú pomoc od členských štátov Únie a predovšetkým chcú, aby sa hranice otvorili, vďaka čomu by sa mohli slobodne pohybovať medzi krajinami, študovať a rozvíjať svoje záľuby a záujmy. Je veľmi dôležité, aby sa zaistilo lepšie uplatňovanie dohôd o zjednodušených vízových postupoch a zóne voľného obchodu medzi EÚ a Ukrajinou. Pre študentov z východných krajín európskej susedskej politiky by sme mali tiež rozšíriť štipendijný systém a podporovať ich vo väčšom zapájaní sa do politickej a sociálnej aktivity.
<SPEAKER ID="723" NAME="Cristian Dan Preda" LANGUAGE="RO">
Vítam spoločnú diskusiu o týchto dvoch správach týkajúcich sa európskej susedskej politiky, keďže potrebujeme prijať jednotný prístup k našim susedom tak na juhu, ako aj na východe. Najprv by som chcel podotknúť, že je pre nás nanajvýš kontraproduktívne, ak by sme obe geografické oblasti prinútili k tomu, aby navzájom súperili. Nejde tu o boj o zdroje, ale o efektívne nasmerovanie zdrojov k tým partnerom, ktorí robia pokroky vo vzťahu k spoločným kritériám tvoriacim základ našej susedskej politiky. Mám na mysli predovšetkým dodržiavanie ľudských práv, demokracie a zásad právneho štátu. Preto som presvedčený, že musíme nabrať odvahu na to, aby sme uznali pozitívne výsledky, ktoré sme dosiahli pomocou našej susedskej politiky, ako napríklad v prípade Gruzínska a Moldavska, ale aj nepriaznivý vývoj, ktorý, žiaľ, nastal v prípade Bieloruska a Ukrajiny. Diferenciácia musí byť základným kritériom, ktoré sa vzťahuje aj na susedné krajiny na juhu. Na druhej strane však naše požiadavky týkajúce sa rešpektovania spoločných hodnôt Únie, ktoré kladieme na našich európskych partnerov, musia byť jednotné a veľmi vysoké.
<SPEAKER ID="724" NAME="Fiorello Provera" LANGUAGE="IT">
Keď posudzujeme európsku susedskú politiku, je dôležité, aby sme zhodnotili jej vplyv na migráciu. Žiadna susedská politika nemôže byť v tejto oblasti plne účinná, ak nerieši príčiny nestability, ktoré vyvolávajú migráciu.
<P>
To si vyžaduje spoluprácu tak s krajinami pôvodu, ako aj s tranzitnými krajinami, na regionálnej úrovni prostredníctvom možných dvojstranných dohôd. Musíme spolupracovať s tranzitnými krajinami aj s krajinami pôvodu, aby sme predchádzali nárazovému prílevu prisťahovalcov. Musíme pomôcť krajinám pôvodu migrantov k demokracii a dosiahnutiu dobrej správy vecí verejných tým, že im sprístupníme naše hodnoty a skúsenosti.
<P>
V súvislosti s európskou susedskou politikou potrebujeme hospodársky program, ktorý dokáže zvýšiť úroveň zamestnanosti, a obchodné dohody, ktoré dokážu vytvoriť skutočný, trhom poháňaný hospodársky rozvoj. Pán komisár Füle a vysoká predstaviteľka pani Ashtonová podporujú slogan "viac za viac", koncepciu podmienenosti pomoci, ktorej cieľom je odmeňovať krajiny, ktoré sú najaktívnejšie vzhľadom na demokratické reformy a dodržiavanie ľudských práv. Tento prístup treba podporovať, pretože sa zhoduje s našimi hodnotami, je účinný pre rozvoj a dáva za pravdu európskym daňovníkom.
<SPEAKER ID="725" NAME="Debora Serracchiani" LANGUAGE="IT">
Po nedávnych udalostiach, ku ktorým došlo v juhovýchodnej Európe, musíme prehodnotiť európsku susedskú politiku vo vzťahu k južným partnerským krajinám, a to poskytnutím prostriedkov a pomoci, ktoré sú nevyhnutné pre skutočný prechod k demokracii, a vytvorením základov pre rozsiahle politické, sociálne a inštitucionálne reformy. Je dôležité, aby prehodnotenie politiky uprednostnilo kritériá pre nezávislé súdnictvo, dodržiavanie základných slobôd vrátane slobody médií a boja proti korupcii, ale je rovnako nevyhnutné, aby sa znova prerokovala a dôkladne preskúmala stredozemská stratégia EÚ v záujme posilnenia politického dialógu a podpory pre všetky demokratické a sociálne sily.
<SPEAKER ID="725" NAME="Csaba Sándor Tabajdi" LANGUAGE="HU">
Kríza v arabskom svete ukázala, že doterajšie smerovanie v susedskej politike zlyhalo. Finančné nástroje sa musia stať transparentnejšími a počas vyplácania pomoci sa musí uplatňovať prístup orientovaný na výsledky. To platí aj pre východnú dimenziu politiky. Európska susedská politika budúcnosti musí byť založená na cezhraničných vzťahoch medzi ľuďmi, čo sa vzťahuje najmä na východnú dimenziu, pretože krajiny zapojené do Východného partnerstva majú takisto nádej na získanie štatútu kandidátskej krajiny. S otázkou vzájomného oslobodenia od vízovej povinnosti medzi Ukrajinou a EÚ by sa malo zaobchádzať pragmaticky a nemala by sa použiť na vyvíjanie politického tlaku. Ukrajinská vláda musí v oblasti posilnenia ľudských práv a demokracie toho urobiť ešte veľa. Obyvatelia Ukrajiny sú však tými poslednými, ktorých by sme mali v tejto otázke potrestať. Ak Európska rada podporuje obyvateľov Bieloruska a zároveň uvaľuje sankcie na Bielorusko, nemala by používať iný meter ani na Ukrajinu. Zabezpečenie oslobodenia od vízovej povinnosti čo možno najskôr - dúfajme, že k tomu dôjde už v priebehu tohto roka - by mohlo položiť základy hospodárskej dôvery, ktorá je potrebná pre vytvorenie zóny voľného obchodu. Verím, že poľské predsedníctvo sa bude touto otázkou zaoberať prioritne. Škoda, že samit Východného partnerstva sa nemohol uskutočniť počas maďarského predsedníctva. Maďarsko mohlo rokovať s partnermi EÚ vo východnom susedstve oveľa objektívnejšie ako Poliaci, ktorí, ako skúsenosti z minulosti ukázali, viedli počas posledných rokov v niekoľkých vzťahoch neobjektívnu politiku.
<SPEAKER ID="726" NAME="Traian Ungureanu" AFFILIATION="PPE">
písomne. - Európska susedská politika by mala zostať európskou a nie francúzskou, rumunskou či poľskou. Rozlišovanie medzi susedmi na juhu a na východe, po ktorom bude nasledovať prevod finančných prostriedkov z východu na juh, môže byť prínosom pre agendu sponzorského štátu, ale bude to zároveň koniec európskej susedskej politiky. Tlak vyvíjaný zo strany Francúzska, aby sa poskytovali financie juhu, pričom programy pre východ budú ochudobnené, by mohol spôsobiť nešťastný precedens. Európa by sa mala zaujímať o všetkých svojich susedov a nie o privilegovaných susedov. Presun finančných prostriedkov z východu na juh by našim východným partnerom vyslal katastrofálny signál. Podporovanie demokracie na juhu, pričom by sa oslabovala na východe, nedáva žiadny zmysel. Európske úsilie a demokratické hodnoty východných partnerov by sa mohli ešte viac narušiť unáhlenou politikou liberalizácie vízového režimu. Politika kladenia Ruska na prvé miesto nesmie mať v tejto otázke žiadny priestor. Ruskí občania majú právo slobodne cestovať, ale nie skôr, ako naši partneri na východe. Zaistenie bezvízového režimu Rusku by z ruského pasu vyrobilo zlatý dokument, ktorý by bol vyhľadávaný v Gruzínsku, Moldavsku a na Ukrajine. Tieto krajiny by to vnútorne destabilizovalo. Trvám na tom, aby sa EÚ vážne zaoberala týmito problémami.
