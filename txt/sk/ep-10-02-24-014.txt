<CHAPTER ID="014">
Priority Parlamentu v súvislosti so zasadnutím Rady OSN pre ľudské práva (1. - 26. marca 2010 v Ženeve) (rozprava) 
<SPEAKER ID="102" NAME="Predsedajúci">
Ďalším bodom programu sú vyhlásenia Rady a Komisie o prioritách Parlamentu v súvislosti so zasadnutím Rady OSN pre ľudské práva (1. - 26. marca 2010 v Ženeve).
<SPEAKER ID="103" NAME="Diego López Garrido" LANGUAGE="ES">
Vážený pán predsedajúci, Európska únia sa v Ženeve, Bruseli a hlavných mestách tretích krajín pripravuje na prvé zasadnutie Rady pre ľudské práva v tomto roku.
<P>
Rada pre ľudské práva je fórum na diskusiu o situácii v súvislosti s ľudskými právami na celom svete a o snahe medzinárodného spoločenstva zlepšiť stav ľudských práv, ktoré sú jedným z prvkov, jednou zo zásadných charakteristík zmyslu Európskej únie, sú skutočnosťou, ktorá jej dodáva svoju skutočnú identitu vo svete.
<P>
Predsedníctvo Rady sa chopilo úlohy, ktorú musí zohrávať najmä teraz, veľmi vážne. Problémy, ktorým musí Európska únia čeliť počas týchto zasadnutí Rady pre ľudské práva, berie veľmi vážne. Dôkazom je skutočnosť, že podpredsedníčka španielskej vlády pani María Teresa Fernándezová de la Vegová, ktorá v tomto prípade vystupuje ako predstaviteľka predsedníctva Rady Európskej únie, sa zúčastní rokovania na vysokej úrovni, ktoré otvorí 13. zasadnutie Rady.
<P>
Predsedníctvo preto bude mať aktívne zastúpenie v práci Rady.
<P>
Budeme obhajovať stanoviská Európskej únie v záležitostiach, ktoré majú špeciálne dôsledky pre mnohé členské štáty a Európska únia okrem národných iniciatív predloží uznesenia ku krajinám.
<P>
Naďalej si myslíme, že Rada potrebuje mať nástroje na ochranu ľudských práv, aby dokázala reagovať na prípady vážnych porušení ľudských práv, buď prostredníctvom mandátov pre jednotlivé krajiny - to je prípad Mjanmarska či Kórejskej ľudovodemokratickej republiky -, alebo prostredníctvom mandátov pre špeciálne subjekty v rámci krajiny, ako to, dúfame, bude v Konžskej demokratickej republike.
<P>
Pokiaľ chceme zachovať dôveryhodnosť Rady, tieto situácie by mali byť monitorované medzinárodným spoločenstvom a Radou pre ľudské práva.
<P>
Jednou z tém, ktoré budú na programe na nadchádzajúcich zasadnutiach Rady, je téma, o ktorej budeme hovoriť neskôr v rámci iného bodu dnes poobede, a ňou sú špeciálne schôdze o Gaze a Goldstonovej správe. Európska únia považuje túto správu za spoľahlivú analýzu, čo spomenieme znovu aj neskôr, a Európska únia vyzdvihuje dôležitosť vykonať primeraný a spoľahlivý výskum možných porušení medzinárodných právnych predpisov o ľudských právach a medzinárodného humanitárneho práva.
<P>
Na záver, rád by som prediskutoval problém prieskumu Rady.
<P>
Tento rok bude mimoriadne dôležitý pre rokovania o prieskume práce Rady, ktorý sa uskutoční konkrétne v roku 2011.
<P>
Európska únia začína vypracovávať a má v úmysle skonsolidovať jasné stanovisko, jasnú stratégiu pre Úniu, aby sme dokázali zachovať aktívnu úlohu a záväzok k ochrane a dodržiavaniu ľudských práv.
<P>
V každom prípade je jasné, že Európska únia bude pokračovať v podporovaní nezávislosti Úradu vysokého komisára OSN pre ľudské práva ako doteraz, rovnako ako nezávislosti špeciálnych postupov, účasti mimovládnych organizácií v Rade OSN pre ľudské práva, schopnosti Rady bojovať proti vážnemu kľúčovému porušovaniu ľudských práv a zavedenia mandátov pre jednotlivé krajiny.
<P>
Španielsko a španielske predsedníctvo sú si vedomé toho, že rotujúce predsedníctvo prevzali v čase veľmi dôležitom pre Európsku úniu a Organizáciu Spojených národov z hľadiska ochrany a podpory ľudských práv vo svete.
<P>
Lisabonská zmluva tiež priniesla novú etapu, ako aj v mnohých iných oblastiach, v súvislosti s vonkajšou činnosťou Únie a dúfame, že naša spoločná práca pod vedením vysokej predstaviteľky posilní hlas Európskej únie v oblasti ochrany základných zásad práce Rady pre ľudské práva. Takisto dúfame, že táto etapa pohybu vpred smerom k aktívnejšej, transparentnejšej a účinnejšej Rade bude čerpať z prechodnej etapy, ktorou Únia prechádza pod vedením predsedníctva, ktoré momentálne zastupujem a ktoré spraví všetko, čo bude v jeho silách, aby zabezpečilo, že všetky cesty, ktorými sa Únia a Rada odteraz vydajú, budú viesť k spoločnému cieľu, a to k podpore a ochrane ľudských práv na svete.
<SPEAKER ID="104" NAME="Kristalina Georgieva">
členka Komisie. - Vážený pán predsedajúci, považujem za veľmi vhodné, že som tu po prvýkrát v súvislosti s otázkou ľudských práv, ktorá sa veľmi hodí do portfólia mojich priorít.
<P>
Komisia veľmi podporuje prezentáciu španielskeho predsedníctva a rada by som pridala dve poznámky k tomu, čo tu odznelo o prioritách nadchádzajúceho zasadnutia a o tom, ako sa EÚ postaví k týmto prioritám.
<P>
Prvá sa týka tematických otázok. EÚ a skupina krajín Latinskej Ameriky spolupracujú na návrhu uznesenia o právach dieťaťa s mimoriadnym dôrazom na boj proti sexuálnemu násiliu páchanému na deťoch. Komisiu veľmi znepokojuje zvýšenie sexuálneho násilia v konfliktných oblastiach a krízových situáciách a negatívnym vplyvom na najzraniteľnejších, najmä na deti. EÚ v súlade s Európskym konsenzom o humanitárnej pomoci zabezpečí, aby sa tomu v nariadení venovala primeraná pozornosť.
<P>
EÚ sa takisto aktívne zúčastní na panelovej diskusii pre práva osôb so zdravotným postihnutím. Existuje veľmi jasné prepojenie s našimi internými stratégiami EÚ, pretože čoskoro ukončíme prístupový proces k Dohovoru OSN o právach osôb so zdravotným postihnutím.
<P>
Ďalšou tematickou oblasťou, o ktorú je mimoriadny záujem, je právo na jedlo, ktoré je v súlade s úspechmi rozvojových cieľov tisícročia, ako aj ľudské práva vnútorne vysídlených osôb, ktoré na rozdiel od utečencov nie sú primerane chránené medzinárodnými dohovormi, a v súvislosti s týmto bodom vyvinieme nátlak.
<P>
Moja druhá poznámka sa týka podpory prijatia správ všeobecného periodického prieskumného procesu zo strany EÚ o štátoch, ktoré prešli týmto procesom v decembri, plénom. Je to veľmi dôležitý moment, kedy skúmané štáty môžu zverejniť svoje záväzky k zlepšeniu situácie v oblasti ľudských práv. Štáty zároveň môžu požiadať o medzinárodnú pomoc pri plnení svojich záväzkov. Komisia je stále otvorená diskusii s partnermi o spôsoboch a prostriedkoch podpory presadzovania odporúčaní týchto prieskumov.
<P>
Ako to zdôraznilo aj španielske predsedníctvo, skutočnosť, že dosah tohto procesu závisí predovšetkým od transparentnosti a otvorenosti členských štátov EÚ, je rozhodujúca, pretože iba vtedy dokážeme byť účinní, ak pôjdeme príkladom.
<SPEAKER ID="105" NAME="Laima Liucija Andrikienė">
v mene skupiny PPE. - Vážený pán predsedajúci, vítam skutočnosť, že Európsky parlament prijme uznesenie o nadchádzajúcom zasadnutí Rady pre ľudské práva. Takisto vítam skutočnosť, že Európsky parlament vyšle delegáciu do Rady pre ľudské práva, keďže Rade EÚ väčšinou predkladáme odporúčania, ako zlepšiť prácu Rady pre ľudské práva a posilniť úlohu Európskej únie v nej.
<P>
Toto 13. zasadnutie je najdôležitejšie v roku 2010 a bude obsahovať stretnutia na vysokej úrovni a diskusie s vládnymi ministrami o množstve dôležitých otázok, ktoré spomenuli aj pani komisárka a pán minister, akým je napríklad dosah svetovej finančnej krízy na situáciu v oblasti ľudských práv na celom svete.
<P>
Vítame skutočnosť, že sa naši americkí partneri angažujú v práci Rady pre ľudské práva. Mali by sme však s obavami pripomenúť, že niektoré štáty sa pokúšajú zmariť celý proces a podkopávať dôveryhodnosť Rady pre ľudské práva. Irán naznačil, že možno bude kandidovať vo voľbách do Rady. Bolo by nanajvýš poľutovaniahodné, keby bol Irán zvolený, pretože by sa v Rade zvýšil počet štátov s problematickou situáciou v oblasti ľudských práv. Rada pre ľudské práva by tým riskovala, že sa stane nefunkčnou a neúčinnou ako jej predchodca, Komisia pre ľudské práva. Inými slovami, v stávke je dôveryhodnosť Rady pre ľudské práva ako takej, a preto by sme mali urobiť všetko, čo je v našich silách, aby sme udržali jej autoritu.
<SPEAKER ID="106" NAME="Richard Howitt">
v mene skupiny S&D. - Vážený pán predsedajúci, chcel by som začať pochvalou Parlamentu za angažovanosť v iniciatívach OSN. Na jeseň sme v New Yorku lobovali za vyhlásenie nového asistenta generálneho tajomníka na posilnenie priority ľudských práv v OSN a budúci mesiac sa zúčastníme na samotnom zasadnutí Rady pre ľudské práva: nielen na dialógu s našimi predstaviteľmi EÚ, ale i na spolupráci s tretími krajinami v rámci spoločného úsilia Európy na podporu dodržiavania ľudských práv na celom svete. Som hrdý na to, že v Ženeve vidíme, že Európa je priekopníkom v oblasti ľudských práv a s prácou, ktorá začne v júni tohto roku, naše uznesenie dnes hovorí, že budeme priekopníkmi i v ďalšej reforme samotnej Rady OSN pre ľudské práva.
<P>
Rada zostáva príliš spolitizovaná a náš dnešný text právom kritizuje tých delegátov, ktorí sa o 6 hodine ráno cynicky zoradili vo svojich autách pred budovou OSN v Ženeve, aby mohli byť prví, ktorí sa dostanú dnu a zapíšu sa na zoznam rečníkov na pomoc Srí Lanke vo svojom pasívnom návrhu, aby sa vyhli kritike porušovania práv v tejto krajine a vyhli sa zmyslu založenia Rady pre ľudské práva: aby pracovala celý rok a zaoberala sa porušovaním ľudských práv kdekoľvek a kedykoľvek. Parlament súhlasí s mnohými zásadami, ktoré prednieslo španielske predsedníctvo v súvislosti s ďalšími reformami, a pripájam sa k názoru svojej kolegyne pani Andrikienėovej, že zvolenie Iránu bez námietok, čoho sa niektorí obávajú, by pre Radu predstavovalo ďalší smrteľný zásah.
<P>
Najťažšou skúškou ľudských práv ktorejkoľvek krajiny je, ak čelí obvineniu z porušovania ľudských práv. Preto som rád, že sa na organizačnom stretnutí v Ženeve 18. februára Európska únia i Spojené štáty vyslovili v prospech spoločnej štúdie o tajnom zadržiavaní, ktorú teraz predložia Rade OSN pre ľudské práva. Nebudeme vždy súhlasiť s kritikou, ale vždy jej musíme byť otvorení, ak očakávame od ostatných to isté.
<SPEAKER ID="107" NAME="Kristiina Ojuland" LANGUAGE="ET">
Vážená pani vysoká predstaviteľka, pani komisárka, Aliancia liberálov a demokratov za Európu si želá, aby Európska únia bola viditeľná na nadchádzajúcom 13. zasadnutí Rady OSN pre ľudské práva. Ako spoluautorka tohto uznesenia chcem predovšetkým upozorniť na body 9 a 13, ktoré sa zaoberajú otázkami týkajúcimi sa Iránu.
<P>
Pre skupinu ALDE je neprijateľné, že Rada OSN pre ľudské práva nie je schopná - a už vôbec nie ochotná - reagovať s potrebnou rýchlosťou na krízu v oblasti ľudských práv v Afganistane, Guinei, Iráne, Jemene a Iraku. Úlohou Rady pre ľudské práva, ktorá združuje všetky krajiny na svete, je neustále sledovať situáciu dodržiavania ľudských práv na území všetkých členských štátov a okamžite reagovať na akékoľvek zhoršenie situácie.
<P>
Súčasné zdĺhavé riešenie situácie je jasným prejavom slabosti a neschopnosti organizácie primerane dosahovať ciele, ktoré si sama stanovila. Slabosť organizácie je tiež viditeľná vzhľadom na kandidatúru Iránu vo voľbách do Rady OSN pre ľudské práva, ktoré sa konajú v máji 2010, čo je celkom komické. Už len pomyslenie na to je absurdné, keď vezmeme do úvahy bezmocné pokusy iránskeho teokratického režimu potlačiť pomocou represívneho aparátu občianske nepokoje, ktoré strhli celú krajinu. Neostáva nám nič iné, než zvaliť vinu na celé medzinárodné spoločenstvo.
<P>
Rešpektujeme voľbu iránskeho ľudu a cieľom našej kritiky je dosiahnuť lepšiu budúcnosť pre iránsky ľud. Z tohto dôvodu sa obraciame na vysokú predstaviteľku Európskej únie pre zahraničné veci a bezpečnostnú politiku a podpredsedníčku Európskej komisie, aby zaujala rozhodné stanovisko v tejto veci a vyvinula silný tlak na OSN.
<SPEAKER ID="108" NAME="Heidi Hautala" LANGUAGE="FI">
Vážený pán predsedajúci, Európska únia má veľkú príležitosť, aby podporila krok k posilneniu medzinárodného práva na najbližšom zasadnutí Rady pre ľudské práva.
<P>
Od Rady a Komisie sme si vypočuli dlhé zoznamy dôležitých otázok, ale máme nejakú záruku, že Európska únia bude skutočne trvať na tom, aby sa riešili? Napríklad by som mohla spomenúť, že členské štáty veľmi kontroverzne prijali Goldstonovu správu o porušovaní medzinárodného humanitárneho práva počas vojny v Gaze. Podľa mňa máme právo na to, aby nás zástupkyňa Rady informovala, ako jednotlivé členské štáty teraz vnímajú túto dôležitú správu. Táto správa má kľúčový význam v čase, kedy vyvíjame úsilie, aby sme sa už nemuseli prizerať, ako všetci tí, ktorí sa dopustili porušovania medzinárodného humanitárneho práva a vojnových zločinov, unikajú trestu, a aby namiesto toho boli postavení pred súd.
<P>
Po druhé, rovnako ako kolega poslanec pán Howitt by som rada spomenula novú správu o tajných záchytných centrách. Európska únia musí rozhodnejšie zakročiť proti mučeniu a neľudskému zaobchádzaniu vo väzniciach, pričom niektoré z nich sú utajované. Musíme byť tiež schopní postaviť sa tvárou v tvár skutočnosti, že členské štáty Európskej únie sa v tomto ohľade tiež previnili. Nemôže to pokračovať, musíme prešetriť aj tieto záležitosti, pretože sa nás týkajú.
<P>
Máme príležitosť posilniť kompetencie Medzinárodného trestného súdu zaujatím rozhodného stanoviska o tom, ako by sa mali zmeniť a doplniť pravidlá jeho profesionálneho správania na jar tohto roku.
<SPEAKER ID="109" NAME="Charles Tannock">
v mene skupiny ECR. - Vážený pán predsedajúci, Rada pre ľudské práva má nepochybne chvályhodné ciele, ale vážne ju ohrozujú niektorí jej členovia. Mnoho z nich sotva rešpektuje ľudské práva a demokraciu vrátane Kuby, Číny, Pakistanu, Saudskej Arábie, Nikaraguy a Gabonu - a Iránu ako potenciálneho kandidáta, aby som ich spomenul aspoň niekoľko. Je teda zrejmé, že tento orgán má málo skutočnej morálnej autority. Je to všetko, v čom sa EÚ má zapájať na úrovni OSN, a napriek tomu robí dobrú prácu v oblasti potravinovej bezpečnosti a práv dieťaťa. Fanaticky však útočia na Izrael v oblasti ľudských práv, ale ich vlastné pohŕdanie ľudskými právami často uniká kontrole.
<P>
Toto uznesenie Parlamentu správne zdôrazňuje, že 13. zasadnutie nespomína vážne problémy s porušovaním ľudských práv v spojitosti s politickým režimom nastoleným napríklad v Guinei-Konakry, Afganistane, Iráne a Jemene. Po druhé, toto uznesenie sa odvoláva na CIA a mimoriadne vydávanie osôb. Mali by sme si dvakrát premyslieť, či zaútočíme na svojich amerických spojencov, keďže ešte stále nesú neprimerane veľké bremeno zodpovednosti za našu bezpečnosť v Európskej únii.
<SPEAKER ID="110" NAME="Nicole Sinclaire" AFFILIATION="NI">
Vážený pán predsedajúci, zatiaľ čo Komisia má veľký záujem o ochranu našich ľudských práv, my Briti už od trinásteho storočia presne vieme, aké je naše stanovisko. Obávam sa, že Lisabonská zmluva je iba bledým tieňom našej Magny Charty.
<P>
Komisia sa rada vníma ako svetový aktér v oblasti ľudských práv a zdá sa, že horlivo súdi ostatných a ponúka pomoc a radu. Mala by sa však kriticky pozrieť na seba. Považujem za značne ironické, že Komisia sa aktívne snaží odobrať právomoc členským štátom v dôležitých oblastiach vysokej politiky prostredníctvom Lisabonskej zmluvy, zatiaľ čo EÚ správne podporuje práva Kašmírčanov, ktorí trpezlivo čakajú na referendum o práve na sebaurčenie, ktoré im prisľúbila Organizácia Spojených národov v roku 1947. Vlastne ma to privádza k téme referenda, ktoré bolo prisľúbené britským voličom, ale sa jednoducho nikdy nekonalo. Preto naši voliči čakajú na sebaurčenie rovnako ako Kašmírčania.
<SPEAKER ID="111" NAME="José Ignacio Salafranca Sánchez-Neyra" AFFILIATION="PPE">
(ES) Vážený pán predsedajúci, myslím si, že sa naskytuje skvelá príležitosť potvrdiť univerzálnosť, nedeliteľnosť a vzájomnú závislosť ľudských práv, čo vystihuje i návrh spoločného uznesenia, ktoré by sa malo zajtra prijať.
<P>
Parlament vyjadril svoje stanovisko pri viacerých príležitostiach, zvyčajne vo výročnej správe o ľudských právach vo svete a prostredníctvom rôznych uznesení, ako sme nedávno urobili v prípade Iránu.
<P>
Niektorí kolegovia poslanci hovorili o paradoxe - použili toto slovo - niektorých krajín, ktoré vykazujú zlú bilanciu v oblasti dodržiavania ľudských práv a ktoré sú zároveň súčasťou orgánu, ktorý je zodpovedný za ich sledovanie, a myslím si, že prípad Iránu je jedným z najzrejmejších. To však nie je jediný príklad a podľa mňa sa Organizácia Spojených národov stane neúčinnou, ak ju skutočne budú financovať tieto krajiny, a stratí všetku politickú legitimitu a morálnu autoritu, aby mohla odsudzovať takéto udalosti.
<P>
Pán predsedajúci, keď o tom hovorím, ďalší z orgánov Parlamentu zvažoval tento týždeň vyhostenie poslanca tohto Parlamentu, konkrétne z Kuby. Okrem toho dnes trúchlime nad úmrtím 42-ročného inštalatéra a kubánskeho politického väzňa Orlanda Zapatu Tamaya, ktorý zomrel na následky protestnej hladovky a nezákonného, svojvoľného a krutého väznenia.
<P>
Predseda Kubánskej komisie pre ľudské práva a národné zmierenie Elizardo Sánchez, osoba, ktorá má veľmi blízko k duchu sociálnej demokracie, vyhlásil, že tejto smrti sa dalo vyhnúť, a nazval ju smrťou preoblečenou za spravodlivosť. Pani komisárka, chcel by som sa vás opýtať - keďže už poznáme stanovisko pána úradujúceho predsedu, či si vy a Komisia z etického a demokratického hľadiska myslíte, že v reakcii na odsúdeniahodné udalosti ako úmrtie pána Zapatu je potrebné pozdvihnúť vzťahy medzi Európskou úniou a Kubou na vyššiu úroveň a priradiť im vyššiu prioritu?
