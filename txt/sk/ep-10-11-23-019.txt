<CHAPTER ID="019">
Situácia v odvetví včelárstva (rozprava) 
<SPEAKER ID="628" NAME="Predsedajúca">
Ďalším bodom programu je rozprava o otázke na ústne zodpovedanie o situácii v odvetví včelárstva, ktorú Komisii predložil Paolo De Castro v mene Výboru pre poľnohospodárstvo a rozvoj vidieka - B7-0564/2010).
<SPEAKER ID="629" NAME="Paolo De Castro">
autor. - (IT) Vážená pani predsedajúca, pán komisár, dámy a páni, uznesenie, o ktorom budeme hlasovať, je stanoviskom Výboru pre poľnohospodárstvo a rozvoj vidieka k európskej politike podpory včelárstva. Ako je pre Výbor pre poľnohospodárstvo a rozvoj vidieka zvykom, na tomto dôležitom dokumente sa podieľali všetky parlamentné skupiny, ktoré hodnotne prispeli ku konečnému výsledku.
<P>
Napriek nedávnemu zvýšeniu ročného rozpočtu na opatrenia na zlepšenie všeobecných podmienok výroby a predaja včelárskych výrobkov naďalej existujú veľké obavy v súvislosti s mnohými ťažkosťami a problémami, ktorým bude musieť včelárstvo čeliť v blízkej budúcnosti.
<P>
Náročné podmienky výroby a predaja, veľká a dlhotrvajúca nestabilita cien a ťažkosti spôsobené čoraz väčším úhynom včiel patria medzi kľúčové faktory, ktoré postihujú jedno z najdôležitejších odvetví európskeho poľnohospodárstva.
<P>
Tak ako všetci ostatní prevádzkovatelia v primárnom sektore, aj európski včelári musia mať možnosť plánovať si svoje veci. Keďže súčasná podpora závisí od teraz platných vykonávacích postupov európskej poľnohospodárskej politiky, budúcnosť tejto politiky po roku 2013 je neistá. To sú súvislosti dnešného uznesenia, ktorým chceme Komisiu vyzvať, aby sa zaviazala k aktívnej ochrane včelárstva.
<P>
Hlavnými požiadavkami voči Komisii uvedenými v návrhu uznesenia sú: osobitný program po skončení vnútroštátnych programov, ktorý tiež zohľadní nové úlohy a problémy v tomto odvetví, a to úhyn včiel, nestabilitu cien atď.; záväzok k potrebnému zlepšeniu štatistických meraní s cieľom účinnejšie kontrolovať dovoz medu z krajín mimo EÚ a zefektívniť napredovanie výskumu; posilnenie úlohy európskej veterinárnej politiky; akčný plán na riešenie rozšíreného úhynu včiel, čiastočne prostredníctvom osobitných programov v oblasti výskumu; vyššia finančná podpora v oblasti odbornej prípravy a vzdelávania prevádzkovateľov a nakoniec posilnená úloha odvetvia včelárstva ako hlavného aktéra v rámci spoločnej poľnohospodárskej politiky po roku 2013.
<P>
Ďakujem pani Lullingovej a všetkým kolegom poslancom za spoločne vykonanú prácu a chcel by som vám pritom pripomenúť, pani predsedajúca, pán komisár, že sa končí medzinárodný rok biodiverzity. Preto dúfame, že prijatie uznesenia určite naštartuje obnovu odvetvia, ktoré je strategické najmä z hľadiska environmentálnej udržateľnosti a zachovania biodiverzity, ako aj z hľadiska hospodárskeho a sociálneho vplyvu.
<SPEAKER ID="630" NAME="Dacian Cioloş" LANGUAGE="FR">
Vážená pani predsedajúca, dámy a páni, včely naozaj zohrávajú významnú úlohu pri opeľovaní a produkcii medu a súvisiacich produktov. Toto odvetvie charakterizuje veľká rozmanitosť včelárskych podmienok a rozptyl a rôznorodosť zainteresovaných subjektov od produkcie po fázu predaja.
<P>
Na európskej úrovni už boli stanovené harmonizované predpisy týkajúce sa noriem pre predaj medu a ochrany zdravia včiel.
<P>
Nariadenie o organizácii jednotného spoločného trhu stanovuje súbor opatrení zameraných na zlepšenie podmienok produkcie a predaja včelárskych výrobkov. Tieto opatrenia možno zahrnúť do trojročných včelárskych programov, ktoré pripravujú členské štáty a ktoré sa spolufinancujú z rozpočtu Európskej únie. Rozpočet na tieto programy sa zvýšil z 26 miliónov EUR na 32 miliónov v období rokov 2011 - 2013.
<P>
Zdá sa, že tieto opatrenia v odvetví včelárstva prinášajú pozitívne výsledky, a to pre členské štáty, ako aj pre včelárov. Tiež je dôležité poznamenať, že všetky členské štáty vypracovali program, ktorý dokazuje ich záujem o včelárstvo, ako aj o potreby tohto odvetvia.
<P>
Toto odvetvie určite čaká množstvo úloh. Prvou je pokles počtu včelárov, a preto je kľúčové podporovať a pripravovať nováčikov. Druhou je konkurencia produktov dovážaných z tretích krajín a problémy spojené s kvalitou medu pochádzajúceho z týchto krajín. Potom je tu zvýšenie úhynu včiel z mnohých rôznych dôvodov vrátane varoázy a iných chorôb.
<P>
Problém zdravia včiel je mimoriadne znepokojivý v rámci Európskej únie, ale aj mimo nej. Včelárske organizácie Európsku úniu žiadajú, aby sa v tejto súvislosti viac sústreďovala na včely. V novembri 2008 Európsky parlament tiež prijal uznesenie o situácii v odvetví včelárstva, v ktorom vyzýval Komisiu, aby podnikla konkrétne kroky a zabezpečila ich zosúladenie.
<P>
Je jasné, že zdravie včiel je dôležité a že sa musí chrániť tými najvhodnejšími opatreniami, pričom sa musia zohľadniť špecifiká odvetvia a rôzni zainteresovaní aktéri. V tejto súvislosti už Komisia podnikla niekoľko iniciatív, ktorých cieľom je riešiť obavy odvetvia včelárstva, a do budúcnosti sa plánujú aj ďalšie kroky.
<P>
Komisia chce čoskoro predstaviť oznámenie, ktorého cieľom bude vysvetliť problémy spojené so zdravím včiel a kľúčové opatrenia, ktoré má Komisia v úmysle prijať na ich vyriešenie. Toto oznámenie bude slúžiť ako základ diskusie s Európskym parlamentom a Radou, ako aj orgánmi v členských štátoch a zainteresovanými stranami.
<P>
Dúfam, že táto diskusia pomôže nájsť možné nové opatrenia, ktoré sú potrebné na úrovni Európskej únie v súvislosti s otázkou ochrany včelárstva a výroby medu a súvisiacich produktov, ale pomôže aj pri ochrane zdravia včiel a predchádzaní problémom, ktoré by mohli vzniknúť pre choroby alebo znečistenie.
<SPEAKER ID="631" NAME="Astrid Lulling" LANGUAGE="DE">
Vážená pani predsedajúca, keď som pred 16 rokmi vo Výbore pre poľnohospodárstvo a rozvoj vidieka prevzala zodpovednosť za situáciu v odvetví včelárstva od nemeckého kolegu poslanca Reimera Bögeho, iný nemecký poslanec EP mi dosť pohŕdavo povedal: "Aha, rozumiem, malé tvory pre malé štáty." Odvtedy sa veľmi snažím, aby som v neustále rastúcej EÚ vysvetlila, aké dôležité sú tieto malé tvory, a to nielen pre kvalitu nášho života, ale aj pre naše prežitie.
<P>
Medzitým sme v EÚ na všetkých úrovniach stále viac zvyšovali informovanosť o potrebe komplexnej spoločnej politiky, ktorá by zabezpečila dostatok včiel v EÚ a dostatok včelárov každého veku, ktorí sa o ne budú starať. To je ešte dôležitejšie vzhľadom na vysokú mieru úhynu včiel v mnohých regiónoch, ktorá viedla k odôvodneným obavám, či máme dosť včiel a včelárov na pokrytie našich potrieb. Preto som prišla s touto iniciatívou vo forme otázky na ústne zodpovedanie pre Komisiu s rozpravou a uznesením. Som veľmi vďačná za to, že toto uznesenie podporili všetky skupiny v Parlamente. Cieľom je zaručiť spoločné kroky všetkých politických strán v mene nášho uznesenia. Je krátke, má jasnú štruktúru a je zrozumiteľné, čo v tomto Parlamente nie je pravidlom. Jasne vysvetľujeme, v čom spočívajú problémy. Konkrétne riešenia, ktoré navrhujeme, boli vypracované vo veľmi úzkej spolupráci s odvetvím včelárstva.
<P>
Včelári z mnohých členských štátov dnes prišli do Štrasburgu so svojimi výrobkami, ale aj so svojimi obavami a očakávaniami, aby upozornili na to, že pri riešení svojich problémov potrebujú našu pomoc. Ak vezmete do úvahy, že z rozpočtu vo výške viac ako 140 miliárd EUR sa len 32 miliónov EUR vynaložilo na ochranu troch štvrtín produkcie potravín a štyroch pätín rastlín, ktoré sú závislé od opeľovania, malo by byť každému prítomnému jasné, že dnes je dôležitou úlohou zabezpečiť pokračovanie a rozvíjanie tejto politiky po roku 2013. To je naše posolstvo. Som presvedčená, že ho bude počuť nielen v Parlamente, ale aj v Komisii, Rade a v členských štátoch. V každom prípade zaistíme, aby sa to stalo. Nalieham na všetkých poslancov tohto Parlamentu, aby sa zúčastnili hlasovania a hlasovali za toto uznesenie. Dlhujeme to včelám. Je pravda, že zatiaľ čo my tu diskutujeme, ony hibernujú. Mimochodom, som presvedčená, že diskusia...
<P>
(Predsedajúca prerušila rečníčku.)
<P>
Len som chcela povedať, že Konferencia predsedov, ktorá si myslí, že je dobrý nápad zaradiť túto rozpravu na koniec nočného rokovania, si musí urobiť domácu úlohu, aby pochopila význam včiel v Európe.
<SPEAKER ID="632" NAME="Luis Manuel Capoulas Santos" LANGUAGE="PT">
Vážená pani predsedajúca, žiaľ, problémy európskeho včelárstva sú vážnejšie a hlbšie ako cyklické krízy, ktoré opakovane pôsobia na iné, zjavne dôležitejšie odvetvia. Problém včelárstva je predovšetkým environmentálnym problémom a jeho dôsledky by mohli byť katastrofálne, ak nedokážeme reagovať vhodne a včas.
<P>
Dve štatistiky Organizácie pre výživu a poľnohospodárstvo Organizácie Spojených národov, ktoré už boli citované v návrhu uznesenia a ktoré už spomenula pani Lullingová, hovoria za všetko: 84 % druhov rastlín a 76 % výroby potravín závisí od opeľovania. Poľnohospodárstvo je však aj významnou hospodárskou činnosťou vo vidieckych oblastiach a má veľký potenciál rastu, pretože európska produkcia výrazne zaostáva za zaručením našich potrieb. Žiadna iná "živočíšna výroba" - a myslím to, samozrejme, v úvodzovkách - nie je tak úzko spätá s prírodou a udržateľnosťou ani nezohráva takú významnú a nenahraditeľnú ekologickú úlohu ako včelárstvo. Toto je viac ako dosť dôvodov na to, aby sme nepoľavovali v našom úsilí a financovaní pátrania po základných príčinách desivej a čoraz vyššej úmrtnosti včiel a podpory zdravotných programov.
<P>
Táto rozprava by tiež mala byť príležitosťou nájsť kreatívne a účinné spôsoby začlenenia pomoci pre tento špecifický druh hospodárskych zvierat, ktoré nepotrebujú pôdu, do mechanizmov pomoci novej spoločnej poľnohospodárskej politiky (SPP), a to práve v okamihu, keď sa plánuje použitie plošných jednotiek ako základného kritéria na prideľovanie novej pomoci. Preto by som chcel, aby Komisia vysvetlila, aké budú jej bezprostredné reakcie na tento problém a či zamýšľa začleniť túto činnosť do novej štruktúry SPP, o ktorej začneme čoskoro diskutovať.
<SPEAKER ID="633" NAME="Britta Reimers" LANGUAGE="DE">
Vážená pani predsedajúca, pán Cioloş, dámy a páni, poskytnutie ochrany včelám je v najlepšom záujme odvetvia poľnohospodárstva a mnohí poľnohospodári sú aj včelári. V mnohých regiónoch Európy sme boli svedkami poklesu populácie včiel. Musíme zistiť príčiny tohto problému a prijať potrebné protiopatrenia. Je dobré, že rozpočtové prostriedky na vnútroštátne programy v odvetví včelárstva do roku 2013 sa zvýšili z 26 miliónov EUR na 32 miliónov EUR. To však nestačí. Musíme zaistiť, aby tieto programy pokračovali aj po roku 2013. Ak to chceme dosiahnuť, je tiež mimoriadne dôležité zlepšiť a zjednodušiť proces, ktorý výskumníkom, včelárom a poľnohospodárom umožňuje výmenu odborných poznatkov. Čo najskôr by sme sa mali zamerať na boj proti chorobám a parazitom včiel. Nesmieme v tomto boji nechať včelárov samých.
<P>
Okamžite potrebujeme lepšiu a štandardizovanejšiu štatistiku zo všetkých členských štátov EÚ. Potrebujeme ju, pretože musíme pracovať s faktmi a nie len so špekuláciami. Keďže počet včelárov neustále klesá, musíme tiež viac investovať do vzdelávania a odbornej prípravy. Mali by sme poskytovať väčšiu podporu mladým včelárom a aj včelárom na plný úväzok s cieľom zabezpečiť, aby toto povolanie malo budúcnosť a nezaniklo. Skupina Aliancie liberálov a demokratov za Európu podporuje toto uznesenie.
<SPEAKER ID="634" NAME="Alyn Smith">
v mene skupiny Verts/ALE. - Vážená pani predsedajúca, budem stručný, hoci si myslím, že myšlienke pani Lullingovej - krížovému opeľovaniu rečníckeho času v skupinách - by sme sa ešte určite mali venovať.
<P>
Súhlasím s vyjadreniami o odvetví včelárstva, ale chcel by som kolegom pripomenúť, že aj populácia divého čmeliaka v Európe je v podobnej, teda veľmi znepokojivej situácii. Čmeliaky sú rovnako dôležité, pokiaľ ide o biodiverzitu a úžitok z opeľovania, o ktorých sme počuli - veľmi správne - v súvislosti s odvetvím včelárstva. Chcel by som oceniť prácu škótskej organizácie na ochranu čmeliaka Bumblebee Conservation Trust, ktorá sa zaoberá populáciou čmeliaka v celom Spojenom kráľovstve.
<P>
Pán komisár, chcel by som poukázať na otázku 4 - výbornú otázku -, v ktorej sa navrhuje, aby Komisia začlenila choroby včiel do veterinárnej politiky. Je to dlhodobá požiadavka tohto Parlamentu a zdá sa mi, že tu nejde len o rozdeľovanie peňazí, ale aj o výmenu osvedčených postupov a znalostí v celej Únii. Na tejto veci pracuje mnoho vedcov na mnohých miestach a Komisia by mohla zohrať veľmi významnú úlohu, keby zhromaždila tieto informácie a zistila, koľko o tomto spoločnom a veľmi vážnom probléme vieme.
<SPEAKER ID="635" NAME="James Nicholson">
v mene skupiny ECR. - Vážená pani predsedajúca, všetci si uvedomujeme význam včiel pre opeľovanie. Sú absolútne nevyhnutné pre poľnohospodárstvo a výrobu potravín. Bez nich sa vlastne nedajú vyrábať potraviny.
<P>
Preto je veľmi znepokojivé, že odvetvie včelárstva naďalej hlási mimoriadne vysokú mieru úmrtnosti. Hoci mám dojem, že sa nám v priebehu rokov darilo zlepšovať informovanosť a oboznamovať o vážnosti situácie, musíme sa stále usilovať o to, aby sme naďalej zabezpečili primerané financovanie výskumu príčin tejto úmrtnosti. Len potom bude možné podniknúť konkrétne kroky na riešenie tohto problému.
<P>
V prvom rade by som si želal, aby financovanie výskumných programov pokračovalo aj po roku 2012, a podporil by som iniciatívy, ktoré by zvýšili počet mladých včelárov v odvetví včelárstva. Samozrejme, začína sa obdobie intenzívnych rozpráv o budúcnosti SPP a som presvedčený, že ide o základný problém, ktorým by sme sa mali zaoberať aj ďalej v súvislosti s revidovanou poľnohospodárskou politikou EÚ po roku 2013.
<P>
V podstate by sa mala zvýšiť podpora odvetvia poľnohospodárstva po roku 2013. Myslím si, že máme príležitosť urobiť niečo pozitívne. Podporme včely.
<SPEAKER ID="636" NAME="Trevor Colman">
v mene skupiny EFD. - Vážená pani predsedajúca, problémom tejto správy o klesajúcej populácii včiel je to, že tu ide o skutočnú tragédiu. Preskúmaním tohto dokumentu som však zistil, že návrhy predložené tomuto Parlamentu sú klasickým prípadom toho, čo je v tejto budove známe ako "prospešná kríza". Prospešná, to znamená pre EÚ, pretože návrhy sa zakladajú na rozširovaní kontroly EÚ na čoraz väčšiu oblasť. Takže sa nič nezmenilo.
<P>
V tejto správe sa mihla SPP, ale nie je v nej ani zmienka o ničivom vplyve uplatňovania tejto politiky v našej krajine. Mám na mysli prírodu so živými plotmi a obrábanie polí a sadov; do takéhoto hospodárenia však vážne zasiahli právne predpisy EÚ na úkor včiel v Británii.
<P>
Správa priznáva, že nedokáže určiť základnú príčinu poklesu počtu včiel, a preto uvádza množstvo možností. Uvádza choroby včiel, ich oslabenú imunitu voči patogénom a parazitom, zmenu klímy - mohli ste sa staviť, že tá tu bude - a miznutie medonosnej flóry. Zdráhavo priznáva možný škodlivý vplyv geneticky modifikovaných rastlín, ale považuje ho za nevýznamný - mohli ste sa staviť, že tu bude aj táto možnosť.
<P>
V podstate sú to všetko dohady. Jedinou konštantou v tom všetkom je prítomnosť klieštika včelieho, ktorý útočí na imunitný systém včiel a je pravdepodobne pravou príčinou celého tohto problému. Ale nie, neutešená situácia včiel sa používa ako zámienka na zavedenie množstva nariadení, ktoré okrem iného vyzývajú na spoluprácu medzi včelárskymi zväzmi členských štátov, prísnejšie kontroly dovážaného medu, sprísnené požiadavky na označovanie - čo môže len sotva zastaviť vymieranie včiel - povoľovanie prípravkov, nech to znamená čokoľvek, a snahu o nábor mladých včelárov. Úžasné. Kým sa toto všetko odohráva, klieštik včelí pokračuje vo svojej zhubnej práci a včely hynú.
<P>
Hoci má táto správa nepochybne dobrý úmysel, musí sa obmedziť na identifikovanie a odstránenie toho, čo zabíja naše včely, a riešenie nechať na medzinárodné spoločenstvo. Nesmie slúžiť ako zámienka pre čoraz viac regulácie zo strany EÚ.
<SPEAKER ID="637" NAME="Diane Dodds">
v mene skupiny NI. - Vážená pani predsedajúca, prebieha dôležitá a naozaj vášnivá diskusia o tejto špecifickej téme. Som rada, že je to tak a že sa jej môžem zúčastniť.
<P>
Domnievam sa, že význam včiel v poľnohospodárstve sa vo všeobecnosti podceňuje, a to aj v rámci samotného odvetvia. Bez včiel by sa toho veľa neurodilo. Samozrejme, sady sú mimoriadne závislé od opeľovania včelami. Nedávno som navštívila niekoľko vlastníkov sadov v Severnom Írsku, ktorí doplácajú na pokles populácie včiel a v tejto súvislosti vyjadrili obavy.
<P>
Súhlasím s tým, že choroby včiel by sa mali vo veterinárnej politike EÚ zdôrazniť, aby sa poukázalo na význam včiel a aby sme tiež mali politiku a mohli monitorovať populáciu v celej Európe. Do výskumu a vývoja v súvislosti s poklesom populácie včiel sa musia investovať peniaze a na programy, ktoré môžu pomôcť, sa musia vyčleniť financie. Myslím si, že na pokles populácie včiel sa musíme pozerať vyvážene a vinu by sme nemali pripisovať len poľnohospodárskym postupom, ale mali by sme investovať aj do výskumu chorôb a spôsobov minimalizácie ich vplyvu.
<SPEAKER ID="638" NAME="Béla Glattfelder" AFFILIATION="PPE">
(HU) Vážená pani predsedajúca, pani Lullingová nás požiadala, aby sme podporili návrh uznesenia. Môžeme ho jednoznačne podporiť, pretože vzniká skutočne vynikajúci dokument.
<P>
Najdôležitejším vyhlásením tohto dokumentu je to, ktoré vyzýva Európsku komisiu, aby zabezpečila pokračovanie a posilnenie súčasných programov podpory odvetvia včelárstva po roku 2013. Táto podpora je nesmierne potrebná, pretože trh neoceňuje včelárske výrobky spôsobom, ktorý by zaistil prežitie odvetvia včelárstva, hoci včelári preukazujú mnohé služby poľnohospodárstvu a ochrane biodiverzity prostredníctvom opeľovania.
<P>
Ďalším veľmi dôležitým vyhlásením v tomto dokumente je výzva pre Európsku komisiu, aby zmenila pravidlá označovania výrobkov z medu v rámci politiky kvality. Dôvodom je to, že platné pravidlá môžu viesť k zneužívaniu, keď sa ako med európskeho pôvodu označí med, ktorý obsahuje minimálne množstvo európskeho medu a ktorý v skutočnosti obsahuje hlavne med dovezený z tretej krajiny, ktorý dokonca môže byť menej kvalitný.
<P>
Ďalším veľmi dôležitým vyhlásením v tomto dokumente je výzva pre Európsku komisiu, aby predložila legislatívny návrh, ktorým by vylúčil možnosť označenia výrobkov s menej ako 50 % obsahom cukru pochádzajúceho z medu ako výrobkov vyrobených z medu.
<P>
Už roky tu v Európskom parlamente bojujem za tieto veci. Nepodarilo sa mi ich dostať do žiadneho dokumentu tak perfektne, ako ich teraz uvádza tento návrh uznesenia. Dúfam, že Európska komisia prijme odporúčania Parlamentu a nájde v budúcom polroku v rámci politiky kvality spôsob, ako vyriešiť tieto dlhodobé problémy.
<SPEAKER ID="639" NAME="Marc Tarabella" AFFILIATION="S&amp;D">
(FR) Vážená pani predsedajúca, pán komisár, dámy a páni, dôvodom, prečo som sa rozhodol predložiť niekoľko pozmeňujúcich a doplňujúcich návrhov k výbornému návrhu pána Paola De Castra, je to, že včelárstvo je kľúčové hospodárske odvetvie. Som si istý, že naša vynikajúca kolegyňa poslankyňa pani Lullingová s tým bude súhlasiť, pretože sa týmto problémom zaoberá od roku 1994. Myslím si, že jej dnes večer môžeme vzdať hold.
<P>
Musíme si uvedomiť, že vyhynutie včiel by bolo bezprecedentným zvratom v histórii ľudstva. Takáto zmena biodiverzity by ohrozila životne dôležitú potravinovú diverzitu. Toto obrovské narušenie ekosystémov by zničilo všetky vyhliadky pre budúce generácie.
<P>
Vyhynutie opeľujúcich včiel sa musí brať vážne, pretože prepad počtu divých včiel a včiel medonosných sa teraz môže merať na globálnej úrovni. Kakao, vanilka, melón, marakuja - vytváranie plodov a semien všetkých týchto tropických plodín úplne závisí od opeľovania včelami.
<P>
Na všetkých kontinentoch a čoraz častejšie hynú včely medonosné vo veľkých množstvách na konci zimy. V Európe museli mnohí včelári skončiť s podnikaním. V súčasnosti viac ako 80 % druhov kvitnúcich rastlín vo svete a 80 % druhov pestovaných v Európe priamo závisí od opeľovania hmyzom, hlavne včelami. Bez včiel hľadajúcich potravu by väčšina plodín nemala dostatočnú úrodu. To platí pre mnohé divé druhy, ale aj pre ovocné stromy, bielkovinové plodiny a zeleninu. Takže by bolo ťažké predstaviť si jedlo, pri ktorom včely nezohrali významnú úlohu.
<P>
Príčiny poklesu počtu včiel sú známe: ničenie miest pre včelie úle, čoraz menej rastlín, ktoré im poskytujú nektár a peľ, ale aj choroby, parazity a najmä používanie pesticídov, presnejšie neurotoxických pesticídov, ktoré sú pre včely mimoriadne škodlivé. Poľnohospodári a záhradkári si musia uvedomiť, že včely sa nemajú ako brániť proti toxickým produktom a že sú drahocenným prínosom pre ich plodiny a musia sa prioritne chrániť.
<P>
Na záver by som chcel povedať, že musíme reagovať, pretože nesmieme akceptovať med pochádzajúci odinakiaľ - jeho kvalita je nižšia a nespĺňa naše prísne výrobné kritériá - ako nevyhnutnosť a jedinú alternatívu k nedostatku medu, ktorý sa pomaly rozširuje v Európe. Vyzývam preto pána Cioloşa a Komisiu, aby včelárstvo zahrnuli do SPP s osobitnými opatreniami.
<SPEAKER ID="640" NAME="Marian Harkin" AFFILIATION="ALDE">
Vážená pani predsedajúca, pán komisár, ďakujem vám za vyjadrenie. Načrtli ste problémy, pred ktorými stojíme: zníženie počtu včelárov, potreba pritiahnuť nových a kvalifikovaných včelárov a - čo je kľúčové - zvýšený úhyn včiel spôsobený viacerými faktormi, ale najmä klieštikom včelím, ktorý napáda imunitný systém včiel.
<P>
Všetci sa zhodneme na tom, že zdravie včiel je dôležité, a rada počujem, že Komisia predloží kľúčové opatrenia na riešenie súčasnej veľmi vážnej situácie. Zdôraznila by som potrebu zabezpečiť pri vypracúvaní programov konzultácie so včelármi, aby sa v prvom rade zaručila ich účinnosť a po druhé ich vykonávanie. Tak ako včelári, aj my musíme zabezpečiť udržateľné poľnohospodárske postupy šetrné k opeľovačom. Myslím si, že je to veľmi dôležité a malo by to byť súčasťou SPP.
<P>
Chcela by som tiež povedať, že zatiaľ čo občania vedia o úlohe včiel pri produkcii medu, nie každý vie o kľúčovej úlohe včiel pri opeľovaní a o ich prínose pre poľnohospodárstvo EÚ a v podstate aj pre produkciu potravín. Preto by podľa mňa bola cenná informačná kampaň, pretože potrebujeme podporu občanov v tejto veci, aby sme odôvodnili peniaze, ktoré míňame na program ochrany včiel.
<P>
Na záver by som chcela povedať, že potrebujeme nezávislý a včasný výskum úhynu včiel, aby sme mohli očakávať pozitívne výsledky, nech podnikneme akékoľvek kroky na riešenie tejto situácie.
<SPEAKER ID="641" NAME="Michail Tremopoulos" AFFILIATION="Verts/ALE">
(EL) Vážená pani predsedajúca, podľa programu EÚ Alarm sú hlavnými príčinami znepokojivého úbytku opeľujúceho hmyzu v Európe neudržateľné postupy pri využívaní pôdy a používaní agrochemikálií.
<P>
Na písomnú otázku, ktorú som predložil v januári, som však od vtedajšieho komisára pán Boela dostal veľmi neuspokojivú odpoveď. Vieme, že opelenie 84 % európskych plodín do istej miery závisí od opeľujúceho hmyzu a že ak ich chceme chrániť, musíme vytvoriť povinné zóny ekologickej obnovy a ešte viac posilniť agroenvironmentálne opatrenia prostredníctvom reštrukturalizácie SPP.
<P>
Pani komisárka povedala, že je spokojná. Opatrenia však nedokázali vyriešiť problém úbytku včiel. Vzhľadom na to, že agroenvironmentálne opatrenia predstavujú len 8 % celkového rozpočtu SPP do roku 2013 a každý členský štát ich uplatňuje rôzne, trváme na tom, že agroenvironmentálne opatrenia potrebujú väčšiu podporu, jednotné uplatňovanie a kontroly, či sú správne. Musíme tiež klásť väčší dôraz na organické a ekologické postupy. Tieto opatrenia a malovýroba, ako aj vytváranie včelárskych družstiev a zón ekologickej obnovy sa musia podporiť.
<SPEAKER ID="642" NAME="Julie Girling" AFFILIATION="ECR">
Vážená pani predsedajúca, dnes večer sme počuli veľa o zázraku včiel - sú to naozaj zázračné tvory.
<P>
Chcela by som sa zamerať len na jednu vec. Vie pán komisár o záujme a nadšení, ktoré včely vyvolali a vzbudili v celej Európe? Len v Spojenom kráľovstve máme mnoho kampaní popredných organizácií - od Women's Institute po Cooperative Society. Informačná kampaň prebieha. Treba si ju len všimnúť.
<P>
Pozrite sa, prosím, na kampaň organizácie Women's Institute, ktorej podrobnosti som vám poslala. Je plná praktických informácií pre každého, kto chce prispieť k tomu, aby sa včelám darilo. Organizácia Women's Institute zastupuje milióny obyčajných ľudí v Spojenom kráľovstve. Kritická situácia včiel potenciálne ponúka jedinečnú príležitosť pracovať s občanmi. Vzťahuje sa na spoločnú poľnohospodársku politiku, biodiverzitu, potravinovú bezpečnosť, používanie pesticídov, veterinárne predpisy a dokonca aj na neprehľadné financovanie z EÚ. Ide o jedinečnú príležitosť pripojiť sa k organizáciám, ktoré to už podnietilo k práci. Chcela by som pána komisára poprosiť, aby sa tejto príležitosti chopil a využil ju.
<SPEAKER ID="643" NAME="Czesław Adam Siekierski" AFFILIATION="PPE">
(PL) Vážená pani predsedajúca, vzhľadom na mimoriadny význam odvetvia včelárstva pre poľnohospodársku výrobu, potrebu chrániť biodiverzitu a výživové hodnoty medu by sa mala súčasná podpora odvetvia včelárstva zachovať a po roku 2013 zvýšiť. Takéto opatrenia prispievajú k zlepšeniu zdravia včiel, k zvýšeniu počtu rojov a k rastu produkcie medu. Tak ako je to v iných odvetviach, účinnosť včelárstva vo veľkej miere závisí od vedomostí, kvalifikácie a skúseností včelárov. V Poľsku máme jediné stredné odborné učilište včelárske v Európe a navštevujú ho študenti z viacerých krajín. Táto škola a jej priestory spolu s neďalekou Prírodovedeckou univerzitou v Lubline a tiež poľnohospodárskymi výskumnými ústavmi v Puławy by sa mohli využiť ako základ na vytvorenie európskej včelárskej školy. Organizácie včelárov sú veľmi dôležité z hľadiska rozvoja tohto odvetvia. Veľká snaha týkajúca sa programov podpory odbornej prípravy a riešenia problémov kvality a noriem by sa mala vynaložiť v spojení s týmito organizáciami.
<SPEAKER ID="644" NAME="Spyros Danellis" AFFILIATION="S&amp;D">
(EL) Vážená pani predsedajúca, pán komisár, súčasná situácia v odvetví včelárstva, keď úhyn včiel ohrozuje opeľovanie ovocia, zeleniny a tak ďalej - a tým aj samotné potraviny -, ukazuje, že činnosť moderného človeka, ktorý ignoruje vzťahy medzi hospodárskymi odvetviami a prírodou alebo sú mu ľahostajné, smeruje do slepej uličky.
<P>
Naše rozvojové zásahy a zmeny využívania pôdy, plodiny, ktoré sa rozhodujeme pestovať, a poľnohospodárske postupy, ktoré používame, a dokonca aj spôsob, akým vytvárame dopyt a zvyky v našom dennom živote, dopomohli k narušeniu rovnováhy v prírode. Niekedy to vedie k nevysvetliteľnému úhynu včiel a vzniku nových chorôb a niekedy k zvýšeniu výrobných nákladov.
<P>
Musíme preto prijať strednodobé a krátkodobé opatrenia na riešenie všetkých symptómov tohto problému, ako aj na trvalejšie riešenie jeho podstaty. Preto musí nová spoločná poľnohospodárska politika pristupovať k včelárstvu integrovane tým, že posilní programy podpory a veterinárne pokrytie tohto odvetvia, zdôrazní jeho dobré veci, ochráni biodiverzitu a zmierni problém zmeny klímy a úpadku prírodných zdrojov.
<SPEAKER ID="645" NAME="Geoffrey Van Orden" AFFILIATION="ECR">
Vážená pani predsedajúca, nehovorím iba ako poslanec EP, ktorého sa to týka a ktorý zastupuje oblasť Anglicka, kde má včelárstvo hospodársky význam, ale hlavne ako podpredseda Cambridgeského včelárskeho zväzu.
<P>
Všetci naši rečníci dnes večer hovorili o význame a dôležitosti tohto odvetvia. Včely medonosné majú veľký hospodársky a ekologický význam - to si všetci uvedomujeme. Existujúcim chorobám celkom nerozumieme a problémy ako choroba zrútenia včelstva zatiaľ nie sú vysvetlené ani vyriešené. Spojené kráľovstvo prichádza o svoju populáciu včiel tempom približne 30 % ročne a to určite nie je udržateľné a môže to mať katastrofálne následky.
<P>
Tak ako mnohí ostatní rečníci, aj ja sa chcem zamerať na najnaliehavejší aspekt tohto problému, a to bezodkladnú potrebu rozsiahlejšieho výskumu, ktorý objasní problémy chorôb včelstiev a ktorý nám poskytne konkrétnejšie nápady, ako napredovať. Musíme nájsť účinné dlhodobé riešenia tohto pálčivého problému. Mohol by som Komisiu vyzvať, aby možno prostredníctvom rámcových programov finančne podporila dodatočný a špecifický výskum nielen príčin zrútenia včelstva, ale aj možných nápravných opatrení?
<SPEAKER ID="646" NAME="Jarosław Kalinowski" AFFILIATION="PPE">
(PL) Vážená pani predsedajúca, pán komisár, už mnoho rokov pozorujeme nárast úmrtnosti včiel. To má nepriaznivý vplyv na pestovanie ovocia, zeleniny a iných plodín, ktoré opeľujú včely, a ohrozuje to biodiverzitu vo všeobecnosti. Úloha včiel pri opeľovaní rastlín je nenahraditeľná. Včelárstvo je už tisícky rokov dôležitou súčasťou európskeho kultúrneho dedičstva. V našej krajine, kde máme špecializovaných pestovateľov ovocia, si poľnohospodári už veľmi dávno všimli priaznivý vplyv práce včiel na veľkosť a kvalitu úrody.
<P>
Žiaľ, na včely dnes útočia rôzne choroby a rôzni škodcovia a včelári to sami nezvládajú. Preto je potrebná finančná podpora výskumu príčin chorôb včiel a faktorov, ktoré spôsobujú zníženie odolnosti včiel a úhyn rojov. Na prevenciu a likvidáciu chorôb včelstiev sú potrebné nové a účinnejšie programy.
<SPEAKER ID="647" NAME="Kriton Arsenis" AFFILIATION="S&amp;D">
(EL) Vážená pani predsedajúca, pán komisár, je úplne jasné, že problém náhleho úhynu včiel ohrozuje naše dodávky potravín a spôsobuje obrovské finančné náklady. Jednou z najpravdepodobnejších príčin problému sú modifikované produkty a pesticídy založené na nikotíne.
<P>
Vzhľadom na túto veľkú hrozbu musíme okamžite podniknúť priame kroky. Musíme prestať experimentovať s tým, čo pestujeme, a s tým, čo jeme. Potrebujeme okamžité moratórium na modifikované produkty, kým nepreukážeme, že nenesú vinu za úhyn včiel, za túto hrozbu pre našu stravu. Musíme okamžite konať, skôr ako budú finančné náklady a náklady na prežitie neprekonateľné.
<SPEAKER ID="648" NAME="Giovanni La Via" AFFILIATION="PPE">
(IT) Vážená pani predsedajúca, pán komisár, dámy a páni, včelárstvo s približne 600 000 včelármi a takmer 14 miliónmi úľov v celej EÚ predstavuje dosť významnú oblasť odvetvia poľnohospodárstva Únie. Tento význam zvyšuje úloha včiel, ktoré chránia biodiverzitu a produkujú med. Ide o hotovú potravinu najvyššej kvality plnú výživných látok.
<P>
Vzhľadom na túto úlohu sa plánuje zvýšenie ročnej pomoci pre toto odvetvie v Európe z 26 miliónov EUR na roky 2008 - 2010 na 32 miliónov EUR na roky 2011 - 2013. Európsky parlament chce tieto finančné prostriedky zaručiť aj po roku 2013, pretože včelárstvo je jednou z činností, ktorá je v úplnom súlade s cieľmi udržateľnosti a diverzifikácie, ktoré sa snaží dosiahnuť nová SPP.
<P>
Cieľom tohto financovania je práve podpora včelárstva, čiastočne prostredníctvom vnútroštátnych výskumných projektov týkajúcich sa nových metód boja proti vysokej úmrtnosti včiel, ktorá v posledných rokoch dosiahla znepokojivú úroveň. Na druhej strane je však dôležité zabezpečiť spravodlivú transparentnosť pri rozdeľovaní pomoci a zaručiť viac zdrojov štátom, ktoré ich skutočne potrebujú.
<P>
Po preskúmaní tohto dokumentu vo Výbore pre poľnohospodárstvo a rozvoj vidieka výbor hlasoval o mojom pozmeňujúcom a doplňujúcom návrhu, ktorý vyzýva, aby sa pomoc rozdeľovala na základe výsledkov sčítania úľov v rôznych členských štátoch a nie na základe odhadovaných údajov. Som presvedčený, že je to mimoriadne dôležité, ak chceme zaručiť transparentnosť verejných výdavkov a ochranu tých, ktorí skutočne vykonávajú včelársku činnosť.
<P>
V mnohých krajinách už funguje systém na zisťovanie počtu úľov - uvedomujeme si však, že bude ťažké zaviesť ho v ostatných štátoch. Navrhujeme, aby bol v celej Európskej únii zavedený program pre odvetvie včelárstva, ktorý bude transparentný a ktorý bude mať iste určitý vplyv na zisky mnohých včelárov.
<SPEAKER ID="649" NAME="Michel Dantin" AFFILIATION="PPE">
(FR) Vážená pani predsedajúca, pán Cioloş, dámy a páni, bolo toho povedané už veľmi veľa, pretože včely sú naozaj symbolickým druhom, ochrancami nášho životného prostredia.
<P>
V súčasnosti existuje množstvo výskumných programov venovaných včelám, ktoré majú niekedy protichodné závery. Napríklad pred pár dňami ma navštívil jeden vedec a vysvetlil mi, že množstvo lietadiel, ktoré vidíme na oblohe, ovplyvňuje difrakciu slnečných lúčov, čo vedie k vyčerpaniu a následne k nadmernému úhynu včiel.
<P>
Na rozdiel od toho, čo práve povedal jeden z našich kolegov poslancov z pravej strany tejto sály, som presvedčený, že tu ide o príklad odvetvia, kde zhromažďovanie našich vedomostí a koordinácia výskumných programov môžu poskytnúť riešenie problémov, ktorým čelí každý členský štát. Áno, Európa môže byť užitočná. Tento príklad včiel možno charakterizuje európsku integráciu.
<SPEAKER ID="650" NAME="Mairead McGuinness" AFFILIATION="PPE">
Vážená pani predsedajúca, skláňam sa pred odbornosťou iných v tejto oblasti, najmä pred vyjadreniami pána Geoffreyho Van Ordena. Podporujem to, čo hovorí, pretože toto je oblasť, kde je málo odborníkov, ale veľa názorov.
<P>
Myslím si, že je prijateľné vyjadriť názor o geneticky modifikovaných produktoch, ale v Írsku sa nepestujú žiadne takéto plodiny - a myslím si, že to platí aj pre Spojené kráľovstvo -, ale aj tak máme problémy s populáciou včiel. Takže si myslím, že musíme byť veľmi opatrní vo vyjadreniach v súvislosti s príčinami tohto problému. Máme problém a nevieme, čo je jeho príčinou. Podporujem výzvu na výskum, ale s istou dávkou opatrnosti. Dávame peniaze na výskum, ale snažme sa o kvalitnejší výskum a výskum koordinovaný vo všetkých členských štátoch, aby sme dosiahli výsledky, ktoré včelári chcú a rozhodne potrebujú.
<P>
Musíme sa pozrieť na štatistiku, pretože mám dojem, že ak členské štáty vôbec rátajú včely, robia to veľmi rozdielnymi spôsobmi. Musíme sa pozrieť na to, čo porovnáme v rámci Európskej únie.
<P>
Mám jeden návrh v súvislosti s nezdomácnenými včelami - divými včelami a čmeliakmi, ako ich nazval kolega poslanec. Podporujem opatrenia v rámci našej reformovanej spoločnej poľnohospodárskej politiky v oblasti udržateľného poľnohospodárstva s biotopmi, ktoré by pomáhali populáciám divých včiel. V tejto veci som prešla od slov k činom a vyčlenila som niekoľko hektárov pôdy, aby som zistila, čo sa stane. Funguje to, ale ak o to chcete požiadať poľnohospodárov, pre ktorých je poľnohospodárstvo živobytím, musíte to podporiť. Myslím si, že Európska únia sa na to musí pozrieť, pretože naozaj máme problémy aj vo včelárstve, aj s populáciou divých včiel. Musíme sa pozrieť na zvyšovanie biodiverzity, takže v tejto veci máte moju podporu, pán komisár.
<SPEAKER ID="651" NAME="Rareş-Lucian Niculescu" AFFILIATION="PPE">
(RO) Vážená pani predsedajúca, chcel by som začať, tak ako ostatní kolegovia poslanci, uvítaním rozhodnutia, ktoré Komisia prijala v septembri, o schválení vnútroštátnych včelárskych programov 27 členských štátov na obdobie rokov 2011 - 2013 a najmä toho, že príspevok Európskej únie k financovaniu týchto programov sa zvýšil o 25 % v porovnaní s predchádzajúcim obdobím.
<P>
Rumunsko, členský štát, z ktorého pochádzam, patrí medzi hlavných príjemcov týchto finančných prostriedkov, získava približne 3,4 milióna EUR. Rozhodnutie Komisie má preto obrovský význam pre rumunských včelárov.
<P>
Vítam tiež iniciatívu Výboru pre poľnohospodárstvo a rozvoj vidieka, ktorý začal diskusiu o tejto dôležitej téme. Plne podporujem návrhy zahrnuté do návrhu uznesenia, o ktorom budeme hlasovať vo štvrtok.
<P>
Včelárstvo dáva prácu mnohým rodinám v Európe, najmä v oblastiach, kde podmienky neprajú iným činnostiam. Včelárstvo tiež podporuje hospodársky rozvoj vo vidieckych oblastiach. Vzhľadom na to by som chcel zdôrazniť, že je dôležité, aby sa európske programy podpory nezameriavali len na producentov medu, ale aj na malých spracovateľov, predovšetkým v rámci súčasného druhého piliera spoločnej poľnohospodárskej politiky.
<P>
Linky na spracovanie a balenie medu ponúkajú konkurenčné výhody z hľadiska prístupu na trh, kvality a príťažlivosti výrobkov pre spotrebiteľov.
<P>
V neposlednom rade by som chcel povedať, že včelárske výrobky sa nepoužívajú iba ako potraviny na spotrebu, ale aj ako prísady do výrobkov. Preto musíme podporovať riešenia, ktoré pomôžu dosiahnuť produkty s vysokou pridanou hodnotou na miestnej úrovni.
<P>
Mrzí ma, že tento návrh uznesenia neobsahuje podporu malých spracovateľov, pretože podpora týchto ľudí v podstate znamená priamu podporu chovateľov včiel.
<SPEAKER ID="652" NAME="Seán Kelly" AFFILIATION="PPE">
Vážená pani predsedajúca, v prvom rade si myslím, že je príhodné, že v našom poslaneckom klube je odborníčkou na včely pani Lullingová, pretože ona sama má veľa včelích vlastností. Lieta po Parlamente ako včelička. Väčšinou je sladká ako med a dokáže uštipnúť ako včela, keď jej ľudia stúpia na otlaky. Takže sa dá povedať, že je včelou kráľovnou Parlamentu.
<P>
A teraz trochu vážnejšie, Einstein povedal, že ak by vyhynuli včely, ľudstvo by vymrelo do štyroch rokov. Možno je to zveličené, ale Einstein bol génius a vedel, o čom hovorí - pretože žiadne včely, to znamená žiadne opeľovanie a žiadne ovocie, žiadne rastliny, žiadny človek a, božechráň, žiadne panie Lullingové. Takže máme vážny problém, pretože populácia včiel na celom svete posledných 10 rokov rýchlo klesá. Poukázalo sa na niekoľko problémov.
<P>
Prvým problémom, ktorý sa musí riešiť, sú parazity - klieštik včelí. Insekticídy majú nepriamy vplyv na včely v dôsledku postrekovania rastlín. Potom tu máme tuhé zimy. V roku 2008 uhynuli počas tuhej zimy tri milióny včiel. Samozrejme, ďalej tu máme to, čo aj v iných oblastiach, ako napríklad pri hovädzom mäse a rybách: príliš veľa dovážaných výrobkov, ktoré prichádzajú príliš ľahko z tretích krajín a oslabujú našu produkciu. Tieto veci treba riešiť výskumom a tiež cieľmi.
<P>
Myslím si, že mladých ľudí, ktorým teraz veľmi záleží na prírode, by sme mohli podporiť, aby sa dali na včelárstvo, ako povedala pani McGuinnessová. Možno by to najprv bola záľuba a niektorí by sa mu mohli začať venovať na plný úväzok, ak by sa ukázala ako produktívna.
<P>
Na záver chcem povedať, že si myslím , že by sme mali do SPP zahrnúť cieľ v súvislosti so včelami do roku 2020, a to zvýšiť populáciu včiel o 20 %, aby naše včely boli rovnako odolné ako pani Lullingová.
<SPEAKER ID="653" NAME="Jim Higgins" AFFILIATION="PPE">
Vážená pani predsedajúca, ako povedal pán Kelly, máme tu včeliu kráľovnú, ktorá má mnoho ctiteľov, keďže včelia kráľovná zohráva kľúčovú úlohu vo vzťahu k všetkým činnostiam, ktoré prebiehajú v úli.
<P>
Keď rozmýšľame o spoločnej poľnohospodárskej politike, máme na mysli poľnohospodárstvo gigantického rozsahu. Máme na mysli dobytok, hovädzie mäso, mliekarenstvo, ovce, zeleninu, víno a tak ďalej. Tu máme oblasť, ktorá je popoluškou a ktorá je úplne prírodná, ak sa v rámci nej riadne hospodári.
<P>
Pozerám sa na súvislosti a je celkom jasné, ako už bolo povedané, že včely majú úžasne rozmanitú úlohu ako opeľovači a poskytovatelia. Rozšírenie chorôb včiel ohrozuje tento druh, čo by bola tragédia.
<P>
Členské štáty majú rôzne vlastné iniciatívy, ale tie sú koordinované veľmi zle alebo vôbec. Musíme zaručiť finančnú podporu tohto odvetvia. Včelárstvo závisí od postupov spoločnej poľnohospodárskej politiky, takže musíme mať osobitnú položku pre včelárstvo.
<P>
Odhliadnuc od hospodárskej reality, ak sa pozriete napríklad na situáciu v súvislosti s vplyvom medu na zdravie - keďže máme čoraz viac zdravotných doplnkov založených na mede -, je úplne jasné, že prínosy z hľadiska zdravia obyčajného človeka sú obrovské, pokiaľ sa rozhodne konzumovať med každý deň.
<P>
Dnes tu vlastne rozbiehame to, čo pani Lullingová urobila už v roku 1997 - kladieme osobitný dôraz na niečo tam vonku, niečo prírodné, niečo, čo môžeme robiť každý deň. Musíme však zabezpečiť, aby sa to chránilo, pretože kontaminácia je priveľká a regulácia a dokumentácia sú z hľadiska presnej štatistiky nedostatočné.
<P>
V neposlednom rade by som chcel povedať, že dokážeme zistiť počet úľov tam vonku. V podstate však nie dôležitý počet úľov, ale počet včiel a počet rojov, presný počet včiel, ktoré aktívne produkujú med, od ktorého závisí celé ľudstvo a ktorý je nesmierne prospešný pre všetkých - pre každého z nás. Chcel by som našu kolegyňu pani Lullingovú pochváliť za úžasnú iniciatívu a zaželať jej všetko dobré.
<SPEAKER ID="654" NAME="Peter Jahr" AFFILIATION="PPE">
(DE) Vážená pani predsedajúca, nemáme dosť včiel a nemáme ani dosť včelárov. Neustály pokles počtu včiel za posledných niekoľko rokov vysiela jasný varovný signál. Vysoká úmrtnosť včiel spôsobená klieštikom včelím a nevyriešený problém choroby zrútenia včelstva, žiaľ, nezmiznú. Preto musíme zabezpečiť podporu pre odvetvie včelárstva po roku 2013. V tejto súvislosti považujem za mimoriadne dôležité dve veci.
<P>
Po prvé, bez rozsiahleho vedeckého výskumu nebude možné účinne vysvetliť úhyn včiel ani urobiť nič užitočné na boj proti nemu. Moja druhá poznámka sa týka produktu včelárstva, medu. Pre dovážaný med musia platiť rovnaké normy kvality ako pre med vyrobený v Európe. Čokoľvek iné by sa mohlo chápať ako pokus o podvedenie spotrebiteľov a konkurenčné znevýhodnenie európskych výrobcov.
<P>
Výbor pre poľnohospodárstvo a rozvoj vidieka a pani spravodajkyňa Lullingová predložili niekoľko dobrých návrhov. Chcel by som Komisiu požiadať, aby podnikla kroky na tomto základe.
<SPEAKER ID="655" NAME="Mario Pirillo" AFFILIATION="S&amp;D">
(IT) Vážená pani predsedajúca, pán komisár, dámy a páni, za posledné desaťročie včelárstvo dosiahlo veľký pokrok z finančného a podnikateľského hľadiska. Táto činnosť, ktorá bola prevažne záľubou, prerástla na skutočné ziskové podnikanie a okrem toho je žiarivým príkladom ekologickej výroby. Umožnila to verejná, vnútroštátna a európska pomoc.
<P>
Žiaľ, rôzne faktory viedli k nárastu úmrtnosti včiel, čo ohrozuje nielen včelárov pri plánovaní svojej činnosti, ale aj poľnohospodárstvo a životné prostredie. Včely sú zodpovedné za to, že sa darí mnohým rastlinám, ktoré sú dôležité pre poľnohospodárstvo, a zo všeobecnejšieho hľadiska aj za rovnováhu ekosystému a zachovanie biodiverzity.
<P>
Vyzývam Komisiu, aby bezodkladne vypracovala akčný plán na riešenie rozšíreného úhynu včiel. Predovšetkým však v súvislosti so SPP po roku 2013 žiadam, aby sa uznala skutočná úloha včelárstva a aby EÚ zvýšila spolufinancovanie z 50 na 75 %.
<SPEAKER ID="656" NAME="Krisztina Morvai" AFFILIATION="NI">
(HU) Vážená pani presedajúca, aj ja by som chcela poďakovať pánovi spravodajcovi a pani Lullingovej za prínos k tejto správe o situácii vo včelárstve a dovoľte mi vyjadriť vďaku zaslúžene svetoznámym maďarským včelárom za to, že sa so mnou podelili o svoje skúsenosti a vedomosti, aby som mohla posunúť výboru všetky informácie, ktoré som od nich dostala. Keď sa maďarskí včelári pozrú na hotový dokument, uvidia na ňom svoje neviditeľné iniciálky.
<P>
Mám však pocit, že mu veľmi chýba to, čo nebolo prijaté v rámci mojich pozmeňujúcich a doplňujúcich návrhov, a to finančné uznanie vplyvu včelárstva na vytváranie všeobecného blaha. To, že včelári vyrábajú med, včelí vosk, propolis a peľ je, samozrejme, tá menej významná časť ich činnosti. Významnejšia časť je to, že znásobujú kvalitatívnu a kvantitatívnu hodnotu iných poľnohospodárskych plodín prostredníctvom opeľovania. To je forma všeobecného blaha, ktoré by sa malo nejakým spôsobom odmeniť. Navrhli sme zavedenie koncepcie komunitného včelárstva, a hoci sa nám to zatiaľ nepodarilo dosiahnuť, dôrazne odporúčame, aby včelári na úrovni členských štátov dostávali finančnú odmenu za činnosť v záujme všeobecného blaha.
<SPEAKER ID="657" NAME="Ulrike Rodust" AFFILIATION="S&amp;D">
(DE) Vážená pani predsedajúca, pán Cioloş, dámy a páni, včely v našom ekosystéme zohrávajú rozhodujúcu úlohu. Na jednej strane sú dôležité pre zachovanie biodiverzity a na druhej strane je biodiverzita dôležitá pre zachovanie včiel, a to nielen preto, že je medzinárodný rok biodiverzity, ale aj preto, že prispievajú k nášmu prežitiu.
<P>
V rámci reformy spoločnej poľnohospodárskej politiky by sme sa mali zamerať okrem iného aj na predchádzanie monokultúram a zvýšenie využitia rozšíreného striedania plodín. Dnes nechcem hovoriť o výrobkoch na ochranu rastlín a pesticídoch. Myslím si, že je dôležité podporovať a rozvíjať výskum v tejto oblasti a zlepšiť koordináciu rôznych výskumných projektov v jednotlivých členských štátoch s cieľom zabezpečiť, aby sme mali zdravé včely.
<P>
Nech sa deje čokoľvek, mali by sme pokračovať v podpore odvetvia včelárstva po roku 2013 a tiež zabezpečiť, aby sme v budúcnosti mali dosť včiel a dosť včelárov, ktorí sa o ne budú starať.
<SPEAKER ID="658" NAME="Luís Paulo Alves" AFFILIATION="S&amp;D">
(PT) Vážená pani predsedajúca, pán komisár, dámy a páni, úmrtnosť včiel sa zvyšuje a počet včelárov sa znižuje. Táto situácia je problémom pre poľnohospodárstvo a, ako povedali kolegovia poslanci, pre biodiverzitu z dôvodu nesmiernych dôsledkov pre produkciu potravín a rastlinné druhy, ktoré závisia od opeľovania. Život včely robotnice je veľmi krátky - trvá približne šesť týždňov - a je veľmi citlivý na zmeny životného prostredia. To znamená, že majú vplyv aj na produkciu medu, a to nielen z dôvodu čoraz nepredvídateľnejšej dĺžky a stálosti ročných období, ale aj z dôvodu nárastu vonkajších hrozieb, akými sú napríklad používanie pesticídov, klieštiky a ďalšie. Intenzívnejší výskum týchto hrozieb by mohol priniesť lepšie aplikované riešenia, ako aj vhodnejšie zdokonalené opatrenia na pomoc biodiverzite a zníženie dôsledkov nestálosti klímy. Pán komisár, niet pochýb, že súčasné programy treba posilniť v rámci novej spoločnej poľnohospodárskej politiky, aby sme mohli nájsť účinnejšie riešenia aj na tej úrovni.
<SPEAKER ID="659" NAME="Dacian Cioloş" LANGUAGE="FR">
Vážená pani predsedajúca, dámy a páni, z toho, čo bolo povedané, prichádzame k záveru, že včelárstvo je naozaj dôležité odvetvie vzhľadom na to, čo produkuje priamo, ale aj z dôvodu nepriameho vplyvu, ktorý môže mať na iné plodiny. Okrem toho sme podľa mňa dospeli k záveru, že včely sú dobrým ukazovateľom našej schopnosti dosiahnuť odvetvie poľnohospodárstva šetrné k životnému prostrediu. V tejto súvislosti tiež môžeme povedať, že príroda je niekedy oveľa prísnejšia k našim chybám ako my sami, keď sa neriadime určitými pravidlami.
<P>
Pokiaľ ide o pomoc pre toto odvetvie, povedal by som, že vzhľadom na podporu, ktorú má pani Lullingová v Parlamente, a všetkých ďalších zástancov tejto pomoci by bolo ťažké povedať nie. A teraz vážnejšie, z dôvodov, ktoré som zdôraznil v úvode, je jasné, že nemám v úmysle zastaviť tento program podpory. Budeme však musieť uvažovať o tom, ako zabezpečiť pridanú hodnotu využitia európskeho rozpočtu na tento typ programu, rovnako ako flexibilitu pre členské štáty, aby ho mohli dobre využívať.
<P>
Naozaj si myslím, že pri výskume zdravia včiel, ale aj pri rozvíjaní výroby a kvality výrobkov, ako aj pri podpore konzumácie medu a súvisiacich výrobkov dokážeme vytvoriť pridanú hodnotu. V tomto smere už máme programy, ktoré podporujeme. Takéto niečo by sa možno mohlo ďalej rozvíjať. Preto si myslím, že pred sebou máme ciele. Nepochybne sa tiež zahrnú do SPP po roku 2013.
<SPEAKER ID="660" NAME="Predsedajúca">
V súlade s článkom 115 ods. 5 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok (25. novembra 2010).
<P>
Písomné vyhlásenia (článok 149)
<SPEAKER ID="661" NAME="Sandra Kalniete" LANGUAGE="LV">
Som v kontakte so včelárskymi organizáciami v Lotyšsku. Vo všeobecnosti vítajú to, že o problémoch, ktoré trápia toto odvetvie, sa teraz diskutuje, ale majú otázky k niektorým bodom uznesenia, ktoré neboli dostatočne vysvetlené. Žiaľ, lotyšské médiá kritizujú našu prácu a text uznesenia. Po prečítaní textu uznesenia mali viacerí zástupcovia včelárov dojem, že med s iba 50 % obsahom skutočného medu, pričom zvyšok obsahu tvoria rôzne sladidlá, by sa mohol označiť ako med. Prirodzene, zástupcovia lotyšského odvetvia včelárstva, ktorí vyrábajú veľmi kvalitný med, považujú tento návrh za absurdný. Domnievam sa preto, že uznesenie musí jasnejšie uvádzať, že sa to týka výrobkov zo spracovaného medu, aby nedošlo v tejto otázke k nedorozumeniu a aby naša práca nevyvolala u verejnosti negatívny názor na prácu poslancov Európskeho parlamentu. Rovnako by som chcela zdôrazniť, že musíme znova a znova diskutovať o tom, že ľudia pracujúci nielen v odvetví včelárstva, ale aj v poľnohospodárstve ako takom značne starnú. Len 7 % poľnohospodárov Európy má menej ako 35 rokov a v nasledujúcich 10 rokoch odíde do dôchodku až 4,5 milióna poľnohospodárov. Musíme vypracovať podporné mechanizmy pre mladých poľnohospodárov pracujúcich v odvetví včelárstva a iných odvetviach poľnohospodárstva. Generačná zmena v poľnohospodárstve je strategická otázka, ktorá je dôležitá pre budúcnosť Európskej únie a ovplyvňuje všetkých jej občanov.
<SPEAKER ID="662" NAME="Jaromír Kohlíček" LANGUAGE="CS">
Chov včiel je jednou z kľúčových činností podporujúcich poľnohospodársku výrobu. Jeho špecifiká si vyžadujú zvláštny prístup k tým, ktorí sa ním zaoberajú. V poslednom čase vidíme na jednej strane masívny nástup niektorých ťažkých chorôb včiel (varoáza), na druhej strane v mnohých štátoch starne populácia včelárov a niektoré vlády v časoch hospodárskej krízy podceňujú podporu ich práce. Existujú aj ďalšie faktory, ktoré ohrozujú ďalšiu existenciu chovu včiel a tým nepriamo aj výnosy mnohých dôležitých poľnohospodárskych plodín. Medzi ne patrí okrem iného používanie chemických prostriedkov v poľnohospodárstve a lesnom hospodárstve. V tejto situácii je najvyšší čas prijať rázne opatrenia na podporu chovu včiel, podporu výskumu zameraného na liečbu chorôb včiel a na vzdelávanie tých, ktorú majú záujem sa touto činnosťou zaoberať. Či ide o prechodné obdobie do roku 2013, alebo o nové sedemročné obdobie, je nevyhnutné pripraviť dostatočne motivujúce programy rozvoja chovu včiel podporené zodpovedajúcimi nástrojmi, a to zákonnými nástrojmi na úrovni EÚ, ako aj vyčlenením finančných prostriedkov a stanovením kontrolných mechanizmov, ktoré by pomohli kontrolovať plnenie cieľov programu podpory a rozvoja včelárstva. Bez zodpovedajúcich opatrení bude ohrozené ovocinárstvo, ako aj rozvoj pestovania mnohých poľných plodín. Verím, že na odpoveď Komisie nadviažu konkrétne opatrenia a termíny.
<SPEAKER ID="790" NAME="Véronique Mathieu" LANGUAGE="FR">
Text o podpore odvetvia včelárstva, ktorý predložil Výbor pre poľnohospodárstvo a rozvoj vidieka, je osobitne dôležitý v kontexte reformy spoločnej poľnohospodárskej politiky po roku 2013. V čase, keď sa zvyšuje úhyn včiel a počet včelárov v Európe klesá, nesmieme márniť čas pri hodnotení problémov tohto odvetvia ani pri vykonávaní náležitých opatrení. To je nevyhnutné, ak chceme zabrániť negatívnemu vplyvu, ktorý by to veľmi pravdepodobne malo na našu produkciu potravín, keďže vieme, že 84 % rastlinných druhov závisí od opeľovania včelami. Preto musí byť prvým krokom v boji proti prepadu populácie včiel preniknutie do podstaty tohto javu prostredníctvom intenzívnejšieho výskumu úhynu včiel. Po druhé, okrem toho naliehame na Komisiu, aby zvýšila podporu pre odvetvie včelárstva a obnovila súčasné programy podpory skôr, ako sa podľa plánu skončia v roku 2012.
