<CHAPTER ID="011">
Reakcia Európskej únie na svetovú finančnú krízu: v nadväznosti na neformálne zasadnutie Európskej rady zo 7. novembra a na samit G20 z 15. novembra 2008 - Legislatívny a pracovný program Komisie na rok 2009 (rozprava)
<SPEAKER ID="264" NAME="Predseda">
Ďalším bodom programu je spoločná rozprava o reakcii EÚ na svetovú finančnú krízu a legislatívnom a pracovnom programe Komisie na rok 2009.
<SPEAKER ID="265" NAME="Jean-Pierre Jouyet" LANGUAGE="FR">
Vážený pán predseda, pán predseda Komisie, dámy a páni, účinky finančnej krízy na hospodárstvo sú stále zjavnejšie. Jesenné odhady Komisie predpovedali významný pokles rastu v Európskej únii v budúcom roku. V niektorých členských štátoch už došlo k recesii a v roku 2009 by hospodársky rast v Európskej únii v najlepšom prípade mohol zostať na nulovej úrovni.
<P>
Okrem toho sa napätie vo finančnej oblasti začína odzrkadľovať na financovaní hospodárskych inštitúcií. Štátne orgány v rámci členských štátov začínajú robiť všetko pre to, aby zaistili kontinuitu vo financovaní podnikov a domácností, ktoré čelia rastúcej hrozbe úverových obmedzení.
<P>
To znamená, že Európa a jej medzinárodní partneri čelia najhoršej finančnej kríze od roku 1929 a musia sa vyrovnať s hospodárskym spomalením nevídaného rozsahu. Ako viete, od našej poslednej rozpravy 8. októbra sleduje predsedníctvo Rady len jeden cieľ a zastáva len jedno presvedčenie: zásadnú jednotu Európanov tvárou v tvár finančnej kríze.
<P>
V snahe čeliť hrozbe skutočného zrútenia európskeho finančného systému sa francúzskemu predsedníctvu podarilo presadiť naliehavo potrebný európsky akčný plán na podporu finančných inštitúcií, ktoré sú ohrozené krízou, a členské štáty sa spolu rozhodli zabezpečiť medzibankové financovanie a rekapitalizovať banky.
<P>
Účinnosť týchto spoločných európskych krokov sa preukázala aj minulý víkend na vrcholnej schôdzke G20 hláv štátov a vlád vo Washingtone, na ktorej sa zúčastnil pán predseda Barroso. Európa, ktorú zastupovali predseda Rady, prezident Sarkozy a predseda Európskej komisie pán Barroso, tento historický samit iniciovala. Významnú jednotu preukázala, keď 7. novembra vytýčila predsedníctvu Rady jasné pozície, ktoré má hájiť pri rokovaniach s našimi hlavnými partnermi.
<P>
S výsledkom tohto prístupu môžeme byť teraz nanajvýš spokojní, keďže závery samitu podporili hlavné zásady, za ktoré sa Európa zasadzuje - to znamená transparentnosť a zodpovednosť - ktoré sú kľúčové z hľadiska fungovania medzinárodného finančného systému. Tiež sme dosiahli pozitívne rozhodnutia v súlade s návrhmi Európskej únie, ako je registrácia ratingových agentúr, zásada monitorovania a regulácie všetkých činností finančných inštitúcií a spojenie odmeňovania s predchádzaním nadmernému riziku.
<P>
Po prvýkrát všetky významné hospodárske a finančné inštitúcie súhlasili, že prijmú zásadné kroky, aby sa predišlo opakovaniu krízy takýchto rozmerov. Všetci súhlasili s ambicióznym akčným plánom, ktorý budú musieť ministri financií v nadchádzajúcich týždňoch podrobne vysvetliť.
<P>
Pri medzinárodných rozhovoroch bude Európska únia pochopiteľne naďalej musieť uplatňovať všetok svoj vplyv. Viete, že sa môžete spoľahnúť na to, že francúzske predsedníctvo bude presadzovať európsku jednotu a tým ponúkať spoločnú ambíciu zásadných reforiem vo všetkých oblastiach určených vo Washingtone. Počítame, samozrejme, s tým, že české predsedníctvo bude v týchto iniciatívach pokračovať.
<P>
Čo sa týka ratingových agentúr, účtovných štandardov, monitorovania hedžových fondov, boja proti daňovým rajom, zodpovednosti súkromných inštitúcií a reformy multilaterálnych finančných inštitúcií, musí Európska únia naďalej jasne formulovať svoje stanoviská, aby dosiahla konkrétne výsledky.
<P>
Taktiež musí v oblasti právnych predpisov Spoločenstva rýchlo prevziať svoju zodpovednosť tým, že urýchli prijatie opatrení, ktoré navrhla Komisia v oblasti dohľadu a regulácie bánk a ratingových agentúr.
<P>
Francúzske predsedníctvo si je vedomé toho, že môže počítať s plnou a aktívnou účasťou vášho Parlamentu a jeho skupín, a za to sa musím poďakovať ich predsedom. Európa bude takto môcť na ďalších medzinárodných stretnutiach naplánovaných na rok 2009 zaujať pevnú pozíciu.
<P>
Tieto počiatočné výsledky vo finančnom sektore sú dôkazom účinnosti jednotného prístupu Európy. Sú však len jednou časťou európskej reakcie na krízu. Tento jednotný prístup musí Európsku úniu a jej členské štáty inšpirovať k tomu, aby tiež reagovali na účinky krízy na hospodársky rast.
<P>
Predsedníctvo Rady si v tejto otázke pevne stojí za svojím presvedčením. Tak ako vo finančnom sektore, ani pri podpore rastu nedosiahnu členské štáty žiadne konkrétne výsledky, ak nebudú úzko spolupracovať medzi sebou, ako aj so svojimi medzinárodnými partnermi. Samit G20 vyslal v tomto zmysle jasný signál. Musíme na globálnej úrovni použiť všetky makroekonomické nástroje na to, aby sme zabránili dlhodobému spomaleniu hospodárstva.
<P>
Ako sa situácia vyvíjala, centrálne banky rýchlo zareagovali tým, že znížili úrokové sadzby. Predsedníctvo uvítalo rázne rozhodnutie Európskej centrálnej banky zo začiatku novembra znížiť svoje úrokové sadzby o 50 bázických bodov a pri niekoľkých príležitostiach sme tlieskali jej krokom, ktoré prijímala v reakcii na finančnú krízu, a jej aktívnej účasti na rokovaniach Euroskupiny a Európskej rady.
<P>
Čo sa týka rozpočtových otázok, na samite G20 bolo naznačené, že kdekoľvek existuje široký manévrovací priestor, treba ho využiť. V reakcii na túto výzvu členské štáty Európskej únie povedali, že v prípade prudkého obratu hospodárskeho cyklu musíme využiť všetok manévrovací priestor, ktorý umožňuje Pakt stability a rastu.
<P>
Zámerom francúzskeho predsedníctva je v úzkej spolupráci s Komisiou urobiť všetko, čo je v jeho silách, a dosiahnuť, aby boli národné plány na podporu hospodárskeho cyklu úzko koordinované s iniciatívami Spoločenstva, aby sa maximalizovali účinky na hospodárstvo ako celok.
<P>
Do konca mesiaca očakávame nové návrhy, pán Barroso. Ide o to, aby sme našli odpovede, ktoré sa môžu uplatniť na úrovni Spoločenstva, a zapojili všetky nástroje schopné podporiť európsky hospodársky cyklus. Určité európske rozpočtové prostriedky - hovorím to, lebo som bol prítomný na rozprave v tomto Parlamente - by sa mohli rýchlo zmobilizovať na riešenie spomaleného hospodárskeho rastu.
<P>
Okrem toho, popri zabezpečovaní náležitého fungovania vnútorného trhu by sme tiež mali zabezpečiť, že sa využije všetka flexibilita pravidiel európskej štátnej pomoci na to, aby členské štáty a Európska únia poskytli účinnú podporu tým hospodárskym inštitúciám, ktoré sú najviac ohrozené.
<P>
Tiež chceme, aby sa Európska investičná banka plne zapojila do úsilia o podporu európskeho hospodárstva. Ako viete, zdroje na zabezpečenie financovania malých a stredných podnikov už boli uvoľnené. Podporné opatrenia by mali byť súčasťou globálnejšieho plánu, čo by predovšetkým umožnilo podporu najviac ohrozených odvetví, akým je v súčasnosti celý automobilový priemysel EÚ.
<P>
Toto dodatočné úsilie na úrovni Spoločenstva bude treba aktívne prehĺbiť na úrovni členských štátov prostredníctvom úzko koordinovaných vnútroštátnych ozdravných opatrení. Na zasadnutí Európskej rady, ktoré sa uskutoční budúci mesiac, zamýšľa predsedníctvo viesť medzi členskými štátmi diskusiu o prioritách takýchto ozdravných krokov. Niekoľko členských štátov sa vyjadrilo, že zvažujú podporné opatrenia pre niektoré odvetvia priemyslu.
<P>
Takéto opatrenia musia byť výsledkom konzultácií medzi partnermi, aby boli plne účinné a aby sa zachovala integrita vnútorného trhu. Ministri financií a hospodárstva spolu s pánom komisárom Almuniom pripravia diskusiu k týmto témam na svojom ďalšom stretnutí na zasadnutí Európskej rady, ktoré sa uskutoční 2. decembra.
<P>
Vážený pán predseda, pán predseda Komisie, dámy a páni, Európska únia sa v reakcii na bezprecedentnú destabilizáciu svetového hospodárstva v priebehu niekoľkých týždňov účinne prijala svoju zodpovednosť. Európania sa tvárou v tvár bezprostrednému nebezpečenstvu dokázali v záujme prijatia účinných a okamžitých krokov zjednotiť. Z týchto krokov, ktoré boli korunované úspechom, si musíme vziať náležité ponaučenie. Túto európsku jednotu treba zachovať, aby sme ďalej mohli prijímať spoločné kroky, aby sme pri rokovaniach s našimi partnermi a spolu s našimi partnermi mohli presadzovať zásadnú reformu finančného regulačného systému a aby sme si spolu vedeli poradiť s otrasmi v hospodárskom cykle.
<P>
Takto všetci spolu - Rada, Komisia a Parlament - dokážeme, že Európska únia má prostriedky na to, aby účinne riadila svoj osud a robila to, čo od nej všetci Európania očakávajú, teda konala ako globálny aktér.
<P>
(potlesk)
<SPEAKER ID="266" NAME="Predseda">
Ďakujem zástupcovi Rady pánovi Jeanovi-Pierrovi Jouyetovi. Veľmi ma teší, že tu vidím toľko členov Európskej komisie. Je tu prítomná jej drvivá väčšina a ja mám teraz to potešenie požiadať pána predsedu Komisie, aby nám predniesol svoju reč.
<SPEAKER ID="267" NAME="José Manuel Barroso" LANGUAGE="FR">
Vážený pán predseda, pán úradujúci predseda Rady, dámy a páni, v prvom rade by som chcel Európsky parlament pochváliť za vynikajúce rozhodnutie usporiadať dnes dve rozpravy naraz: o zvládaní svetovej finančnej krízy Európou v nadväznosti na samit G20 vo Washingtone a o pracovnom programe Komisie na rok 2009.
<P>
Táto dvojitá rozprava dokonale odráža politickú realitu, na ktorú musí Európa reagovať: čeliť naliehavým problémom a zároveň rezolútne pokračovať v dôležitej, už začatej práci.
<P>
Preto nebudete prekvapení, že aj pracovný program Komisie na rok 2009 má dvojaký účel: kontinuitu a prijímanie krokov v čase krízy. Ešte sa k tomu vrátim.
<P>
Najprv by som sa však chcel vrátiť k hodnoteniu washingtonského samitu, ktoré v mene francúzskeho predsedníctva predniesol aj pán Jouyet. Dovoľte, aby som vám pripomenul, že s politickou iniciatívou spustenia celosvetového procesu reformy finančného systému vyšla Európa, a myslím, že k tomu si môžeme blahoželať. Európska únia je hodná riešenia tohto problému. Európa tiež nastolila kľúčové otázky v rozprave. Nebudem ich opakovať, keďže sme o nich spolu hovorili v tomto Parlamente minulý mesiac.
<P>
Usmernenia stanovené na mimoriadnej schôdzi Európskej rady 7. novembra inšpirované spoločnou prácou našich troch inštitúcií poslúžili ako platforma pre diskusie. Komisia vypracovala návrhy. Predseda Európskeho parlamentu pán Pöttering sa týchto diskusií zúčastnil tiež a vypracovali sme spoločnú pozíciu. Vyzývam všetkých, ktorí sú niekedy náchylní kritizovať, aby sa pozreli na návrhy, ktoré sme ako Európa vypracovali, ako aj na výsledky samitu G20.
<P>
Na to, aby sme posúdili, či nejaká udalosť predstavuje historický zlom, potrebujeme, samozrejme, určitý časový odstup, ja osobne mám však pocit - a to by som chcel vyjadriť úplne otvorene - že táto prvá schôdzka hláv štátov a vlád krajín G20 skutočne predstavuje začiatok novej éry v kolektívnom riadení svetového hospodárstva a možno viac než to, keďže kríza prinútila hlavných protagonistov, aby si uvedomili potrebu globálneho prístupu ku globálnym problémom. To je môj pocit.
<P>
Washingtonský samit tiež položil základy nového globálneho riadenia založeného na zásadách trhového hospodárstva, ale hospodárstvo, ktoré navrhuje Európa, nie je len trhovým hospodárstvom. Je to, ako ho v Európe často nazývame, sociálne trhové hospodárstvo. Je to jednou z hodnôt Európskej únie.
<P>
Na schôdzke G20 sme vlastne dosiahli dohodu o štyroch zásadných rozhodnutiach.
<P>
Po prvé, nie nevyhnutne podľa dôležitosti, ale podľa poradia rozhodnutí, krátkodobý a strednodobý akčný plán reformy finančných trhov s cieľom zabrániť ďalším krízam a ochrániť spotrebiteľov, sporiteľov a investorov.
<P>
Po druhé, zásady nového globálneho riadenia s cieľom odstrániť obchodné, menové a rozpočtové nerovnováhy, ktoré škodia medzinárodnému spoločenstvu.
<P>
Po tretie, a toto je otázka, ktorá si podľa mňa vyžaduje diskusiu najnaliehavejšie, potreba koordinovaných krokov s cieľom stimulovať svetové hospodárstvo a minimalizovať následky krízy na pracovné miesta a kúpnu silu našich spoluobčanov.
<P>
Po štvrté, potreba otvorených trhov a odmietnutie akéhokoľvek protekcionizmu. To je aj dôvod, prečo sa do konca roka 2008 pokúsime dosiahnuť konsenzus v tom, ako zavŕšiť kolo rokovaní v Dauhe o obchode a rozvoji.
<P>
Samit zároveň vyslal jasný signál, ktorý bude podľa mňa pre Európanov veľmi dôležitý. Hospodárske a finančné problémy sa nesmú riešiť spôsobmi, ktoré budú mať nepriaznivý vplyv na riešenie ostatných globálnych problémov, ktoré si tiež vyžadujú kolektívne úsilie, ako sú dosiahnutie rozvojových cieľov tisícročia, energetická bezpečnosť, boj proti zmene klímy, potravinová bezpečnosť, uplatňovanie právneho štátu a boj proti terorizmu, chudobe a chorobám.
<P>
Tento bod som osobne zdôraznil. Dokonca som povedal, že podľa mňa by bolo nemorálne diskutovať o dôležitých problémoch globálneho finančníctva a ignorovať problémy tých, ktorí nemajú čo jesť alebo nemajú prístup k čistej vode.
<P>
(potlesk)
<P>
V politike teraz začína nová kapitola, ktorú musíme napísať rýchlo a prakticky. V zmysle toho si musíme veci vyjasniť. Ak Európa hrala so svojimi návrhmi na schôdzke G20 dôležitú úlohu a ak bola schopná ozvať sa, je to preto, lebo bola jednotná. Ešte raz by som chcel povedať, aký som hrdý na vynikajúcu spoluprácu, ktorú sme dosiahli medzi francúzskym predsedníctvom a Komisiou, ako aj s vašou inštitúciou, Európskym parlamentom.
<P>
Európska únia teraz čelí skutočnej výzve, konkrétne tomu, či ďalej dokáže hovoriť jedným hlasom. Občas to bude ťažké, ale je to podmienka, ktorá je pre náš úspech nevyhnutná.
<P>
Tak či onak, v Európe sme neboli pomalí a už sme prijali niekoľko veľmi dôležitých rozhodnutí. Po niekoľkých po sebe nasledujúcich zasadnutiach Európskej rady a rozpravách s Európskym parlamentom už Komisia vypracovala niekoľko dôležitých legislatívnych návrhov, o ktorých v súčasnosti rokujú spoloční zákonodarcovia. Dňa 29. októbra sme tiež načrtli program hospodárskej obnovy a formalizujeme ho v dokumente, ktorý Komisia plánuje prijať budúci týždeň.
<P>
Tu prichádza na rad pracovný program Komisie na rok 2009. Za niekoľko uplynulých mesiacov sme už, samozrejme, obsiahli veľa. Určité prvky do konca roka ešte, samozrejme, dopracujeme, ale na budúci rok toho budeme musieť aj tak ešte veľa urobiť.
<P>
Tento program obsahuje štyri priority, na ktorých sme sa počas septembrovej rozpravy o ročnej politickej stratégii na rok 2009 v zásade názorovo zhodli s Európskym parlamentom.
<P>
Prvá z týchto priorít je úplne zrejmá: rast a pracovné miesta. V roku 2009 sa budeme najprv snažiť o dosiahnutie dvoch vecí: zmiernenie následkov hospodárskeho útlmu na pracovné miesta a podnikanie v Európe a pokračovanie v reformách, aby sme boli lepšie pripravení na obdobie po kríze. Na reálne hospodárstvo musíme aplikovať rovnaký prístup, aký sme úspešne uplatňovali, keď finančná kríza vypukla: definovanie jasných zásad a koordinovaných opatrení na úrovni Európskej únie. Vlastne si myslím, že naši občania by to nevedeli pochopiť, keby vlády 27 štátov a európske inštitúcie po tom, ako sa dokázali dohodnúť na spoločnej platforme riešenia finančnej krízy, teraz nedokázali vypracovať spoločnú platformu riešenia hospodárskej krízy. Preto to najmenej, čo môžeme urobiť, je akceptovať zásadu koordinácie medzi všetkými členskými štátmi a, samozrejme, európskymi inštitúciami.
<P>
Tak vyzerá rámec plánu obnovy, ktorý Komisia predloží 26. novembra v rámci lisabonskej stratégie. V Európe máme nástroje, máme lisabonskú stratégiu pre rast a zamestnanosť, máme Pakt stability a rastu a môžeme ukázať, že tieto nástroje spolu s politickou vôľou, hlavne európskou vôľou, dokážu reagovať na krízu, ktorou v súčasnosti prechádzame.
<P>
Žijeme vo výnimočných časoch a tie si žiadajú výnimočné opatrenia. Potrebujeme skutočnú spoločnú stratégiu, aby sme mohli vytvoriť podmienky na hospodársku obnovu, teda program, ktorého cieľom je predovšetkým zmiernenie následkov krízy pre občanov - domácnosti, zamestnancov a podnikateľov - program, ktorý pri koordinovanom úsilí využíva všetky dostupné páky - fiškálne, štrukturálne alebo regulačné, na európskej aj vnútroštátnej úrovni - a v súvislosti s týmto chcem tiež povedať, ako veľmi si ceníme doterajšiu spoluprácu Európskej centrálnej banky.
<P>
Žiadny členský štát by tejto kríze nedokázal čeliť len prostredníctvom opatrení prijímaných na vnútroštátnej úrovni. Na to sú naše hospodárstva príliš vzájomne závislé. Jedným z najzaujímavejších výsledkov tohto washingtonského samitu je, že každý pochopil, že v globalizovanom hospodárstve dokonca aj tí, ktorí boli najmenej vystavení integrácii finančného trhu, teraz cítia následky vzájomnej závislosti. Ak je celý svet ochotný prijať následky vzájomnej závislosti, potom my v Európe musíme túto vzájomnú závislosť nielen uznať, ale tiež musíme byť schopní koordinovane a dôsledne reagovať.
<P>
Preto si myslíme, že potrebujeme program rozpočtových stimulov, aby sme dokázali udržať dopyt, využiť synergiu a zabrániť negatívnym reťazovým reakciám, teda program dobre načasovaných, cielených a dočasných opatrení: "tri T" (timely, targeted, temporary). Tieto opatrenia potrebujeme veľmi naliehavo a presne to navrhneme našim členským štátom.
<P>
Predovšetkým mám na mysli úsilie o podporu vzdelávania a rekvalifikácie a o väčšie investovanie do inovácie, vzájomného prepojenia a do transformovania Európy na hospodárstvo s nízkymi emisiami uhlíka. Mám predovšetkým na mysli potrebu prispôsobiť niektoré odvetvia nášho hospodárstva iným našim cieľom, a to cieľom v oblasti boja proti zmene klímy. To nám poskytne vynikajúcu príležitosť ukázať, že program boja proti zmene klímy nie je programom boja proti hospodárskemu rastu. Naopak, bude to možno program, ktorý prispeje k modernizácii európskeho priemyslu.
<P>
Mám tiež na mysli zvýšené úsilie o zníženie administratívnych nákladov pre podniky, čo by uvoľnilo potenciál hlavne malých a stredných podnikov, čo je hlavným bodom nášho hodnotenia lepšej tvorby právnych predpisov v januári 2009.
<P>
Sme stále viac oddaní cieľom lepšieho zákonodarstva, t. j. "lepšej tvorby právnych predpisov". Musíme znížiť všetko zbytočné administratívne zaťaženie, hlavne pre malé a stredné podniky.
<P>
Sociálna agenda pre príležitosti, prístup a solidaritu je tiež súčasťou európskej reakcie na hospodársku krízu, pretože bude treba čeliť sociálnym ťažkostiam, to nepopierame, hlavne v dôsledku rastu miery nezamestnanosti, ktorý sa teraz zdá viac než pravdepodobný. Preto sa musíme so sociálnou agendou pohnúť dopredu. Hlavne by som chcel zdôrazniť opatrenia zamerané na podporu záujmu spotrebiteľov a otvorenie trhu práce mladým ľuďom, ale bude nepochybne mnoho ďalších otázok, ktoré budeme chcieť s Európskym parlamentom prediskutovať.
<P>
Pokiaľ ide o finančníctvo, spolieham sa na to, že poslanci tohto Parlamentu dokážu bez problémov prijať návrhy Komisie v oblasti kapitálovej primeranosti, ochrany vkladov a ratingových agentúr. Je veľmi dôležité znovu vybudovať atmosféru dôvery. V roku 2009 prijme Komisia konkrétne opatrenia na posilnenie regulačného rámca európskeho finančného systému. Bude sa zaoberať reguláciou, dohľadom a transparentnosťou finančných trhov vrátane oblastí spomenutých v správach pána Rasmussena a pána Lehneho. Ešte pred jarným zasadnutím Rady vám predloží prvú analýzu nami zriadenej skupiny na vysokej úrovni zodpovednej za finančný dohľad.
<P>
Na záver tejto prvej časti rozpravy by som ešte dodal, že napriek negatívnym následkom majú krízy vždy jedno pozitívum. Otrasú našimi vžitými vzorcami myslenia a našimi istotami, čím dodajú situáciám určitú tvárnosť a zanechajú pružnosť potrebnú na ich preformovanie alebo pretvarovanie.
<P>
Ešte raz by som chcel veľmi úprimne a otvorene vyjadriť pocit, ktorý som nadobudol minulý týždeň vo Washingtone. Bol som svedkom objektívnosti, ktorej, aby som bol úprimný, by sme ešte pred pár mesiacmi neboli schopní. Je to práve kríza, ktorá zmenila mnohé postoje. Momentálne vládne otvorenosť nielen medzi veľmocami, ale aj medzi novými mocnosťami, pokiaľ ide o snahy zmeniť svet a presadzovať európske hodnoty: hodnotu slobody a hodnotu solidarity. Čo sa týka Európy, verím, že teraz nastal okamih, aby zanechala stopu vo svetovom dianí.
<P>
(potlesk)
<SPEAKER ID="268" NAME="Predseda">
Vážený pán predseda Komisie, ďakujem vám za váš príspevok. Som si istý, že kolegovia poslanci mi dovolia, aby som poznamenal, že v priebehu posledných týždňov, počas ktorých ste sa museli zúčastniť celého maratónu zasadnutí, ste sa - podľa môjho názoru - stále jasne zasadzovali za právo Spoločenstva, čo je, prirodzene, vaša povinnosť. Má to mimoriadny význam vo vzťahu k našim vládam. Musíte vyhovieť požiadavkám Európskeho parlamentu, ako aj požiadavkám jednotlivých vlád. Tak to bolo určite vo vašom prípade a v mene Európskeho parlamentu by som sa vám chcel poďakovať za vaše úsilie v týchto ťažkých časoch.
<SPEAKER ID="269" NAME="Joseph Daul">
v mene skupiny PPE-DE. - (FR) Vážený pán predseda, pán úradujúci predseda Rady, pán predseda Európskej komisie, dámy a páni, súčasná finančná kríza nepredstavuje, tak ako sa vyjadrili niektorí ľudia, porážku kapitalizmu, ale je jasným výsledkom politickej chyby, t. j. neprimeranosti pravidiel a prostriedkov kontroly kvality finančných produktov v USA od 90. rokov minulého storočia.
<P>
Je výsledkom nedostatku transparentnosti trhu, ako aj neexistencie účinného orgánu na monitorovanie finančných trhov. Stredopravá politická rodina nie je a nikdy nebola za finančný systém bez pravidiel alebo arbitrov. Teraz znášame vážne hospodárske a sociálne následky tejto politiky. Pokiaľ ide o globálne hospodárstvo, my stredopravé sily sme zástancami európskeho modelu sociálneho trhového hospodárstva, ktorý sa osvedčil. My stredopravé sily žiadame, aby sme v ťažkých časoch upriamili pozornosť na situáciu ľudí, ktorí pracujú a sporia, a na situáciu podnikateľov, hlavne malých a stredných podnikov, ktoré každý deň riskujú, aby vytvorili rast a pracovné miesta.
<P>
Budúcnosť im zaistíme len vtedy, ak sa zasadíme za náš model spoločnosti a ak zachováme podmienky slobodného, spravodlivého a transparentného trhu, vedomí si svojej zodpovednosti a verní svojim hodnotám.
<P>
Dámy a páni, tiež by som chcel vyjadriť mimoriadnu spokojnosť mojej skupiny s tým, že v tejto kríze, tak ako v lete pri gruzínskej kríze, sa Európa, keď chce, vie vo svete presadiť, ozvať sa a ovplyvniť svojich partnerov. Tým chcem povedať, že Európa, ktorá podporuje model spoločnosti jedinečný vo svete a ktorá kladie ľudí do centra tohto modelu spoločnosti, je významným nástrojom v kontexte globalizácie.
<P>
Predsedníctvo Rady na čele s pánom Sarkozym, za podpory Komisie a jej predsedu pána Barrosa, ukázalo, že spoločný, dôsledný prístup 27 členských štátov je možný aj vo veľmi citlivých a komplikovaných záležitostiach a že Európa dokáže ovplyvňovať svetové dianie, pokiaľ sa snaží zachovávať jednotu.
<P>
Usporiadanie stretnutia G20 sme dosiahli len vďaka opakovaným žiadostiam predsedníctva Rady a predsedu Komisie. Toto stretnutie najbohatších krajín a rozvíjajúcich sa hospodárskych mocností bolo symbolickou, ako aj historickou udalosťou a zároveň vyústilo do konkrétnych opatrení, ktoré naša skupina dôrazne podporuje. Na stretnutí G20 sa identifikovali skutočné príčiny problému, vypracovala stratégia a naplánoval časový rozvrh. Nespokojní ľudia hovoria, že to nie je dosť a že je príliš neskoro. Sám mám niekoľko otázok, napríklad prečo sme v Európe kríze nepredišli, keď sa varovné znaky začali prejavovať už minulý rok. Prečo naše dozorné orgány dôslednejšie nemonitorovali kvalitu amerických finančných produktov? Musíme dokázať odpovedať na otázku, čo sa stalo v našich veľkých bankách, kde vrchné poschodie nevedelo, čo sa deje s našimi hráčmi počítačových hier na treťom poschodí.
<P>
Teraz je našou povinnosťou podniknúť kroky na stimulovanie hospodárstva, na stimulovanie rastu, aby sa zmiernili následky tejto krízy na sociálnu súdržnosť. Musíme zjednodušiť vnútorný trh, investovať do výskumu, významne podporiť malé a stredné podniky a pomôcť rodinám v núdzi. Všetko toto musíme robiť bez toho, aby sme preťažili verejné financie, napríklad tak, že budeme pokladať eurodlhopisy za ďalší zdroj financovania a udržíme stimulovanie reforiem prijímaných na vnútroštátnej úrovni, ktoré sú dnes dôležitejšie než kedykoľvek predtým.
<P>
Vážený pán predseda, dámy a páni, tvárou v tvár historickej kríze dosiahlo globálne riadenie pokrok, ktorý tiež možno považovať za historický. Musíme ísť ešte ďalej a zároveň sa vyvarovať nebezpečenstva protekcionizmu, ktorý vždy škodí najchudobnejším krajinám sveta.
<P>
Práve v čase krízy môžeme prijať odvážne opatrenia pre budúcnosť. Vážený pán predseda Komisie, práve v čase krízy môžeme zmeniť niektoré pravidlá a len počas krízy, lebo po kríze každý veľmi rýchlo zabúda.
<P>
Európa nesmie zísť z tejto cesty. Jednotná Európa ukázala, že dokáže nachádzať riešenia kríz a pomôcť našim spoluobčanom prekonať túto krízu, ktorá bude pre nás v nasledujúcich mesiacoch ďalej predstavovať obrovské problémy. Vyjadrím sa úplne jednoducho a poviem, že Európa musí byť jednotná, Európa musí byť silná a predovšetkým, pán predseda Komisie, že sme pocítili symbiotický vzťah medzi jednotlivými inštitúciami, Parlamentom, ktorý spomeniem ako prvý, Komisiou a Radou. Len tak uspejeme a pôjdeme príkladom našim spoluobčanom.
<SPEAKER ID="270" NAME="Martin Schulz" LANGUAGE="DE">
Vážený pán predseda, dámy a páni, skutočnosť, že štáty G20 usporiadali stretnutie, dokazuje, že došlo k pokroku. Skutočnosť, že sa takto zišli, naznačuje, že svet sa mení, že sa vyvíjame smerom k multipolárnemu svetu, v ktorom Európska únia môže a bude hrať ústrednú úlohu, ak zostane jednotná, ak budeme dobre pripravení a ak si budeme skutočne plniť svoju úlohu.
<P>
Preto rozhodujúcou otázkou je, vážený pán predseda Komisie, či máme dosť času. Z vašej reči som pochopil, že opatrenia, ktoré plánujete v Komisii vypracovať v súvislosti so správou pána Poula Nyrupa Rasmussena, zamýšľate predložiť na jarnej schôdzi. To je príliš neskoro. Pokiaľ ide o hedžové fondy a súkromné kapitálové fondy, chceme opatrenia teraz. Ak som veci pochopil správne, pán McCreevy Komisii predložil predbežné opatrenia v oblasti bánk minulý týždeň. Je to len malý balík opatrení. Ak chceme dosiahnuť dôveryhodnosť, musíme o ratingových agentúrach diskutovať teraz. O regulácii týchto agentúr chceme diskutovať čo najskôr. Opatrenia v oblasti súkromných kapitálových fondov a hedžových fondov chceme teraz. O platoch manažérov chceme diskutovať teraz. O krátkodobom predaji chceme diskutovať teraz. V skutočnosti si ľudia na situáciu už začínajú zvykať. Zažívame finančnú krízu, konajú sa veľké diskusie, ale dámy a páni zo sveta financií už znova zaujímajú svoje pozície. Chcel by som vám prečítať krátky citát z listu pána Ackermanna, riaditeľa Deutsche Bank, Georgeovi W. Bushovi - sú to dvaja veľmi zaujímaví korešpondenti. Musíme zabrániť tomu, píše pán Ackermann, aby verejný sektor hral natrvalo dôležitejšiu úlohu v medzinárodnom finančnom systéme. Nie, tomuto nesmie byť zabránené, presne toto je cieľom krokov, ktoré teraz prijímame, teda aby bolo viac regulácie a viac medzinárodnej spolupráce pri presadzovaní tejto regulácie.
<P>
V súčasnosti sme na rozhodujúcej križovatke, v rozhodujúcom bode v čase, keď si musíme položiť nasledujúcu otázku. Budú v budúcnosti existovať prísnejšie požiadavky, prísnejšie kontroly alebo dokonca právny zákaz určitých druhov špekulácií a zneužívania, alebo len chránime banky a fondy pred krachom? Tie vďačne prijmú peniaze a potom nerušene pokračujú vo svojej činnosti. Je to skoro ako dať skrachovanému hazardnému hráčovi, ktorý všetko prehral v kasíne, viac peňazí, len aby mohol spokojne pokračovať v tom, čo robil predtým. Nie, my musíme zistiť, kto vlastní kasíno, aké pravidlá sa pri hraní hazardných hier používajú, ako sú tí, ktorí vyhrajú peniaze, zdaňovaní, a hlavne, či sú postupy používané v kasíne transparentné a či tých, čo sú zodpovední za to, čo sa tam deje, možno vôbec brať na zodpovednosť. To musí byť naším cieľom. Cieľom EÚ musí byť definovanie vlastných pravidiel, ktoré potom v rámci krajín G20 a v medzinárodných organizáciách presadí.
<P>
Veci nemôžu pokračovať tak ako doteraz. Tiež si musíme byť vedomí toho, že máme zodpovednosť voči radovým občanom Európskej únie, peniazmi ktorých sa teraz platí za pohromy, ktoré spôsobili iní. Uvediem stručný príklad. Predstavte si, pán Barroso, že pôjdete do svojej banky. Tak ako ja, patríte k lepšie plateným ľuďom v Európe. Prídete do svojej banky a poviete: "Tu máte 1 000 EUR a chcel by som 25 % výnos". Pracovník banky by odpovedal: "Je vám zle, pán Barroso? Zvyčajne sa správate ako veľmi rozumný človek. Vlastne pôsobíte dosť inteligentne". Avšak, keď pán Ackermann hovorí k svojim akcionárom a povie: "Tento rok chceme 25 % výnosy", zožne búrlivý potlesk. Musíme konečne odstrániť priepasť medzi filozofiou týchto ľudí a každodenným životom. Je neprijateľné, aby sa v medzinárodnom obchode uskutočňovali transakcie takto vypočítavo a chladnokrvne len na základe očakávaného finančného výnosu. Aby sme to dosiahli, potrebujeme pravidlá, ktoré by s takýmto zneužívaním skoncovali.
<P>
(potlesk)
<P>
Ak v niekoľkých nasledujúcich mesiacoch do konca parlamentného obdobia prijmeme rozumné kroky, podarí sa nám odstrániť priepasť medzi tým, ako vnímajú svet a čo považujú za skutočný svet obchodníci, a tým, čo považujú za skutočný svet obyčajní ľudia, ľudia zamestnaní v podnikoch. Skutočný svet v podnikoch je svet, v ktorom peniaze, ktoré boli premrhané, a peniaze na vyrovnanie deficitov, ktorým spoločenstvo štátov, ktoré teraz usporadúvajú stretnutia, čelí, a ktoré je nutné financovať prostredníctvom záchranných balíkov dosahujúcich miliardy EUR, je teraz nutné zobrať z peňaženiek daňových poplatníkov a z reálneho hospodárstva. Preto sa nemôžeme obmedziť len na zachraňovanie bánk a fondov. K hlavným prioritám patrí aj investovanie do reálneho hospodárstva. Musíme zabezpečiť pracovné miesta. Musíme hospodárstvo ochrániť pred krachom. Včera môj priateľ pán Steinmeier predniesol zaujímavý plán, ktorého cieľom je revitalizácia investícií do všetkých národných hospodárstiev v Európskej únii a ktorý kladie Komisii jednu konkrétnu otázku. Môžeme použiť zdroje, ktoré sme už vyčlenili na budúcich šesť alebo sedem rokov na investície do infraštruktúry, do lisabonského procesu, do výskumu, do vzdelávania a do vybudovania telekomunikačnej infraštruktúry v Európe? Môžeme ich teraz investovať, aby sme rýchlo podporili zamestnanosť a rast? Podľa mňa je táto problematika práve taká dôležitá, ako regulácia finančných trhov.
<P>
Domnievam sa, že sme dosiahli bod zlomu. Ďakujem vám, pán predseda. Poznamenali ste, že sa možno mýlim, pokiaľ ide o to, kedy bude Komisia pripravená. Buďte pripravení pred jarným zasadnutím. Buďte pripravení čo najskôr, lebo na jar sa znovu začnú dostihy, takže pán McCreevy tu už znovu nebude. Opatrenia Komisie potrebujeme teraz, čo najskôr. V decembri od vás očakávam predloženie príslušných návrhov.
<P>
(potlesk)
<SPEAKER ID="271" NAME="Graham Watson">
v mene skupiny ALDE. - Vážený pán predseda, chcel by som pánovi predsedovi Komisie zablahoželať: po prvýkrát bola Komisia zastúpená na podobnom samite, čo je skutočne veľmi vítané.
<P>
Tiež by som chcel zablahoželať úradujúcemu predsedovi Rady, a to nielen k vynikajúcej práci, ktorú vykonal v mene francúzskeho predsedníctva, ale aj k jeho odmene v podobe predsedníctva Autorité des marchés financiers (Úradu pre finančné trhy).
<P>
Ak bol rok 1989 rokom rozhodujúceho víťazstva trhového hospodárstva, potom rok 2008 musí byť rokom, v ktorom si pripomíname varovanie Adama Smitha, že nespútané slobodné trhy majú svoje hranice. Adam Smith vo svojom diele Bohatstvo národov mnohé veci predvídal a z toho, čo povedal, pre nás vyplýva mnoho ponaučení.
<P>
Moja skupina víta úspech stretnutia G20. Vítame prijatie spoločného názoru, že trhové zásady, režim otvoreného trhu a investícií a účinne regulované finančné trhy sú hybnou silou dynamizmu, inovácie a podnikania, čo sú základné predpoklady hospodárskeho rastu, zamestnanosti a boja proti chudobe.
<P>
Po roku 1929 urobili krajiny tú chybu, že hľadali záchranu individuálne. Tentokrát sme uznali, že záchranu musíme hľadať spoločne. Mnohé z opatrení navrhnutých v pracovnom programe Komisie na rok 2009 nám v tejto ceste pomôžu. Blahoželám Komisii k pracovnému programu, hlavne k plánu zaistenia regulácie, dohľadu a transparentnosti finančných aktérov a významných investorov na kapitálovom trhu. Slobodným trhom prospieva transparentnosť a čestnosť.
<P>
Pri súčasných ťažkostiach niektorí stále hľadajú obetných baránkov. Argumentujú, že varovné zvony nezačali zvoniť včas. Ale začali! Otto Graf Lambsdorff, Jacques Delors a ďalší začiatkom tohto roka predložili slovinskému predsedníctvu list, v ktorom upozorňovali na nebezpečenstvo prehriatia svetového hospodárstva. Jean-Claude Juncker nám včera večer vo svojom vynikajúcom prejave počas rozpravy k 10. výročiu eura pripomenul, že Euroskupina niekoľkokrát Američanov aj ostatných upozorňovala na nebezpečenstvá, ktoré nám hrozili. Liberálni demokrati nebudú márniť čas hľadaním človeka, ktorý si nevšimol ľadovec: sústredíme sa na to, aby sme dostali ľudí do záchranných člnov.
<P>
Jeden aspekt reakcie Európskej únie a G20 nás však znepokojuje. Zdá sa, že naše hlavy štátov a vlád sa domnievajú, že sa môžeme vrátiť k predchádzajúcemu chodu vecí, že všetko, čo potrebujeme, je hospodársky rast. Obávam sa, že sa z posledných 30 rokov diania v politike jednoducho vôbec nepoučili. Recesia je vhodným časom na zamyslenie. Aj pri recesii sa v nasledujúcich 20 rokoch predpokladá zdvojnásobenie svetového HDP, ale tento rast je založený na obmedzených zdrojoch, na neschopnosti brať do úvahy náklady na odpad a na novej uhoľnej elektrárni v Číne každý týždeň.
<P>
Oznámenie predsedu z 28. októbra určené pre prípravný samit EÚ zo 7. novembra obsahovalo štyri novátorské body. Jeden z nich sa týkal trvalej udržateľnosti. Hovorilo sa tam o dôležitosti medzinárodne koordinovaných makroekonomických riešení založených na podpore investícií do životného prostredia, a to aj v rozvojových krajinách. Nuž, niektorý minister alebo úradník vo francúzskom predsedníctve sa evidentne synergeticky zamyslel. Nepremietlo sa to však do jazyka dohodnutého pre závery prípravného samitu, v ktorých sa o zmene klímy hovorí len v jednej vete v zozname ostatných problémov. Aj do záverov G20 sa to dostalo ako predposledný bod predposledného bodu, v ktorom sa uvádzali príklady iných kritických problémov, a zmena klímy bola spomenutá len ako č. 2.
<P>
Keynes a boj proti zmene klímy sa navzájom nevylučujú. Novodobý Maynard Keynes by ľudí poslal späť do práce tak, že by ich nechal inštalovať solárne panely a veterné generátory, čím by sa podporila inovácia a zároveň vytvorili pracovné miesta. Novodobý Roosevelt, keby videl, že máme globálne hospodárstvo, ktorého kontúry sa tvoria v počítačových areáloch západného pobrežia USA, továrňach Číny a uhoľných strediskách Indie, by nám poradil, aby sme sa snažili o globálnu kultúru, globálne riadenie a koherentnú víziu globálneho záujmu. To je cesta vpred. Chod vecí už nikdy viac nebude taký ako predtým.
<SPEAKER ID="272" NAME="Brian Crowley">
v mene skupiny UEN. - (GA) Vážený pán predseda, pán predseda Komisie a pán úradujúci predseda Rady, som presvedčený, že Európska komisia zaujala silnú pozíciu, keď pri riešení krízy na medzinárodných finančných trhoch konala priamo a rozhodne. Podstatou je, že Európska únia, Spojené štáty, India a Čína musia spolupracovať, aby pre budúcnosť zaistili prijatie spoločných pravidiel a noriem kontroly medzinárodných finančných služieb.
<P>
Ľudia pri každej kríze alebo pri každej hrozbe zákonite povedia, že sa to už nikdy nebude opakovať. A predsa, kto študuje históriu - nielen ekonómiu - vidí, že je to cyklus. Všetko sa opakuje. Aj ten najjednoduchší rybár by vám vedel povedať, že príliv sa strieda s odlivom.
<P>
To v žiadnom prípade neospravedlňuje problémy, v ktorých sa teraz nachádzame, alebo tých, ktorí túto krízu spôsobili ľahkomyseľným požičiavaním, pochybnými praktikami a hlavne tým, že keď nastanú problémy, utekajú k otcovským a materským krajinám a hovoria "poskytnite nám finančnú pomoc".
<P>
Najväčším dnešným nebezpečenstvom - v podnikaní, ekonómii, zamestnanosti a sociálnom živote v celej Európe - nie je len finančná kríza, ale aj to, že banky nie sú ochotné požičiavať peniaze na prevádzkový kapitál malým a stredným podnikom, aby im umožnili rásť a využiť príležitosti. Nemá zmysel vyrábať solárne panely, ak nemáte ľudí, ktorí by ich dali na strechu. Ak nemáte ľudí, ktorí by ich dali na strechu - ktorí by za ne zaplatili a kúpili ich - nebudete mať ľudí, ktorí by ich vyrábali.
<P>
Dnešná realita vyzerá tak, že kríza, ktorej v súčasnom hospodárskom zmätku čelíme, nám ponúka príležitosť napraviť chyby minulosti a zaistiť, že teraz budeme investovať do výskumu a inovácie a že tie peniaze použijeme na hľadanie nových spôsobov vyrovnávania sa s problémami a na hľadanie riešení problémov, s ktorými sa ľudia vo svojich životoch stretávajú, ako aj na to, aby sme mohli ľuďom dať nádej. Ľudia niekedy zabúdajú, že čo ľudia skutočne potrebujú, je povzbudenie, nápad, ako sa pohnúť dopredu, a potľapkanie po chrbte za to, že robia dobrú prácu, pretože ľudia chcú nádej.
<P>
Skupina G20 a kroky prijímané Komisiou a v predsedníctve pri usporadúvaní tohto stretnutia G20 - aj keď s už odchádzajúcim prezidentom Spojených štátov - nútia Indiu a Čínu, aby prišli k rokovaciemu stolu a povedali, že ako rozvíjajúce sa ekonomiky majú svoju zodpovednosť. Čína a India v tom, čo treba urobiť, zohrávajú určitú úlohu.
<P>
Na záver chcem ešte povedať, že by som bol veľmi nerád, keby si ľudia mysleli, že v dôsledku tejto krízy musíme zbrzdiť inovatívnosť a tvorivosť európskych národov. Ak chceme našich ľudí nakŕmiť, dať im rovnaké práva a istotu a vyslobodiť ich z pasce chudoby, našou prvou povinnosťou je zabezpečiť, aby prácou získali peniaze, aby krajiny mali peniaze na investovanie do sociálnych a zdravotných služieb a predovšetkým im musíme dať nástroje a kvalifikáciu získanú vzdelaním a odbornou prípravou, aby mohli vo svoj prospech využiť výzvy, ktorým teraz čelíme.
<SPEAKER ID="274" NAME="Monica Frassoni" LANGUAGE="IT">
Vážený pán predseda, dámy a páni, kríza už začína postihovať aj reálne hospodárstvo, čo sme aj tak mohli veľmi ľahko predvídať. Podľa nás je to cena, ktorú Európska únia platí za váhanie pri vytváraní alebo dokonca odmietanie vytvoriť systém regulácie a včas zaviesť mechanizmy finančnej solidarity a bankový dozor, ktorý si zaslúži toto pomenovanie.
<P>
Medzi tých, ktorí sú za toto oneskorenie zodpovední, medzi zástancov tohto prístupu, ktorý uvrhol Európu do situácie nesmiernej neistoty a recesie, patríte aj vy, pán Barroso, vy a väčšina členov vašej Komisie. Vážený pán predseda, chcem, aby ste vo svojich výrečných prejavoch o možných riešeniach nahlas a jasne povedali, že tí, ktorí chceli pravidlá a transparentnosť, tí, ktorí odmietali totem deregulácie, mali pravdu a ja a časť členov môjho výboru - z ktorých jeden dokonca sedí za vami - sme sa mýlili. Len tak môžete dať dôveryhodnosť tomu, čo dnes hovoríte, a prepáčte, ale musím povedať, že nie je pravda, že väčšina členských štátov bola proti všetkým týmto veciam.
<P>
Ako som vám už pri mnohých príležitostiach medzi rokom 2004 a dneškom povedala, systematicky ste sa stavali na stranu národných vlád a nie tohto Parlamentu, na stranu priemyslu a nie spotrebiteľov. Keby som bola trochu moralistkou, dokonca by som mohla povedať, že ste sa nepostavili na stranu slabých, ale silných. Tento prístup, ktorý načrtol Joschka Fischer vo svojom slávnom prejave na Humboldtovej univerzite, v ktorom určil Komisii jednoduchú úlohu sekretariátu Rady, sa verne odráža v pracovnom programe, ktorý nám dnes predkladáte, a v prioritách zahraničnej a vnútornej politiky.
<P>
Pokiaľ ide o priority v zahraničnej politike, obzvlášť by som chcela poukázať na pokračujúci a trestuhodný nedostatok pozornosti venovanej otázke ľudských práv, v prvom rade, samozrejme, v Číne. Tiež sa, aj keď dosť povrchne, obhajuje program z Dauhy, hoci by sme si mali uvedomiť, že finančná kríza odstránila všetky predpoklady, na ktorých spočíval. V otázke vnútornej politiky v oblasti prisťahovalectva vaša Komisia v posledných rokoch ustúpila tlaku členských štátov, a preto keď dnes hovoríme o legálnom prisťahovalectve, v skutočnosti máme na mysli stále veľmi slabé právne nástroje a to isté možno povedať na adresu sociálnej politiky.
<P>
Vážený pán úradujúci predseda Rady, pán predseda Komisie, takýmto spôsobom sa určite nepodarí uviesť do pohybu to, čomu Zelení už niekoľko mesiacov hovoria zelený nový údel, ktorý je teraz, mimochodom, veľmi v móde. Zelený nový údel má veľmi presný význam a nie je to zmätené bľabotanie, ktoré sa tu teraz všade dookola ozýva a ktoré v skutočnosti znamená "všetko ako doteraz, len tu a tam trochu zelene". Hovoríme o spoločnej dlhodobej investičnej stratégii na dosiahnutie cieľov energetickej účinnosti a posunu v hospodárstve v prospech životného prostredia a poklesu emisií CO2 spolu s posilnením úlohy Európskej investičnej banky, ktorá by však mala byť dôsledná vo svojich rozhodnutiach, koho a čo financovať.
<P>
Mali by sme si urobiť jasno v otázke nepotrebných megaprojektov v oblasti infraštruktúry, v otázke jadrovej energie alebo v otázke mimoriadnych finančných prostriedkov na zlé projekty. Žiadne verejné finančné prostriedky a bianko šeky pre automobilový priemysel, ako je to teraz. Znamenalo by to len ďalšie vyhadzovanie peňazí von oknom a myslím si, že my už žiadne ďalšie peniaze von oknom vyhadzovať nechceme.
<SPEAKER ID="275" NAME="Roberto Musacchio" LANGUAGE="IT">
Vážený pán predseda, dámy a páni, len pred niekoľkými dňami nám priamo v tejto sále prezident Sarkozy hovoril, že kríza, ktorú dnes prežívame, je krízou štrukturálnou a že je nutné prehodnotenie samotného kapitalizmu.
<P>
Ja si, samozrejme, myslím, že by sme sa nemali snažiť dostať z krízy kapitalizmu, ale z kapitalizmu v kríze; inými slovami, musíme začať rozmýšľať o novej budúcnosti, v ktorej bude možný skutočný prechod na sociálne a ekologicky definované hospodárstvo, na hospodársku demokraciu založenú na rovnosti a spolupráci, nie na nerovnosti a vojne.
<P>
Bez ohľadu na tieto podstatné rozdiely, ktoré predsa len niečo znamenajú, som si však všimol, že v pomerne skromnom a dosť neuspokojivom výsledku tohto stretnutia G20, za ktorý nesie určitú zodpovednosť aj Európa, zostalo z vážnych vyhlásení o prehodnotení kapitalizmu len veľmi málo. Samozrejme, prišlo sa na to, že dogmu laissez-faire možno zamaskovať, a preto môže dochádzať k rozsiahlym verejným zásahom, dokonca aj k znárodneniam, ale toto všetko nezmení základnú filozofiu, ktorá štrukturálnu krízu spôsobila.
<P>
Samozrejme, hovorí sa, že potrebujeme pravidlá, aby sa znížilo riziko špekulácií, ale nerozmýšľa sa o zásahu do týchto špekulácií - napríklad zavedením Tobinovej dane pre transakcie - a tiež nezasahujeme do Paktu stability, ktorý nám v týchto časoch krízy na našom kontinente asi výrazne sťaží život. Ale predovšetkým si nekladieme otázku, čo je základnou príčinou tejto krízy, a preto sa nám ju nedarí riešiť.
<P>
Poukážem len na dva problémy: Prvým je systematické znehodnocovanie práce, ktoré bolo za posledné desaťročia súčasťou politiky laissez-faire, ktorá sa okrem toho, že viedla k nespravodlivosti a utrpeniu, výraznou mierou podpísala pod nedostatok finančnej likvidity. V roku 1929 John Maynard Keynes navrhol, aby sme investovali do platov a pracovných miest, ale dnes to nerobíme.
<P>
Druhým je ekologický a energetický rozmer krízy, ktorý si vyžaduje oveľa jasnejšie a vecnejšie rozhodnutia než koktanie na stretnutí G20, ale na druhej strane pre tých, ktorí krízu spôsobili, je ťažké riešiť ju. Potrebujeme jasný, nový signál zľava.
<SPEAKER ID="276" NAME="Hanne Dahl" LANGUAGE="DA">
Vážený pán predseda, tak ako ostatní rečníci, aj ja by som tu dnes chcela zacitovať Keynesa. Sotva to bolo niekedy vhodnejšie ako teraz. Citovať budem po anglicky.
<P>
"Špekulanti nemusia ublížiť, pokiaľ sú len bublinami na stabilnom prúde podnikania. Ale situácia je vážna, keď sa podnik stane bublinou vo víre špekulácií. Keď sa rozvoj kapitálu krajiny stane len vedľajším produktom aktivít kasína, asi nie je niečo v poriadku."
<P>
(DA) Komisiou predložený návrh riešenia finančnej krízy je len chodením okolo horúcej kaše. Štruktúra EMÚ nie je všeobecnou záštitou proti krízam a určite nie proti finančným krízam. Štyri slobody a obmedzujúci Pakt stability veci vôbec neuľahčujú. Vlastne práve naopak. Musíme navrhnúť nový inštitucionálny rámec pre hospodárstvo a hospodársku politiku. Ľahko sa navrhuje, aby sa vytvorila nová finančná architektúra, ale štruktúra nebola opísaná dosť dobre ani na to, aby mala šancu na fakulte architektúry alebo na kurze ekonomiky. Toto určite súvisí s chápaním krízy. Pozornosť sa najprv, úplne prirodzene, sústredila na hľadanie riešenia krízy likvidity, aby sa zabezpečil prísun maziva. V tejto otázke zvolili rôzne krajiny mierne odlišné modely - tak to naozaj je - ale čo chce Komisia vlastne povedať, keď hovorí, že EÚ (a budem citovať priamo z programu):
<P>
"zabezpečí, aby reštrukturalizácia bankového sektora bola uskutočnená tak, aby sa v budúcnosti v sektore zabezpečila spravodlivá a zdravá konkurencia”.
<P>
(DA) Znamená to, že verejný sektor je povinný poskytnúť kapitálovú injekciu? Znamená táto veta presne to? Chcela by som sa Komisie tiež opýtať, či sa plánuje zriadenie nových úverových ratingových agentúr. Mnohé staré sa jednoznačne ukázali ako úplne nedôveryhodné. Čo má Komisia na mysli, keď hovorí o "programe štrukturálnej reformy"? Má na mysli reformy pracovného trhu, "flexiistotu" bez istoty? Je zámerom, aby príspevkom zamestnancov bola zvýšená neistota zamestnania? Je celkove nejasné, či Komisia chce, aby boli mzdy základným konkurenčným parametrom. Sú mzdy vnímané len ako náklady? Na mzdy sa musíme pozerať aj z hľadiska ich vplyvu na dopyt. Na záver by som v mene pána Bloklanda, ktorý je prvým podpredsedom Výboru pre životné prostredie, verejné zdravie a bezpečnosť potravín, chcela položiť otázku týkajúcu sa životného prostredia: kedy plánuje Komisia zverejniť národné emisné stropy?
<SPEAKER ID="282" NAME="Jana Bobošíková" AFFILIATION="NI">
(CS) Dámy a páni, som rada, že nezmyselný nápad predsedu Európskej rady Sarkozyho zmeniť základy kapitalizmu na rokovaniach vo Washingtone neuspel. Dúfam, že sa do Európskej únie vráti racionálny duch, ktorý rešpektuje slobodu trhu ako základnú hodnotu a podmienku prosperity. A to platí aj v čase krízy. Preto verím, že ani Európska komisia, ani Česká republika, ktorá predsedníctvo prevezme, nepodľahnú ilúzii o vlastnej veľkosti a neomylnosti, a že sa na rozdiel od francúzskeho prezidenta vzdajú nezmyselnej a hlavne nebezpečnej snahy zvrátiť za peniaze daňových poplatníkov prirodzený hospodársky cyklus. Som tiež rada, že skupina G20 odmietla protekcionizmus. Je predsa známe, že tí, ktorí vymenia časť slobody za väčšiu istotu, nakoniec stratia oboje.
<P>
Dámy a páni, súčasnú krízu nespôsobil kapitalizmus, ale chamtivosť nezodpovedných bánk, ktoré neboli ochotné niesť riziko za vlastné rozhodovanie. A to je rovnaké ohrozenie slobodného trhu ako štátny dirigizmus. Preto jednoduché napumpovanie peňazí do bánk bez priameho vplyvu na to, ako ich použijú, je len krádež ťažko zarobených peňazí našich občanov. Treba dohliadnuť na to, aby banky peniaze použili nielen na ozdravenie vlastných bilancií, ale aj na úvery pre podnikateľskú sféru. Dovoliť manažérom prijať finančnú pomoc bez diktátu vlád, ako s týmito peniazmi hospodáriť, znamená popretie princípu politickej zodpovednosti. Došlo by tak k nemorálnemu uhradeniu strát z bezcharakterných operácií finančných inštitúcií bez toho, aby tieto inštitúcie aj konkrétni manažéri za svoje činy niesli rozhodujúcu zodpovednosť.
<SPEAKER ID="283" NAME="Jean-Pierre Jouyet">
úradujúci predseda Rady. - (FR) Budem veľmi stručný, pani predsedajúca, keďže toto bola nesmierne plodná rozprava, ale ešte skôr, než odovzdám slovo pánovi predsedovi Barrosovi, by som chcel poukázať na päť zistení. Prvé je, že sa všetci zhodneme na historickom a veľmi inovatívnom charaktere stretnutia G20. Ide o inovatívny a historický globálny krok, ale to bola aj iniciatíva Európy, ako zdôraznil pán predseda Komisie, keďže toto je Európa, ktorá, ako zdôraznil pán Joseph Daul, je aktérom na medzinárodnej scéne, kedykoľvek sa objaví spoločná vôľa.
<P>
Po druhé, všetci sa zhodneme na tom, že to, čo sa teraz deje, či sa nám to páči alebo nie, znamená prelom a že, ako poznamenal pán Watson, už nemôžeme robiť veci tak, ako predtým, ale musíme byť pri tom, ako reagujeme na krízu, vynachádzaví.
<P>
Mojím tretím zistením je zistenie, na ktoré poukázali niekoľkí rečníci vrátane pána Schulza, predsedu Socialistickej skupiny v Európskom parlamente, a pani Frassoniovej, a to, že je dôležité neprestať reagovať, neustále konať a rýchlo prijímať akékoľvek zásadné legislatívne opatrenia, obzvlášť také, ktoré sa týkajú finančnej regulácie.
<P>
Mojím štvrtým zistením je, že treba prijímať kroky na zmiernenie mimoriadne negatívneho účinku tejto finančnej krízy, pokiaľ ide o vzťahy medzi finančným systémom a malými a strednými podnikmi, ako naznačil pán Crowley, ako aj o spojitosť medzi finančnou reguláciou a hospodárskym ozdravením, čo spomenul pán Daul. Tiež je veľmi dôležité konať na základe širokého pohľadu, berúc do úvahy prvky keynesianizmu, ktorý možno použiť v boji proti zmene klímy, ako naznačil pán Watson, predseda Skupiny Aliancie liberálov a demokratov za Európu.
<P>
A nakoniec, ako ste zdôraznili, pán predseda Komisie, a ako zdôraznilo niekoľko rečníkov a predsedov skupín, je dôležité zaoberať sa všetkými rozmermi krízy. Ako ste povedali, ide o model rozvoja a, ako poznamenal pán Martin Schulz, je potrebné prehodnotiť demarkačné čiary medzi úlohou verejného sektora a úlohou súkromného sektora. Ako ste zdôraznili a ako povedali niektorí ďalší vrátane pani Frassoniovej, bolo by nesprávne sústrediť sa výlučne na svet financií a zabudnúť na tých najviac znevýhodnených, najslabších, na tých, ktorí hladujú, ktorých ste spomenuli aj vy, pán predseda. Tiež súhlasím s názorom, že musíme prehodnotiť základy systému. Ak chamtivosť tvorí súčasť tých základov, nebudeme mať inú možnosť, než ich prehodnotiť.
<P>
Nakoniec si treba uvedomiť, a to je moja posledná poznámka, že pre krízu nesmieme spomaliť alebo byť nesmelí, naopak, musíme reagovať rýchlejšie a zostať ambicióznymi v našich rozvojových cieľoch, v našich environmentálnych cieľoch a v našom boji proti zmene klímy.
<P>
(potlesk)
<SPEAKER ID="284" NAME="José Manuel Barroso" LANGUAGE="FR">
Vážená pani predsedajúca, keďže sme rozhodli, že teraz predstavím celý pracovný program na budúci rok, chcel by som ešte predtým, ako budem pokračovať vo svojich poznámkach, odpovedať pánovi Schulzovi na konkrétnu otázku. Dnes Komisia schválila svoje stanovisko k dvom správam - k správe pána Rasmussena a k správe pána Lehneho - takže vidíte náš záujem monitorovať rôzne oblasti a vidíte, že sme takéto kroky už iniciovali. Je to veľmi obsiahle stanovisko a predložíme ešte ďalšie návrhy, niektoré sme už vlastne predložili. Keď som hovoril o jarnom zasadnutí Európskej rady, spomenul som zistenia skupiny na vysokej úrovni, ktorú som vytvoril a ktorej predsedom je pán Jacques de Larosière. Pokiaľ ide o návrhy, pán McCreevy, komisár zodpovedný za tieto záležitosti, mi povedal, že návrhy týkajúce sa hedžových fondov a hlavne súkromných kapitálových fondov, čo môžu byť presne návrhy, aké ste mali na mysli, môžu byť predložené čoskoro. V podstate by mali byť pripravené na predloženie v decembri.
<P>
Vrátim sa však k pracovnému programu Komisie na rok 2009, ktorý je, ako som povedal, pevne zasadený do konkrétneho politického kontextu. Musím vám povedať, že finančná búrka ešte stále zúri, že ešte neskončila a že sa nachádzame na pokraji vážneho hospodárskeho spomalenia. Preto nesmieme pri vyvíjaní už začatého úsilia o prispôsobenie sa globalizačnému procesu a o modernizáciu strácať čas. Nie je to tak, že sme si práve uvedomili potrebu reagovať na globalizáciu. Musím zdôrazniť, že v tejto Komisii, ktorej mám česť byť predsedom, hovoríme o novej ére už niekoľko rokov. Pre Európu to konkrétne znamená, že v kontexte globalizačného procesu musíme presadzovať svoje hodnoty a brániť svoje záujmy. Presne v tomto kontexte musíme predložiť ambiciózne návrhy. Súčasná kríza však nesmie odvádzať našu pozornosť od iných priorít nášho pracovného programu, ktoré sú vlastne aj prioritnými odpoveďami na problémy globalizácie. Obzvlášť mám na mysli boj proti zmene klímy a úsilie o trvalo udržateľný rozvoj. Toto sú priority na rok 2009, ktorý má osobitný význam ako rok konferencie v Kodani.
<P>
Rád by som Parlament pochválil za obrovské množstvo práce, ktoré na klimatickom a energetickom balíku vykonal. Čelíme mimoriadnym okolnostiam a ja sa s hrdosťou pozerám na reakcie európskych inštitúcií, ktoré sa tejto výzve postavili. Som presvedčený, že spoločnou prácou dosiahneme náš spoločný cieľ, ktorým je politická dohoda v decembri. Aby som bol úplne úprimný, som presvedčený, že takáto dohoda poslúži tiež ako katalyzátor pre európsku stratégiu na dosiahnutie ambicióznej dohody v Kodani.
<P>
Nechcem zveličovať, ale musíme si uvedomiť, že Európe v tejto diskusii, ktorej je hybnou silou, ide o jej dôveryhodnosť. Bola to Európa, ktorá začala globálnu diskusiu o zmene klímy. Boli sme to my, ktorí sme vláde USA povedali, že musí urobiť viac. To isté sme povedali Rusom, Číňanom a Indom a tiež, že sa nesmieme vzdať v čase, keď sa črtajú vyhliadky lepšej spolupráce s vládou USA. Neprejavme žiadne znaky poľavenia vo svojich ambíciách. Myslím si, že to by výrazne naštrbilo našu dôveryhodnosť.
<P>
Zajtra sa nám naskytne jedinečná príležitosť a nemáme právo nevyužiť ju. Preto naša odpoveď na hospodársku krízu musí ukázať, že aj programy na boj proti zmene klímy môžu byť súčasťou stratégie riešenia hospodárskych problémov. Nerád by som videl odstup, ktorý občas vládne medzi tými, ktorí sa zastávajú hospodárstva, respektíve priemyslu, a tými, ktorí sa zasadzujú za program trvalo udržateľného rozvoja. Tieto dve veci sa vlastne k sebe hodia a vyjadreniam niektorých z vás v tomto smere musím zatlieskať.
<P>
Ďalšou prioritou je Európa ľudí. V roku 2009 sa Komisia bude snažiť o dosiahnutie pokroku hlavne v európskom priestore slobody, bezpečnosti a spravodlivosti, napríklad vytvorením spoločnej prisťahovaleckej politiky, ktorá bude integrovaná do čo najširšieho rámca politík Európskej únie, ako je jej politika v oblasti hospodárskeho rastu, hospodárskej súťaže a sociálneho začleňovania, vytvorením funkčnej prisťahovaleckej siete a dokončením spoločného európskeho azylového systému v roku 2010, lepším presadzovaním dodržiavania predpisov na ochranu spotrebiteľov v Európe, zvýšením vzájomného uznávania niektorých nástrojov občianskeho a trestného práva, ako sú rozsudky a dedičské vyrovnania, a bojom proti novým formám trestnej činnosti, ako sú zneužívanie detí a počítačové útoky.
<P>
Ďalšou prioritou na rok 2009 - a z časových dôvodov budem, samozrejme, veľmi rýchly - je úloha Európy vo svete. Aj tu na nás čakajú úlohy, konkrétne proces rozširovania a posilňovania susedskej politiky, ako aj nadviazanie užších vzťahov s rozvojovými, hlavne africkými krajinami. Toto je nesmierne dôležité a v súvislosti s tým vám musím pripomenúť potrebu schváliť návrh Komisie týkajúci sa poľnohospodárskej pomoci v rozvojových krajinách. Je to otázka dôveryhodnosti. Znova treba zdôrazniť, že na samitoch sa nesmieme obmedziť na rozhovory o finančných záležitostiach. Musíme ukázať, že nevedieme rozhovory len s hlavnými rozvíjajúcimi sa mocnosťami, ale záleží nám aj na rozvojových, najmä afrických krajinách.
<P>
Naše vzťahy s týmito krajinami sú tiež významným faktorom pri riešení mnohých globálnych problémov. Nesmieme zabúdať, že významné stretnutia, ako je konferencia v Kodani na budúci rok, nám môžu pomôcť účinnejšie sa s nimi zapojiť do riešenia spoločných otázok, akými sú energetická bezpečnosť, boj proti zmene klímy a prisťahovalectvo, ako aj dokončenie rozvojového programu z Dauhy a bilaterálne obchodné rokovania.
<P>
Z washingtonského samitu jasne vyplynula naliehavá potreba globálnej dohody o obchode. Navyše, Dauha okrem toho, že je obchodným programom, je aj rozvojovým programom. Myslím si, že teraz sme sa priblížili k správnej ceste, pretože skutočnou alternatívou k Dauhe nie je status quo, ale v dôsledku súčasnej hospodárskej krízy skôr tendencia uzavrieť sa do seba, možnosť, že krajiny v rôznych častiach sveta urobia spiatočnícke kroky v oblasti ciel a prijmú jednostranné opatrenia na ochranu niektorých odvetví svojich hospodárstiev. To by znamenalo, že by sa v rozsiahlej miere znovu objavil hospodársky nacionalizmus a vrátil by sa protekcionizmus, ktorý by uškodil globálnemu, a nemusím dodať, že aj európskemu hospodárstvu. Ako viete, Európa je vedúca obchodná mocnosť.
<P>
Minulotýždňový samit ma tiež utvrdil v odhodlaní budovať vzťahy s Ruskom na základe spoločných záujmov. Tieto vzťahy budú občas zložité. Existujú otázky, na ktoré máme rozdielne názory, ja však úprimne verím, že minulotýždňový samit v Nice potvrdil, že je lepšie s Ruskom hovoriť, ako ho izolovať. Rusko je tiež dôležitým partnerom na svetovej scéne.
<P>
A napokon, intenzívny tlak, ktorému bol svet v roku 2008 vystavený, ukázal, aké je dôležité dosiahnuť spoločnú víziu so Spojenými štátmi. V tomto smere sa nám otvára vynikajúca príležitosť s novou vládou Spojených štátov. Počas svojej volebnej kampane sa novozvolený prezident jasne vyjadril o otázkach ako boj proti zmene klímy a osvojenie si multilaterálnejšieho prístupu. Využime túto príležitosť a predložme svoje návrhy riešenia otázok globalizácie. Čelíme veľmi zložitým spoločným problémom a podľa mňa môže viac aktívnej spolupráce medzi Európou a Spojenými štátmi urobiť zo sveta lepšie miesto.
<P>
Dámy a páni, v roku 2008 podala Európa dôkaz o jednote koordináciou svojich krokov vo vážnych krízových situáciách. Gruzínsko a finančná kríza prispeli k zefektívneniu práce Únie. Jednotný prístup je jedinou možnou cestou, ak sa chceme postaviť výzvam, ktoré prináša rok 2009.
<P>
O niekoľko mesiacov pozveme 375 miliónov voličov k volebným urnám, aby uplatnili svoje dôležité demokratické právo vybrať si nový Európsky parlament. Využime potenciál, ktorý Únia nadobudla v posledných krízach. Vďaka nim si ľudia uvedomili podstatu a účinnosť európskeho rozmeru ako prostriedku, ktorý im zaručuje hospodárske, sociálne a environmentálne blaho, bráni ich záujmy a zároveň upevňuje ich hodnoty. Teraz, uprostred krízy, sa podľa mňa treba chopiť jasných príležitostí. Je napríklad oveľa priaznivejšia atmosféra na uznanie dôležitosti našej meny, eura, než bola pred pár mesiacmi. Preto využime túto príležitosť. Podľa mňa je dôležité, aspoň pre tých, ktorí veria v európsky projekt - a podľa mňa ich je väčšina - propagovať európsku myšlienku s väčším optimizmom, a nie sa uchyľovať k cynizmu alebo ľahostajnosti.
<P>
Preto podľa mňa musia naše inštitúcie spolupracovať. Viem, že sú situácie, keď by Komisia napríklad mohla v niektorých kruhoch získať väčšiu popularitu tým, že by predložila návrhy, o ktorých by vedela, že ich členské štáty zmetú zo stola. Ja tak nerozmýšľam. Určite som za ambiciózne ciele, ale musia byť tiež realistické, pretože konať musíme spoločne s ostatnými inštitúciami, ako aj s členskými štátmi, ktoré sú všetky demokraciami, inak by neboli členmi Európskej únie.
<P>
Komisia si bude naďalej plniť svoju úlohu hybnej sily a iniciátora, ale nebude pritom konať proti záujmom členských štátov a Parlamentu, ale skôr bude s členskými štátmi a Európskym parlamentom spolupracovať. Podľa mňa je čím ďalej, tým dôležitejšie osvojiť si tento postoj. Akýkoľvek iný prístup by bol len formou populizmu. Predkladanie návrhov len kvôli získaniu publicity je tiež formou populizmu. Ďalšou formou populizmu je predkladanie návrhov pod rúškom európanstva, keď vieme, že nemajú žiadnu šancu byť prijaté. Našou úlohou v Európskej komisii je, samozrejme, byť hybnou silou, ale zároveň hľadať konsenzus s ostatnými inštitúciami. Tak si Európa zachová svoju pozíciu v centre diania, ktorú sa jej podarilo zaujať. Medziinštitucionálna spolupráca jej umožnila hrať kľúčovú úlohu pri vytváraní medzinárodnej agendy.
<P>
Nachádzame sa na politickej križovatke, ktorá je pre Európu veľmi dôležitá, mohli by sme dokonca hovoriť o bode zlomu. Do Európy sa tiež vkladajú veľké očakávania. Pokračovaním vo svojich iniciatívach a spoločným plánovaním budúcnosti môže Európa tieto očakávania splniť najlepšie a presne v tomto duchu sa ponesie práca Európskej komisie v roku 2009.
<P>
(potlesk)
<SPEAKER ID="285" NAME="Hartmut Nassauer" AFFILIATION="PPE-DE">
(DE) Vážená pani predsedajúca, dámy a páni, momentálne čelíme trom krízam, ktoré si vyžadujú naše konanie. Prvou je finančná kríza - o ktorej sa už hovorilo - a ktorej dôsledky na reálne hospodárstvo sa prejavujú čoraz citeľnejšie. Po druhé nesmieme zabúdať na krízu v súvislosti so zmluvami, na ktorých je postavená naša Únia. Tá sa prejavuje na osude Lisabonskej zmluvy. Tretia kríza je kríza samotnej EÚ, pokiaľ ide o jej prijatie verejnosťou, čo podľa mňa treba pred voľbami vziať do úvahy ako dôležitý aspekt.
<P>
Vážený pán predseda, predstavili ste pracovný program na zvyšok funkčného obdobia tohto Parlamentu a vašej Komisie a ja by som chcel povedať, že Skupina Európskej ľudovej strany (kresťanských demokratov) a európskych demokratov bude s radosťou uplatňovať hlavné zásady tohto programu. Budeme vás podporovať. Na niektoré aspekty budeme však klásť odlišný dôraz. Tento dôraz bude závisieť od konkrétnych očakávaní, ktoré sa spájajú s niekoľkými poslednými mesiacmi vášho funkčného obdobia a možno aj obdobia po ňom.
<P>
Skupina PPE-DE by sa chcela v krokoch Komisie nájsť. Uvedomujeme si, že ostatné skupiny požadujú to isté a úplne právom. Závisí od vašej politickej šikovnosti, ako na to odpoviete. Správne ste si za hlavné priority zvolili zamestnanosť a rast. Odpovede v tejto oblasti sa stále viac spájajú s otázkou, ako treba reagovať na finančnú krízu. Podporujeme opatrenia požadované v oblasti regulácie a transparentnosti finančných trhov. Čo najrýchlejšie potrebujeme veľmi konkrétne návrhy na reorganizovanie regulácie finančných trhov.
<P>
Plnenie akčného plánu z globálneho finančného samitu je určite v prvom rade vecou národných štátov. Globálna prepojenosť trhov si však vyžaduje úzku spoluprácu v súvislosti s akýmikoľvek regulačnými opatreniami - už len preto, aby sa zabránilo uplatňovaniu odlišných noriem. Toto predstavuje z hľadiska koordinačnej práce Komisie veľmi široké a dôležité pole pôsobnosti.
<P>
Regulácia - a na to nesmieme zabúdať - nie je cieľom sama osebe, ale nástrojom na dosiahnutie určitých cieľov pri konkrétnej kríze. Toto si musíme neustále pripomínať.
<P>
Spomenuli ste zmenu klímy a energetický balík, ktorý by mal byť prijatý do decembra. Som si istý, že v súvislosti s týmto cieľom vládne v Parlamente široký konsenzus. Aj skupina PPE-DE - a v tejto veci sa chcem vyjadriť úplne jasne - chce dosiahnuť riešenie tohto problému ešte pred koncom tohto legislatívneho obdobia. Je to strategický cieľ. Od Parlamentu však žiadate veľa. Vychádzajúc zo súčasnej situácie môžeme predpokladať, že po decembrovom samite nám bude predložený balík pozostávajúci zo stoviek strán v jednom jazyku a od nás sa bude očakávať, že povieme áno alebo nie.
<P>
Hoci rešpektujeme tento cieľ a stotožňujeme sa s ním, toto pokladáme sa vážne porušovanie práv Parlamentu a jeho poslancov, ale možno prídeme na niečo elegantnejšie, než je takýto surový spôsob.
<SPEAKER ID="286" NAME="Hannes Swoboda" AFFILIATION="PSE">
(DE) Vážená pani predsedajúca, pán predseda Komisie, na konci vášho prejavu ste povedali, že voličom musíme vyslať jasný signál. Úplne s vami súhlasím.
<P>
Keď sa však pozriem na program, často sa zdá, že jeho hlavnou myšlienkou je "robiť ďalej to, čo predtým". V niektorých oblastiach je to možno aj správne, ale v iných oblastiach - hlavne v oblasti, ktorej sa venujeme dnes - to správne byť nemôže. Musíme vyslať signál, že sme sa z krízy poučili a že budeme konať inak, než ako sme konali v minulosti. Keď tam napíšete vetu "Európa profituje z otvorených spoločností a otvorených trhov, ale pre oboje musia platiť pravidlá", tak by to bola pravda, ale asi by to nebolo celkom jasné. Potrebujeme pravidlá, aby mohla Európa profitovať z otvorených spoločností a otvorených trhov. Toto musí byť jasné a Komisia sa tejto zásady nie vždy držala.
<P>
Vo vašej eseji - ak to môžem tak nazvať - spomínate "náhlu krízu dôvery". Pán Poul Nyrup Rasmussen už dávno upozorňoval na to, čo sa môže stať. Aj pán Schulz o tom už dlho hovoril. Takže tá kríza dôvery nebola až taká náhla. A predsa, niektorí ľudia v Komisii zastávali názor, že regulovať netreba nič, že to nakoniec dopadne dobre, že trh všetko zreguluje. To sa však nestalo, a preto treba urobiť zmeny.
<P>
(potlesk)
<P>
Teraz prejdem k svojmu druhému bodu. Je jedna téma, ktorá ešte stále nie je súčasťou tohto programu, ktorá je však pre občanov Európy veľmi dôležitá, a to všeobecné verejné služby a služby v oblasti verejného sektora. Spomínam to preto, lebo v niektorých krajinách sa teraz začala prejavovať kríza v oblasti poštovej služby. Za to nenesie vinu len Európa alebo len Komisia. Možno to však pripísať na vrub jednému konkrétnemu prístupu, ktorý spočíva v presvedčení, že trh by mal vládnuť vo všetkých odvetviach a že by mal byť otvorený v každom ohľade, čo môže niektoré poštové služby stimulovať k vytváraniu vyšších ziskov niekde inde a na úkor poskytovania služieb spotrebiteľom, širokej verejnosti.
<P>
Tento prístup nás vedie nesprávnym smerom. Ako minimum by som bol rád videl jednoznačné vyhlásenie na konci vášho programu, v ktorom by sa hovorilo, že upozorníte na problémy týchto verejných služieb a navrhnete riešenia na regionálnej, ako aj na miestnej úrovni, a že trh nakoniec predsa len nedokáže zregulovať všetko.
<P>
Na záver by som chcel vyjadriť súhlas s jedným vaším bodom: máme novú americkú vládu. Chcel by som vás vyzvať, pán predseda, pani komisárka, aj všetkých ostatných, aby ste využili čas a nasledujúce týždne na spoluprácu s touto vládou, aby sa nám podarilo vytvoriť skutočné partnerstvo pre európske, ako aj globálne sociálne hospodárstvo. Využime príležitosť, ktorú nám ponúka nový americký prezident.
<P>
(potlesk)
<SPEAKER ID="287" NAME="Diana Wallis" AFFILIATION="ALDE">
Vážená pani predsedajúca, pokiaľ ide o svetovú finančnú krízu a legislatívny a pracovný program Komisie, tak program by mal byť v určitom zmysle našou odpoveďou na krízu. Niekto by teraz mohol povedať, že nemáme jednu krízu ale niekoľko kríz: samozrejme, finančnú, ale tvárou v tvár zmene klímy aj environmentálnu, potom krízu dôvery, ktorá nasledovala po írskom referende, ako aj bezpečnostnú krízu v súvislosti s nedávnymi udalosťami v Gruzínsku. Bez toho, aby som bagatelizovala to, čomu teraz čelíme, si myslím, že namiesto "krízy" by sme skôr mali hovoriť o výzvach - o výzvach, ktoré by mali Európu prinútiť, aby si lepšie plnila svoju úlohu.
<P>
Európa je jednoznačne najlepšie vybavený región sveta, s inštitúciami, ktoré skutočne majú na to, aby dokázali reagovať na tieto výzvy a problémy presahujúce vnútroštátnu úroveň, ktoré nedokáže zvládnuť sám žiadny členský štát. V prvom rade by sme mali byť schopní spoločne reagovať prostredníctvom ráznych a kolektívnych riešení, aby v nás mali dôveru tí, ktorých zastupujeme: občania Európy.
<P>
Dovoľte mi uviesť príklad. Pokiaľ ide o finančnú krízu, myslím si, že tento Parlament môže oprávnene tvrdiť, že bol v prvej línii. V našom výbore sme mali silnú predtuchu počas vyšetrovania krachu spoločnosti Equitable Life. Bol to prvý varovný výstrel blížiacej sa finančnej krízy. Tento Parlament podal v nadväznosti na toto vyšetrovanie v júni minulého roku niekoľko odporúčaní týkajúcich sa finančnej regulácie, administratívnej spolupráce medzi regulačnými orgánmi, dostupnosti opravných prostriedkov a odškodnenia - skrátka všetkých oblastí finančného sektora, kde naši občania v súčasnosti najviac potrebujú znovu nadobudnúť pocit istoty.
<P>
Tieto odporúčania si zaslúžia pozornosť Komisie, ale hlavne členských štátov, predovšetkým britskej vlády, ktorá musí túto záležitosť ešte len plne urovnať a hlavne odškodniť obete spoločnosti Equitable Life aj napriek tomu, že sa sama snaží pretlačiť na začiatok radu stojaceho pred islandskými bankami.
<P>
Finančné a iné problémy, ktorým čelíme, si vyžadujú, aby sme konali spoločne, solidárne, nielen so zreteľom na národný protekcionizmus, ak chceme z tejto krízy vyjsť bez ujmy. Naša skupina, skupina ALDE, chce na pracovný program zareagovať pozitívnym a pokrokovým uznesením. Mnohí moji kolegovia sa budú niektorým bodom venovať podrobne, ale v prvom rade budeme klásť dôraz na otvorenú Európu, zelenú Európu, podnikateľskú Európu a bezpečnú Európu.
<SPEAKER ID="288" NAME="Ryszard Czarnecki" AFFILIATION="UEN">
(PL) Vážená pani predsedajúca, pán predseda, finančná kríza a neskôr aj hospodárska kríza postihnú celú Európu, a preto musíme spolu niesť zodpovednosť a spolu prijímať rozhodnutia. Keďže všetky členské štáty budú krízou postihnuté a budú musieť nájsť spôsoby, ako jej čeliť, spomaliť ju a zmierniť jej následky, musia všetky spolu rozhodnúť, aké spoločné kroky treba prijať.
<P>
Situácia, ktorá prevláda dnes, keď je Európa rozdelená na Európu A - krajiny eurozóny, ku ktorým možno priradiť len Veľkú Britániu - a Európu B - do ktorej patria nové členské štáty spolu so Švédskom a Dánskom - predstavuje rozdelenie EÚ, ktoré je dnes citeľnejšie o to viac, že čelíme kríze. Popiera jednu zo základných zásad, na ktorých bolo fungovanie Európskeho spoločenstva doteraz založené: zásadu solidarity. Toto nie je správna cesta, pán Barroso.
<P>
Akčný plán Komisie predložený pred 13 dňami v sebe spája podstatné záležitosti s nepodstatnými a so záležitosťami, ktoré boli možno kedysi dôležité, ale v dôsledku hospodárskej krízy svoju dôležitosť stratili. V súčasnosti sú hospodársky rast a boj proti rastúcej hrozbe nezamestnanosti stokrát dôležitejšie ako zmena klímy. Som rád, že Európska komisia pokladá ďalšie rozšírenie Európskej únie, t. j. začlenenie balkánskych krajín, za prioritu. Tento výbušný európsky región je potrebné stabilizovať, pretože stabilizovanie Balkánu bude znamenať nižšie dane pre európskych daňových poplatníkov: pre občanov našich členských štátov.
<SPEAKER ID="289" NAME="Hélène Flautre" AFFILIATION="Verts/ALE">
(FR) Vážená pani predsedajúca, ako správne poznamenal pán Barroso, úlohou Európskej komisie je zabezpečiť transparentnosť, lepšiu informovanosť a ochranu našich občanov a spotrebiteľov.
<P>
Je však jedna oblasť, pán Barroso, v ktorej bola vaša Komisia z tohto hľadiska obzvlášť neúspešná, a to schvaľovacie postupy pre geneticky modifikované organizmy. Tieto postupy sa stali terčom kritiky zo všetkých strán. Na budúcom zasadnutí Rady ministrov pre životné prostredie, ktoré sa bude konať 4. a 5. novembra, by ich bolo treba prehodnotiť. V Európe je 44 regiónov, ktoré sa vyhlásili za regióny bez GMO. Šesť členských štátov využilo ochrannú doložku pre kukuricu Monsanto. Čo robíte tvárou v tvár opozícii veľkej väčšiny Európanov, pán Barroso? Urýchľujete udeľovanie obchodných licencií. Vydávate povolenia a pokorne prijímate rady od Európskeho úradu pre bezpečnosť potravín, hoci sa jeho stanoviská opierajú o toxikologické analýzy vykonané spoločnosťami, ktoré sa zaoberajú biologickým inžinierstvom.
<P>
Európske postupy sú vo svojej súčasnej podobe skutočným sitom, ktorým bez problémov prejdú obchodné záujmy poľnohospodárskych koncernov. Ľudia chcú vedieť o toxických účinkoch geneticky modifikovaných organizmov a treba im o nich povedať. Viete vy sám, aké sú toxické, pán Barroso? Viete to? Aký vplyv má toxicita geneticky modifikovaných organizmov na verejné zdravie a životné prostredie? Prečo neexistuje povinnosť zverejňovať prvotné údaje, z ktorých vychádzajú závery analýz? Prečo nie sú testy po troch mesiacoch už povinné? Prečo sa spoliehať na analýzy, ktoré vykonali samotné spoločnosti?
<P>
Verejnosť má právo na transparentnosť, informácie, diskusiu. Takéto ciele by mala Komisia sledovať pri povoľovaní geneticky modifikovaných organizmov. My žiadame zverejňovanie prvotných údajov, pán Barroso. Chceme analýzy, ktoré dôjdu k opačným záverom, chceme verejnú diskusiu a chceme dlhodobé testovanie. Chceme poznať účinky geneticky modifikovaných organizmov na zdravie.
<P>
Vaša iniciatíva, pán Barroso, vytvoriť skupinu šerpov z 27 členských štátov s cieľom obísť skupinu ad hoc predsedníctva a obísť vašich vlastných komisárov, ktorí sú zodpovední za tieto záležitosti, zasieva zmätok a nejasnosti do oblasti, kde je vašou zodpovednosťou zaručiť transparentnosť a spoľahlivosť postupov.
<P>
Chcete, aby mala verejnosť v Európu dôveru, pán Barroso? Tak to dokážte!
<SPEAKER ID="290" NAME="Sylvia-Yvonne Kaufmann" AFFILIATION="GUE/NGL">
(DE) Vážená pani predsedajúca, výsledok samitu G20 je zredukovaný na najmenšieho spoločného menovateľa. Reguláciou a transparentnosťou sa má predísť ďalšej finančnej kríze. O konkrétnych opatreniach, ktoré by mali byť prijaté, sa však ešte stále nerozhodlo. Medzinárodný menový fond (MMF), ktorý svojou neoliberálnou politikou štrukturálneho prispôsobenia uvrhol ľudí na celom svete do chudoby a beznádeje, má teraz dozerať na svetový finančný trh. Nevidno vôbec žiadne snahy o upustenie od systému globálneho prerozdeľovania, ktorý nesie hlavnú mieru zodpovednosti za krízu. Je paradoxom, že na záchranu bánk na celom svete bolo treba nájsť doteraz nepredstaviteľnú sumu 2,5 trilióna EUR. S takýmto koordinovaným konaním sme sa nestretli ešte pri žiadnej humanitárnej katastrofe. S takou sumou peňazí sme mohli odstrániť najväčšiu chudobu na svete a zachrániť klímu.
<P>
Aké sú následky? Trhové hospodárstvo sa musí nahradiť globálnym sociálnym hospodárskym poriadkom a Organizácia Spojených národov v tom musí hrať vedúcu úlohu. Nový svetový finančný poriadok musí presadzovať sociálnu politiku, zastaviť proces zbedačovania a dosiahnuť väčší pokrok v oblasti ekologicky trvalo udržateľnej hospodárskej činnosti. Európska únia môže hrať pri formovaní tohto nového poriadku rozhodujúcu úlohu za predpokladu, že ukáže, že na boj proti recesii ako dôsledku finančnej krízy sa úspešne prijímajú jednotné európske kroky. Bude to však fungovať len vtedy, ak si EÚ najprv urobí poriadok vo vlastnom dome.
<P>
Predseda Komisie pán Barroso pred časom povedal, že "mimoriadne okolnosti si vyžadujú mimoriadne opatrenia". To je pravda, ale potom konajte s odvahou. Majte odvahu nahradiť prekonaný Pakt stability pre Európu sociálnym a hospodárskym paktom, ktorý bude všetky členské štáty zaväzovať ku vzájomnej koordinácii hospodárskej a finančnej politiky. Potom ukážte odvahu a odhaľte konečne pravú farbu Komisie a bez zbytočných "ak" a "ale" spravte zo sociálnej spravodlivosti hlavnú tému európskej agendy. Ešte raz musím poukázať na to, že na sociálne aspekty sa v legislatívnom a pracovnom programe nekladie dostatočný dôraz. Sociálny tlak sa spomína veľmi nejasne, ako niečo, čomu sa treba venovať v časoch hospodárskej núdze. Prečo nespomínate konkrétne vážne sociálne problémy? Prečo úplne otvorene nepoviete, že stále sa zväčšujúca priepasť medzi bohatými a chudobnými sa ďalej nedá akceptovať? Prečo úplne otvorene nepoviete, že privatizovanie ziskov a znárodňovanie strát sa ďalej nedá akceptovať? Kladiem si otázku, kedy Komisia tvárou v tvár drastickej situácii v oblasti nezamestnanosti, chudoby a nerovnosti konečne pochopí, že už nemôžeme pokračovať tak, ako doteraz, ako sa to navrhuje v pracovnom programe. Neoliberalizmus jednoducho zruinoval hospodárstvo a v Európe je najvyšší čas na zmenu.
<SPEAKER ID="291" NAME="Paul Marie Coûteaux" AFFILIATION="IND/DEM">
(FR) Vážená pani predsedajúca, prekvapuje ma - a verím, že nielen mňa - rozpor medzi úplne jasnými súčasnými dôkazmi a tým, čo počúvam v tomto Parlamente, hlavne od predstaviteľov Rady a Komisie, ale aj od svojich kolegov, zarytých eurofilov. Pri tomto rozpore sa mi v mysli vynára Byzancia, uhladené a samoľúbe vyjadrenia byzantských správcov v čase, keď ich svet upadal do zabudnutia.
<P>
To, čomu čelíme, nie je len kríza - čo je určite smiešne nevhodný termín na označenie recesie - ale zrútenie samotných základov procesu globalizácie, ktorý zanechal takú stopu na 20. storočí. Nepozerám sa na to ako na úverovú krízu. Je to kríza kréda. Je to vaše politické krédo, ktoré sa dostalo do krízy, a ja vás žiadam o odvahu priznať skutočnú vážnosť situácie. Nemám čas, aby som tu vymenoval všetky princípy tohto kréda, ale liberalizácia úverov a tieto kopy pôžičiek sú jednoznačne dôsledkom slepej viery v neviditeľnú ruku a možno dokonca v nevyhnutnosť pokroku.
<P>
Je úplne samozrejmé, že odpoveďou je vládna kontrola úverov. A naopak, voľný obchod - rýchle šírenie voľného obchodu - nie je žiadnym riešením. Práve naopak, riešením je vrátiť sa k ochrane našich hraníc, čo si dobre uvedomujú aj naše národy. Moc by si nemali uzurpovať nadnárodné štruktúry, ako sme my, a preto by nás neúspech Lisabonskej zmluvy mal prinútiť zamyslieť sa. Čo potrebujeme, je návrat ku skutočnej legitímnej autorite, teda k suverénnemu štátu.
<SPEAKER ID="292" NAME="Luca Romagnoli" AFFILIATION="NI">
(IT) Vážená pani predsedajúca, dámy a páni, pri súčasnej finančnej kríze a hospodárskom spomalení vystupuje do popredia centrálna úloha, ktorú by mali členské štáty a Európska únia hrať pri zabezpečovaní sociálno-ekonomického blahobytu, ale takisto treba zdôrazniť, že politika by znovu mala prevziať plnú kontrolu nad ekonomikou a všetkými možnými spôsobmi bojovať proti virtuálnym financiám, ktoré stále riadia osudy miliónov ľudí.
<P>
Zmierňovanie dôsledkov svetového hospodárskeho spomalenia na európske hospodárstvo v oblasti zamestnanosti a ekonomických aktivít by sa malo spájať s úsilím o presadzovanie prístupu založeného na európskom sociálnom modeli. Toto by malo byť prioritou na rok 2009: zamestnanosť a sociálna ochrana v záujme rastu. A nakoniec treba už konečne prijať praktické kroky zamerané na reformovanie pravidiel európskeho finančného systému po tom, ako bolo bankovníctvu a finančnému systému dovolené drancovať a žmýkať verejný majetok a súkromné osoby.
<P>
Podľa mňa, stratégia Komisie pomáhať tým, ktorí prichádzajú o prácu, je príliš málo a prichádza príliš neskoro, presne ako podpora malých a stredných podnikov a investovanie do výskumu. Hlavne musím poznamenať, že urýchľovanie a plnenie kohéznych programov odpútava pozornosť od iných potrieb. Skôr, než sa vlády a komisie začnú znepokojovať pre vytváranie dôvery v trhy, mali by sa snažiť o obnovenie dôvery občanov v nezávislosť tých, ktorí im vládnu, od vplyvu financií, ktoré pochádzajú z daňových rajov.
<SPEAKER ID="293" NAME="José Manuel García-Margallo y Marfil" AFFILIATION="PPE-DE">
(ES) Vážená pani predsedajúca, ja vlastne nebudem hovoriť o diagnóze finančnej krízy. Všetci sa zhodneme na tom, že sa to začalo ako kríza likvidity, z ktorej sa potom stala kríza platobnej schopnosti, a skončilo to ako kríza dôvery, čo vyústilo v zníženú dostupnosť úverov, ktorá teraz škodí reálnemu hospodárstvu.
<P>
Napriek tomu, čo sa tu vyhlasovalo, nebola reakcia na krízu jednotnou európskou reakciou. Prinajlepšom to bola koordinovaná reakcia. Môžete povedať, že v súčasnej situácii sa viac urobiť nedá. Ja si však rozhodne myslím, že viac sa urobiť určite dá.
<P>
Pokiaľ ide o finančné záchranné balíky, ako aj o likviditu a platobnú schopnosť, je šokujúce, že naraz tri inštitúcie pomáhajú trhom a poskytujú pôžičky: konkrétne Európska centrálna banka, Európska investičná banka a samotná Komisia. Všetky tri spolu súperia na úkor všetkých.
<P>
Čo sa týka boja proti kríze v reálnom hospodárstve, na washingtonskom samite sa hovorilo o nápravných rozpočtových nástrojoch, ale nepovedalo sa, o aké presne pôjde. Niektoré krajiny sa rozhodnú pre zníženie daní, kým iné pre program verejných výdavkov v čisto keynesiánskom štýle. Ak nejde o koordinované kroky, mali by sme zistiť, či tie, ktoré fungujú, môžu pomôcť tam, kde iné nefungujú. Tiež by sme mali stanoviť pravidlá pre Pakt stability a rastu.
<P>
Pokiaľ ide o medzinárodné hľadisko, je pravda, že moja krajina, teda Španielsko, ako aj Česká republika a Holandsko boli vo Washingtone zastúpené, nezúčastnili sa však na prípravných stretnutiach a nikto nemôže zaručiť, že to urobia v budúcnosti. Bol by som rád, keby mi Rada a Komisia povedali, ako zamýšľajú reformovať výkonný výbor Medzinárodného menového fondu a čo plánujú urobiť pre to, aby všetky krajiny, ktoré by mali byť zastúpené vo Fonde finančnej stability, v ňom zastúpené aj boli.
<P>
Ukončím svoju reč varovaním. Od Parlamentu sa žiada, aby s Komisiou spolupracoval na jej pláne. To sme robili vždy. Keby Komisia bola venovala pozornosť varovaniam, ktoré už od roku 1999 vkladáme do opakovaných správ, ktoré Komisia ignorovala, hlavne pán McCreevy, vyzeralo by to dnes inak.
<SPEAKER ID="294" NAME="Robert Goebbels" AFFILIATION="PSE">
(FR) Vážená pani predsedajúca, rok 2009 sa do histórie zapíše ako rok druhej veľkej svetovej hospodárskej krízy.
<P>
Vo svojej knihe o kríze z roku 1929 John Kenneth Galbraith napísal, citujem: "Zvláštnou črtou veľkého krachu v roku 1929 bolo, že to najhoršie sa ešte zhoršovalo." Kríza rizikových hypoték spustila deflačnú špirálu, ktorá pustoší nielen finančný systém tým, že spôsobila pokles svetovej hodnoty akcií o viac než 60 %.
<P>
Táto kríza likvidity a platobnej schopnosti čoraz viac postihuje aj reálne hospodárstvo. Výraz "reálne hospodárstvo" ako protiklad finančného sektora je zaujímavý. Zdôrazňuje virtuálnu povahu väčšiny finančného majetku. V bezprostrednej reakcii na debakel na finančných trhoch sme teraz svedkami toho, že sa znovu začínajú vo veľkej miere presadzovať národné vlády. Bolo usporiadaných niekoľko po sebe nasledujúcich samitov. Z washingtonského samitu vzišiel veľmi pôsobivý zoznam chvályhodných zámerov. S talentom na poučenie sa z minulosti, ktorým sa vyznačujú veľkí aj malí vedúci predstavitelia, sa pripravili rázne opatrenia s cieľom náležite odhadnúť riziká a vyhnúť sa nadmerným pákovým efektom. Dohľad má byť účinnejší bez toho, aby sa brzdila inovácia. "Bravó! Bravó!" hovoríme v očakávaní podrobností o vhodnom systéme regulácie, ktorý zabráni akýmkoľvek nadmerným rizikám bez toho, aby upadol do pasce nadmernej regulácie.
<P>
Návrat národných vlád do úlohy regulátorov trhu treba privítať, ale nešťastím je, že to často znamená návrat sebeckého národného štátu.
<P>
V otvorenejšom svete, než bol ten v roku 1929, akýmkoľvek vnútroštátnym opatreniam rýchlo dôjde dych. Recesia si vyžaduje konanie v duchu medzinárodnej solidarity. Európska únia musí zmobilizovať všetky svoje sily, zhromaždiť všetky dostupné národné rozpočtové zdroje, aby ich prioritne v záujme rastu investovala do infraštruktúry a posilnila kúpnu silu.
<P>
Novozvolený prezident Barack Obama údajne zamýšľa spustiť nový program obnovy hospodárstva, na ktorý sa má vynaložiť suma rovnajúca sa štyrom percentám HDP USA. 27 členských štátov Únie, ktoré sú dokopy menej zadlžené než Spojené štáty, by malo vyvinúť podobné úsilie, aby Európu a svet dostali z finančnej krízy, ktorá by mohla ublížiť každému.
<SPEAKER ID="295" NAME="Jean Marie Beaupuy" AFFILIATION="ALDE">
(FR) Vážená pani predsedajúca, pán komisár, dámy a páni, v roku 2009, ako všetci vieme, sa budú konať európske voľby. V roku 2009 bude tiež vymenovaná nová Komisia. V roku 2009 sa bude, samozrejme, meniť aj predsedníctvo. Dôležitosť všetkých týchto vecí je však len relatívna. Život ide ďalej a naši občania od našich inštitúcií očakávajú, že budú venovať pozornosť ich problémom, vždy so zreteľom na budúcnosť, že si stanovia dlhodobé ciele a budú schopné iniciovať okamžité kroky na ich dosiahnutie.
<P>
V tomto duchu by som chcel vyzdvihnúť dve kľúčové oblasti činnosti na rok 2009. Prvou, ktorú spomenul každý rečník, je riešenie finančnej krízy. Samozrejme, že som si všimol, tak ako všetci z nás, jednotky s hviezdičkou, ktoré si Komisia a predsedníctvo navzájom udeľovali. Dokonca by som povedal, pán komisár, že môžeme oslavovať prvý gól, ale zápas sa ešte neskončil.
<P>
Preto, ak môžem niečo navrhnúť, predsedníctvo a Rada by sa mali pohnúť ďalej a kuť železo za horúca, aby mohli členské štáty čo najskôr prísť s návrhmi účinných riešení finančnej krízy. Avšak, ako sa často hovorí, jedna kríza v sebe vždy ukrýva druhú, takže ak nechceme, aby nás aj ďalšia kríza prekvapila, program na rok 2009 musí byť schopný, a pán predseda Barroso povedal, že bude, reagovať na všetky problémy, ktorým čelíme.
<P>
Ako povedala moja kolegyňa pani Wallisová, z tohto dôvodu my v Skupine Aliancie liberálov a demokratov za Európu predkladáme množstvo návrhov. Niektorí moji kolegovia budú o niektorých z týchto návrhov hovoriť. Chcel by som zdôrazniť jeden bod, ktorý považujem za kľúčový a na ktorý sa chceme výrazne zamerať, totiž potrebu zabezpečiť, aby Komisia v roku 2009 počítala s plným využitím štrukturálnych fondov, ktoré v súčasnosti tvoria 36 % nášho rozpočtu a ktoré nám umožnia prijať oveľa účinnejšie kroky, podnietiť solidaritu medzi našimi regiónmi a použiť nástroje, bez ktorých by sa nám nepodarilo postaviť sa problémom nášho veku.
<P>
A napokon, blíži sa zima a my nesmieme zabúdať na bytovú krízu. Očakávame, že v tejto oblasti prijmete kroky, pán komisár, predovšetkým, že zareagujete na naše dve požiadavky na vykonanie štúdií o bytovom probléme.
<SPEAKER ID="296" NAME="Mario Borghezio" AFFILIATION="UEN">
(IT) Vážená pani predsedajúca, pán komisár, dámy a páni, táto kríza si, bohužiaľ, z nášho uhla pohľadu, vynútila reštrukturalizáciu bankovníctva nášho kontinentu, ale neviedla k vytvoreniu, aby som sa vyjadril jednoducho, skupiny serióznych finančných operátorov, ktorí by boli skutočne schopní naplánovať budúci rámec trhov. Nič také sa neobjavilo, nič také nevidno.
<P>
Jedno je však isté: všetky regulačné opatrenia, o ktorých potrebe sa hovorilo na stretnutí G20, zostanú len slovami, pokiaľ daňové raje zostanú nedotknuteľné. Toto je tá dôležitá téma, ktorá nám tu chýba a ktorá sa na oficiálnych rozhovoroch medzi členskými štátmi nespomína, tie daňové raje, ktoré umožňujú totálne obchádzanie pravidiel, ktoré plánujeme zaviesť, ktorých zavedenie na finančných trhoch sľubujeme. Keď bol terajší novozvolený prezident Obama senátorom, navrhoval prijatie tvrdých opatrení proti daňovým rajom. Môžeme sa len dohadovať, či ako nový prezident, vzhľadom na pavučinu vysokých finančných kruhov, ktorá evidentne riadila dianie, a hlavne vzhľadom na štedré multimilionárske financovanie volieb, bude mať odvahu riešiť tento problém a presvedčiť o potrebe riešenia tohto problému nielen Spojené štáty, ale aj Európu a hlavne Veľkú Britániu.
<P>
Podľa mňa by sme namiesto všeobecných vyhlásení o princípoch mali žiadať prijatie účinných, konkrétnych iniciatív, ktoré budú skutočne schopné privodiť ozdravenie hospodárstva a výroby, čo je potrebné na to, aby sa zabránilo ďalším hospodárskym krízam a aby sme sa dostali z tej súčasnej.
<P>
Vzhľadom na súčasnú situáciu, ktorá sa vyznačuje rozsiahlou zadlženosťou trhu a divokou defláciou spôsobenou nedostatkom obeživa, je absurdné navrhovať, aby sa členské štáty ďalej zadlžovali u súkromných centrálnych bánk, aby tak samotnému úverovému systému a spotrebiteľskému trhu poskytli likviditu.
<P>
Svoje vystúpenie zakončím nasledujúcou poznámkou: podľa mňa je veľmi pravdepodobné, že táto kríza povedie k návrhu na vytvorenie celosvetového hospodárskeho a politického orgánu, čiže k tomu svetovému poriadku, z ktorého ešte pred pár mesiacmi mali všetci strach, vyhýbali sa mu, ale teraz ho, zdá sa, považujú za nevyhnutný a chcú ho vítať priam ako spásu. Nie globalizácii!
<SPEAKER ID="297" NAME="Rebecca Harms" AFFILIATION="Verts/ALE">
(DE) Vážená pani predsedajúca, v prvom rade by som chcela konštatovať, že nič z toho, čo dnes Komisia a Rada povedali o novom zelenom údele v súvislosti so svetovou finančnou krízou, podľa môjho názoru nie je pravda a že na vyhlásenie nového zeleného údelu zatiaľ chýba akékoľvek politické odhodlanie.
<P>
Európske priemyselné organizácie už niekoľko mesiacov mobilizujú proti našej európskej klimatickej a energetickej stratégii. Návrhy, ktoré pán komisár Dimas, pán komisár Piebalgs a pán Michel predložili v súvislosti s rozvojovou politikou, sa systematicky zmierňovali, zoslabovali a odkladali. Od tohto prístupu sa vôbec neupustilo ani na pozadí finančnej krízy, práve naopak, priemysel ju začal využívať na vyvíjanie ešte väčšieho tlaku proti systematickej energetickej a klimatickej politike.
<P>
Podľa mňa sa teraz touto skutočnosťou treba zaoberať, lebo pravda vyjde najavo a len tvrdeniami o príprave novej politiky sa žiadny pokrok nedosiahne. Ak sa lepšie pozriete na súčasný trialóg, na rokovania o klimatickej politike medzi Radou, Komisiou a Parlamentom, uvidíte, že mám pravdu. Je to tak preto, lebo tieto rokovania sa nevyznačujú práve úsilím, ale ovplyvňuje ich presne tá prekonaná priemyselná politika, o ktorej tu nikto nechce nič počuť, alebo nám to aspoň tvrdí.
<P>
Podľa mňa sú za to zodpovední predseda Komisie pán Barroso a komisár pre priemysel pán Verheugen. Som za to, aby sa tento Parlament už konečne rozhodol prejaviť podporu ľuďom, ako sú pán Dimas a pán Michel, ktorí sa za trvalo udržateľné stratégie skutočne zasadzujú. Čo je v tejto chvíli potrebné, je úprimnosť.
<P>
Pán Steiner z organizácie UNEP (Environmentálny program Organizácie Spojených národov) predniesol predminulý týždeň v Londýne veľmi dobrý plán. Dajme sa do práce a prestaňme prednášať prázdne prejavy ako v prvej časti rozpravy. Počas niekoľkých nasledujúcich týždňov budeme mať príležitosť tento trialóg zavŕšiť a potom budeme môcť zhodnotiť, či tu Komisia a Rada dnes len niečo hrali alebo to mysleli vážne.
<SPEAKER ID="298" NAME="Esko Seppänen" AFFILIATION="GUE/NGL">
(FI) Vážená pani predsedajúca, svet trpí "chorobou šialených peňazí". Je to americká choroba spôsobená lacnými, voľnými peniazmi. Hodnota majetku sa harmonizovala, keď boli investori na burze kolektívne opití a posadnutí nehnuteľnosťami. Ako sa choroba burzou šírila vo forme derivátov a swapov, stala sa z nej pandémia. Teraz musíme z tejto opice vytriezvieť.
<P>
Spojené štáty americké sú rodiskom kapitalizmu, kde peniaze sú rodným jazykom a kde má moc v rukách diktatúra trhu. Vláda na to všetko dohliada a ako ten, kto píše pravidlá, sa stala predmetom démonizovania: keď ide o túžbu po šialených peniazoch, neexistujú žiadne právne bariéry alebo etické obmedzenia. Odohral sa tam najkolosálnejší rast v hospodárskych dejinách, ktorý sa prejavoval spotrebou bez sporenia, a zo Spojených štátov sa stal najväčší svetový dlžník.
<P>
Potom prišiel čínsky syndróm - došlo k roztaveniu jadra reaktora, ktorým bol Wall Street, a systém bol zrazu plný toxických cenných papierov a rádioaktívnych dlhov. Hubí choré banky, ktoré trpeli nadmerným špekulovaním. Zatiaľ čo špekulantské zisky boli kedysi sprivatizované, straty sa teraz znárodňujú a súkromný dlh sa nahrádza verejným. Trhy boli slobodné a nič a nikto nechránil kapitalizmus pred ním samým, pred totalitou peňazí. Investičné banky boli ako roj kobyliek na otvorenom poli.
<P>
Hodnota meny pri obchodovaní na trhoch je 125 krát vyššia ako skutočná hodnota meny. Väčšina tejto voľnej hotovosti sú virtuálne "falošné" peniaze, ktoré sa teraz do bilancií bánk vracajú ako séria odpisov. Znamená to hrozbu úverovej recesie: hrozí, že zadlženie a banková kríza prerastú do všeobecnej hospodárskej krízy, ktorá sa bude prejavovať hladom, nezamestnanosťou a zlým zdravotným stavom spoločnosti. Vieme, kto sú vinníci: skutočný počet obetí ešte len vyjde najavo.
<SPEAKER ID="299" NAME="Kathy Sinnott" AFFILIATION="IND/DEM">
Vážená pani predsedajúca, chcela by som pani komisárke povedať, že teraz, ako aj vo svojom pracovnom programe, sa bude zaoberať finančnou krízou. Táto kríza postihla rôzne európske krajiny rôznym spôsobom, ale jedno je isté: finančné inštitúcie vo všetkých krajinách kupovali, niektoré viac, niektoré menej, toxický americký dlh založený na rizikovom požičiavaní. Viete, do akej miery Európania kupovali také cenné papiere, ako sú zabezpečené dlhové obligácie (CDO), o ktorých im americké ratingové agentúry povedali, že majú určitý rating, ale po následnom preskúmaní, keď vybuchli, sa zistilo, že sú to toxické dlhopisy? Zistilo sa, že ide o pochybné projekty. Z toho, že sa tohto dlhu predalo tak ľahko také obrovské množstvo, mi vyplýva, že tieto agentúry museli všeobecne podávať skreslené informácie o jeho kvalite.
<P>
Rada by som vedela, či Komisia už preskúmala pravdivosť faktov, ktoré sa uvádzali pri predaji týchto cenných papierov, a ak áno, do akej miery sa predpokladá, že boli skreslené. Ak je to tak, tiež by som chcela vedieť, či si Komisia myslí, že existuje nejaký právny prostriedok, ktorý by sa mohol proti týmto ratingovým agentúram použiť v prospech tých, ktorí v dôsledku ich nedbanlivosti utrpeli, ako aj z toho dôvodu, že zasiahli celú našu finančnú štruktúru, čo je ešte horšie.
<SPEAKER ID="300" NAME="Andreas Mölzer" AFFILIATION="NI">
(DE) Vážená pani predsedajúca, EÚ v súčasnosti zažíva rast popularity a požíva väčšiu dôveru, keďže štáty a verejnosť hľadajú ochranu za hradbami EÚ v nádeji, že sú dosť silné na to, aby ich dokázali ubrániť pred finančnou a hospodárskou krízou.
<P>
Vďaka veľkosti vnútorného trhu a vďaka euru má Únia na prekonanie krízy nepochybne lepšie šance. Únia má však aj určité záväzky a tieto záväzky voči štátu a voči občanovi si musí splniť tým, že ho bude brániť pred nespútanou chamtivosťou a dôsledkami globalizácie. Reakcia na krízu nesmie spočívať len v miliardových pôžičkách automobilovému priemyslu, podporiť treba aj malé a stredné podniky, ktoré sú napokon najväčšími zamestnávateľmi. Európske pracovné sily v žiadnom prípade nesmú byť odsúdené na nezamestnanosť v prospech vlny kvalifikovaných pracovných síl s modrou kartou z tretích krajín.
<P>
Preto povinnosťou EÚ je zabezpečiť, aby sa jej občania jedného dňa nezobudili v Európe bez posledných zvyškov národného dedičstva, v Európe masového prisťahovalectva.
<SPEAKER ID="301" NAME="Giles Chichester" AFFILIATION="PPE-DE">
Vážená pani predsedajúca, veci sa zriedka dejú vo vhodný čas a akákoľvek kríza zákonite vždy prichádza nevhod. Finančná kríza a hospodárska kríza, ktorým teraz čelíme, sú samy osebe nevítané, ale tiež prichádzajú v záverečných mesiacoch Parlamentu a v poslednom roku Komisie, teda v čase, keď by sme za normálnych okolností mohli rozmýšľať o nadchádzajúcich voľbách a nových funkciách.
<P>
Tento pracovný program Komisie sa takmer nesie v duchu hesla "všetko bude ako predtým", avšak situácia si vyžaduje nové nápady, ako odvrátiť hrozbu hlbokej recesie. Pre Európu to predstavuje veľký problém, lebo väčšinu opatrení v oblasti fiškálnej politiky treba prijať na vnútroštátnej úrovni, avšak EÚ hrá kľúčovú úlohu, pokiaľ ide o koordináciu. Dôležitosť tejto koordinácie vyplýva z rozsahu problémov, ktorým čelíme.
<P>
V oblasti energetiky máme dosť dobrú predstavu o tom, aké opatrenia treba prijať, časový rámec väčšiny z nich však výrazne presahuje budúci rok, či dva, takže asi jedinou oblasťou, kde by mohli byť prijaté rýchle kroky - ktoré by mohli pomôcť - je oblasť energetickej účinnosti. Dvoma konkrétnymi krokmi, ktoré by mohli situácii pomôcť, sú stanovenie nižšej sadzby DPH pre projekty zamerané na zlepšenie energetickej účinnosti budov a spustenie informačnej kampane s cieľom dosiahnuť zmenu v správaní ľudí.
<P>
Okrem toho sa mi zdá, že už nikdy nebude vhodnejší čas na vytvorenie jednej zo slávnych skupín múdrych ľudí EÚ - a v tomto prípade navrhujem, aby to boli múdri muži a múdre ženy - aby sa zamysleli nad problémom, ktorému čelíme, a prišli s originálnymi riešeniami, ktoré budú presahovať krátkodobé nápravné opatrenia vo forme vyhadzovania peňazí daňových poplatníkov. Dúfam, že Rada a Komisia túto myšlienku prijmú priaznivo.
<SPEAKER ID="302" NAME="Poul Nyrup Rasmussen" AFFILIATION="PSE">
Vážená pani predsedajúca, práve sa nachádzame uprostred začarovaného kruhu v tom zmysle, že keď dochádza k zápornému rastu hospodárstva, zaznamenávajú finančné inštitúcie vo svojich bilanciách ďalšie straty, čo znamená, že dochádza k ďalším tlakom na medzibankový trh, to vedie k ďalším úverovým obmedzeniam a tie k ďalšiemu zápornému rastu. Ľudia nebudú vedieť pochopiť, ako môžeme používať peniaze daňových poplatníkov na záchranu bánk a nepoužívať ich na vytváranie pracovných miest. Preto by som sa v súčasnosti zameral na opätovné zhodnotenie tejto úverovej krízy, ale tiež - a to v prvom rade - na recesiu, uprostred ktorej sa nachádzame.
<P>
Vidím to tak, že budúci rok nám v Európskej únii ako takej hrozí záporný rast - 1 % a nie iba - 0,3 %, ale - 1 %. Pri takejto vyhliadke - ktorá nie je nepravdepodobná - musí byť naším cieľom a našou povinnosťou zabrániť recesii. Pokiaľ ide o Pakt stability a rastu, mínus jedno percento budúci rok bude znamenať väčší deficit ako - 3 %. Tým chcem povedať, že Pakt stability a rastu nezachránime tým, že nebudeme robiť nič. Ešte sa to zhorší, ak neurobíme niečo konkrétne.
<P>
Takže, čo je to niečo konkrétne, čo môžeme urobiť? Viem, že to nie je jednoduché. Viem, že vlády v tom nie sú zajedno, ale myslím si, že Komisia má povinnosť pokúsiť sa ich zjednotiť v záujme toho, aby sa urobila jedna jednoduchá vec. Viem, že v Berlíne hovoríte na koordináciu "nie, ďakujeme", pretože to znamená ďalšie výdaje nemeckej vlády v prospech iných vlád. Povedal by som, drahí priatelia v Berlíne, že to robiť nemusíte. Môžeme spolu robiť veci bez toho, aby z toho jednej vláde vyplývali výdavky v prospech druhých. Ide o to pochopiť, že ak spoločne investujete v tom istom momente, v niekoľkých nasledujúcich rokoch budete mať pridanú hodnotu.
<P>
Medzinárodný menový fond (MMF) urobil jednoduchý výpočet. Predstavte si, že krajiny G20, všetky z nich, by investovali len o 1 % viac zo svojho HDP do vytvárania pracovných miest. Ak to urobia všetky naraz, potom získajú ďalšie percento zadarmo. Snažím sa povedať to, že každá vláda v Európe to môže dokázať, ak to urobia všetky vlády spoločne. Keby každá vláda v Európe investovala 1 % svojho HDP na boj proti recesii, keby to robila múdro a keby to robila sociálne, aby vytvorila viac a lepšie pracovné miesta so zreteľom na najzraniteľnejšie skupiny, potom budú mať ďalšie percento zadarmo.
<P>
Preto musím apelovať na Komisiu, pána podpredsedu Wallströma, a požiadať vás, aby ste predložili jeden jednoduchý scenár, ktorý by ukazoval, čo by sa stalo, keby všetky naše významné vlády urobili to, čo tu teraz hovorím, ktorý by ukazoval, že všetky budú na tom lepšie, nielen pokiaľ ide o zamestnanosť, ale aj pokiaľ ide o verejné rozpočty a Pakt stability a rastu. Je to jednoduchá úloha. Ak nemáte nástroje, ja ich mám. Veľmi ochotne vám poradím, ako to urobiť.
<P>
(potlesk)
<SPEAKER ID="304" NAME="Andrew Duff" AFFILIATION="ALDE">
Vážená pani predsedajúca, kríza bude mať vážny vplyv na budúcnosť eura. Dánsko a Švédsko by sa mali stať členmi eurozóny skôr, ako predpokladali, a je čas, aby aj v Británii začala diskusia na túto tému.
<P>
V roku 1997 stanovil pán Brown päť slávnych takzvaných testov, ktoré treba zložiť pred rozhodnutím o pričlenení libry k spoločnej mene. Teraz počas krízy sa všetkých týchto päť kritérií zrazu splnilo. Libra klesla na konkurenčnú úroveň výmenného kurzu, pracovné trhy sú pružné, význam City, finančného centra Londýna, kedysi tak hrdého, sa začína v dôsledku prísnejšieho dohľadu a regulácie v rámci eurozóny znižovať a hospodárske cykly sú teraz, keď sa spoločne rútime do recesie, zosúladené.
<P>
Veľmi šikovne zamaskovaná účasť pána Browna na parížskom samite Euroskupiny bola veľkým úspechom francúzskeho predsedníctva. Vyzývam pána Browna, aby teraz zmenil podmienky diskusie v Spojenom kráľovstve. Ak sa mu to nepodarí, bude libra ako permanentná pingpongová loptička, ktorá nekontrolovane skáče medzi veľkými futbalovými loptami, dolárom a eurom.
<SPEAKER ID="305" NAME="Irena Belohorská" AFFILIATION="NI">
(SK) Ako slovenská zástupkyňa vysoko oceňujem vstup Slovenska do eurozóny. Je tu jasný dôkaz, že veľakrát prognózy a vízie skúsených ekonómov sa nenaplnia. Pred šestnástimi rokmi európski vizionári a ekonómovia zavrhovali myšlienku samostatnej a životaschopnej Slovenskej republiky. V súčasnosti je Slovensko lídrom v ekonomike novej dvanástky členských štátov.
<P>
Odporúčam Európskej komisii, aby sa miesto ekonomicky neplodných vízií pri tvorbe svojich priorít sústredila priamo na občana a jeho potreby. Tým myslím hlavne zdravie a kvalitné sociálne podmienky na dôstojný život. V čase ekonomického stresu a sociálneho tlaku na ľudí nemožno zabúdať na ich zdravie.
<P>
Voľný pohyb osôb v Európskej únii nie je pokrytý prístupom k zdravotnej starostlivosti, špeciálne k prevencii. Okrem toho je potrebné zabezpečiť efektívnu implementáciu cezhraničnej starostlivosti o pacientov. Bez zdravého občana totiž nemôže byť zdravá Únia.
<SPEAKER ID="306" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážená pani predsedajúca, je evidentné, že pracovný program Komisie na rok 2009 v oblasti zahraničnej politiky, tak ako vo všetkých ostatných oblastiach, nemožno vyňať z kontextu medzinárodnej finančnej krízy, čo povedal aj predseda Komisie, pán Barroso.
<P>
Tým chceme povedať, že je správne podporovať reformu inštitúcií Bretton Woods, nabádať k obnoveniu rozhovorov o Svetovej obchodnej organizácii a pozorne sledovať úsilie o reformu systému a orgánov Organizácie Spojených národov, ktoré sa začne vo februári.
<P>
Tiež je evidentné, vážená pani predsedajúca, že musíme nanovo definovať vzťahy s nastupujúcou vládou v Spojených štátoch, v krajine, s ktorou sa v mnohých otázkach zhodneme, ale na iné otázky zase máme rozdielne názory, napríklad pokiaľ ide o trest smrti, Medzinárodný trestný súd a obzvlášť o Kjótsky protokol. Musíme sa dohodnúť na pozíciách, pokiaľ ide o nadchádzajúci samit v Kodani, zákony s extrateritoriálnym účinkom a iné aspekty.
<P>
Je tiež dôležité dohodnúť sa na stanoviskách v súvislosti so záležitosťami v Strednej Ázii: jadrovou krízou v Iráne, oznámením rozhodnutia pokojne a zodpovedne sa stiahnuť z Iraku a požiadavkou vlády USA na zvýšenú prítomnosť Západu v Afganistane. Musíme tiež hľadať riešenia v súvislosti so stroskotaním rokovaní na Blízkom východe.
<P>
Keď už hovoríme o americkom kontinente, vážená pani predsedajúca, je veľmi dôležité podporovať úsilie Komisie, obzvlášť pani komisárky Benity Ferrerovej, o uzavretie dohôd o partnerstve so Strednou Amerikou a hlavne úsilie o nový smer rokovaní s Andským spoločenstvom.
<P>
Rovnaký prístup, aký Európska komisia iniciovala pri procese vytvárania strategického partnerstva s Brazíliou a Mexikom, by sa možno mohol uplatniť aj pri rokovaniach o dohode s krajinami zoskupenia Mercosur, ktoré sú už príliš dlho na mŕtvom bode.
<P>
Na našom kontinente, vážená pani predsedajúca, sa musíme usilovať o dosiahnutie dohody o partnerstve s Ruskom, ale len na základe rešpektovania medzinárodného práva. V tejto súvislosti musíme klásť jasný dôraz na rešpektovanie hraníc a dodržiavanie ľudských práv, rozvíjať susedskú politiku a zároveň presadzovať prijímanie dohôd o stabilizácii a pridružení.
<P>
Ako povedal pán predseda Komisie, je jasné, že pokiaľ ide o situáciu v Afrike, musíme toho veľa spraviť. Podľa mňa je veľmi dôležité, vážená pani predsedajúca, aby Európska únia po dokončení reformného procesu (prostredníctvom Lisabonskej zmluvy) a rozširovacieho procesu zaujala, respektíve znovu sa ujala svojho v zásade geografického štatútu, vzhľadom na to, že do roku 2050 Čína a India pohltia 50 % svetového hrubého domáceho produktu, čo sa už dialo okolo roku 1800.
<P>
Preto je, vážená pani predsedajúca, potrebné strategické plánovanie a môžem povedať, pani podpredsedníčka, že naša politická skupina Komisiu v tejto práci podporí.
<SPEAKER ID="307" NAME="Pervenche Berès" AFFILIATION="PSE">
(FR) Vážená pani predsedajúca, pokiaľ ide o stretnutie krajín G20, myslím si, že Európska únia išla na tento samit s dobrými návrhmi. Keď si však prečítate závery samitu, zistíte, že im chýba ráznosť. Ako chceme riešiť otázku ratingových agentúr, hedžových fondov a daňových rajov? Dobrými úmyslami sa to len tak hemží, ale ak sa spoľahneme len na samoreguláciu a kódex správania, neuspejeme. Buďme realistickí a zároveň ctižiadostiví.
<P>
Pokiaľ ide o zastúpenie Európskej únie v medzinárodných orgánoch, tu sa nám ponúka, a to treba otvorene priznať, oveľa menej lichotivý obraz. V tejto oblasti treba dosiahnuť pokrok. Toto musia uznať veľké, ale aj malé členské štáty, ktoré občas dodávajú ľudí na posty riaditeľov oddelení MMF (Medzinárodného menového fondu) a v žiadnom prípade sa nechcú týchto postov vzdať. Každá krajina sa musí podieľať na úsilí o dosiahnutie lepšieho zastúpenia Európskej únie v medzinárodných orgánoch.
<P>
Pokiaľ ide o reálne hospodárstvo, počul som, čo povedal pán Barroso, a bol som dosť prekvapený. Podľa neho, keď Komisia uplatňuje svoje právo iniciatívy, znamená to, že sa uchyľuje k populizmu. Keďže je to tak, vyzývam Komisiu, aby prijala návrhy, ktoré predložil môj kolega Poul Nyrup Rasmussen, aj keď by sa jej mohli zdať populistické. Faktom je, že ak v hospodárskej oblasti neprijmeme žiadne kroky, dôjde u nás k rovnakému kolapsu a prijmeme rovnakú stratégiu hospodárskej obnovy, ako prijalo Írsko na záchranu svojho bankového sektora, teda stratégiu "každý za seba", ktorá v čase globálnej krízy v globalizovanom hospodárstve nemôže v žiadnom prípade uspieť.
<P>
Bolo by to mrhanie verejnými prostriedkami a v žiadnom prípade by to Európskej únii nepomohlo dohoniť Spojené štáty, ktoré už pripravili rozsiahly plán obnovy.
<P>
Musíme myslieť európsky, musíme myslieť globálne, naše vnútroštátne opatrenia musia byť zosúladené a koordinované, pričom Komisii treba dať priestor na podávanie iniciatív. To očakávame od jej oznámenia z 26. novembra. Očakávame ambiciózny plán obnovy Európy.
<SPEAKER ID="308" NAME="Lena Ek" AFFILIATION="ALDE">
Vážená pani predsedajúca, kríza nie je len čas, keď treba konať, je to aj čas na zamyslenie. Prijatie klimatického balíka nielen zachráni klímu - a nás pred katastrofami, epidémiami a nadbytočnými nákladmi - tiež je to naša príprava na ďalšie obdobie. V čase recesie sa musíme pripraviť na obdobie po nej, na nové trhy. Teraz podľa mňa hrozí, že budeme zbytočne rozhadzovať peniaze.
<P>
Keď toto obdobie prekonáme, budú si chcieť spotrebitelia skutočne kúpiť veľké auto s vysokou spotrebou, alebo budú chcieť malé, šikovné auto? Za svojich študentských čias som mala jedného profesora, ktorý povedal: "ak ste na pochybách, vynechajte to". Čo potrebujeme, je skôr zelený nový údel pre investície, inovačný výskum a inteligentné energetické technológie, a to sa týka aj automobilov. Potrebujeme zelený nový údel na vytváranie nových pracovných miest a nového bohatstva trvalo udržateľným spôsobom.
<P>
Skupina ALDE bude presadzovať otvorenú, zelenú, bezpečnú a podnikateľskú Európu a v týchto oblastiach pracovný plán Komisie podporíme.
<SPEAKER ID="309" NAME="Manfred Weber" AFFILIATION="PPE-DE">
(DE) Vážená pani predsedajúca, pani podpredsedníčka, dnes by som chcel hovoriť o vnútornej bezpečnosti a pracovnom programe. Ešte predtým by som však chcel spomenúť inú otázku. Celý čas hovoríme o bankách. Pred niekoľkými týždňami v regióne, z ktorého pochádzam, jedna veľká spoločnosť zamestnávajúca 2000 ľudí vyhlásila bankrot a zamestnancom teraz hrozí finančný kolaps, pretože banky znižujú úverové hranice. To ukazuje, že kríza už začína úplne konkrétne postihovať reálne hospodárstvo, a preto Komisii navrhujem, aby sme zvážili jedno riešenie a preskúmali právne predpisy týkajúce sa dotácií, od ktorých v súčasnosti, pokiaľ ide o banky, upúšťame a ktoré už nemajú žiadny účinok, a v súvislosti so súčasnou krízou ich zmenili. Týmto spôsobom môžeme pomôcť aj stredným podnikom.
<P>
Venovať sa chcem však hlavne pracovnému programu Komisie a otázke vnútornej bezpečnosti. Keď som si prečítal program, bol som sklamaný, pretože okrem hospodárskych otázok existujú aj iné problémy. Som si vedomý obrovských úspechov, ktoré sa dosiahli v Schengenskom informačnom systéme (SIS). K systému sa teraz chystá pripojiť Švajčiarsko, ktoré ešte pred pripojením k SIS oznámilo významné úspechy vďaka prístupu doň. Zdá sa však, že program vôbec nevysvetľuje, ako chce Komisia konečne uviesť do prevádzky SIS II. Mesiac po mesiaci sa to odkladá a nedochádza k žiadnemu pokroku.
<P>
Nerobíme žiadne pokroky ani v druhej oblasti, ktorá je veľmi dôležitá z hľadiska policajnej spolupráce, konkrétne ide o boj proti organizovanému zločinu a praktickú spoluprácu medzi políciami. Chýba nám jasný právny rámec. V pracovnom programe na rok 2009 som, bohužiaľ, nenašiel nič ani k tejto téme. Želal by som si viac angažovanosti v tejto oblasti.
<P>
Po tretie, program sa venuje migrácii, migračnej sieti, prisťahovalectvu a modrej karte, o ktorých budeme hovoriť zajtra. Široká verejnosť by bola voči prisťahovalectvu otvorenejšia, keby sme ľuďom jasne vysvetlili, že bojujeme proti nezákonnému prisťahovalectvu a že s týmto nezákonným prisťahovalectvom skoncujeme. Toto je jedna zo súvislostí, ktoré nesmieme prehliadať.
<SPEAKER ID="310" NAME="Jan Andersson" AFFILIATION="PSE">
(SV) Vážená pani predsedajúca, pani komisárka, je dobré, že vedieme spoločnú rozpravu o hospodárskej kríze, o poklese reálneho hospodárstva a o pracovnom programe Komisie. Tieto témy spolu súvisia. Je tiež dobré, že Komisia navrhuje koordinované úsilie. Podľa môjho názoru to však v pracovnom programe nie je jednoznačne zohľadnené.
<P>
V rámci Rady prevláda názor, že by sme v súčasnosti mali obmedziť investície do životného prostredia a zredukovať naše ambície v tejto súvislosti. S týmto názorom vôbec nesúhlasím. Nesúhlasím ani s názorom mnohých ostatných, že musíme obmedziť naše aktivity v sociálnej oblasti. V skutočnosti je opak pravdou. Musíme investovať do výskumu a vývoja, do nových environmentálnych technológií a novej infraštruktúry, ktorá je v porovnaní s tou súčasnou oveľa šetrnejšia k životnému prostrediu. Musíme školiť pracovnú silu a zabezpečiť správne školenie mladých ľudí, aby sme si udržali konkurencieschopnosť, ale aj posilnili jednotlivcov do budúcnosti.
<P>
Keď sa potom v súvislosti s pracovným programom pozriem na sociálnu oblasť, je zrejmé, že táto problematika nepatrí k najvyšším prioritám Komisie. Uvediem dva príklady. Vypočuli sme si pána Rasmussena a myslím si, že my, ktorí sa zaoberáme problematikou sociálnej oblasti, by sme tiež mali dostať priestor. Správa, za ktorú som bola zodpovedná, sa zaoberala rovnakým zaobchádzaním na pracovnom trhu v rámci EÚ a právom na štrajky za rovnaké zaobchádzanie. Komisia teraz musí na túto otázku reagovať konkrétnymi opatreniami zameranými na rovnaké zaobchádzanie na pracovnom trhu v EÚ prostredníctvom úpravy smernice o vysielaní pracovníkov a prostredníctvom sociálneho protokolu. To je prvý bod. Druhým je to, čo sa deje v oblasti pracovného prostredia, kde v rámci celej EÚ alebo prinajmenšom v niektorých členských štátoch možno badať nárast počtu úrazov, pretože tejto oblasti pripisujeme nižšiu prioritu. Na tento problém musí Komisia tiež reagovať s cieľom zjednotenia trvalo udržateľného rozvoja, t. j. hospodárskeho a sociálneho rozvoja a rozvoja šetrného k životnému prostrediu.
<SPEAKER ID="311" NAME="Malcolm Harbour" AFFILIATION="PPE-DE">
Vážená pani predsedajúca, z perspektívy Výboru pre vnútorný trh a ochranu spotrebiteľa by som chcel hovoriť o tom, čo sa deje v reálnom hospodárstve. Pred dvomi týždňami som sa bol pozrieť na niekoľko malých podnikov - úspešné spoločnosti, ktoré zásobujú letecký, automobilový a energetický priemysel.
<P>
Ich problémom je, že prijali veľké množstvo kvalifikovaných ľudí, ale ich systém objednávok sa buď spomalil, alebo v niektorých prípadoch skolaboval. Toto sú ľudia, na ktorých musíme myslieť, pretože ak po tejto recesii nebudú k dispozícii, ak nebudú k dispozícii ich schopnosti, budeme mať vážny problém. Toto sú spoločnosti, v rámci ktorých chceme investovať do nových produktov, do nových služieb s cieľom rozvoja a školenia personálu, ktorý je k dispozícii.
<P>
Preto by som chcel povedať Komisii, že malé podniky budú hnacím motorom opätovnej tvorby pracovných miest. V súčasnosti sa tu diskutuje o iniciatíve Small Business Act. Jej implementácia sa pravdepodobne spomína niekde v tomto obsiahlom a zdĺhavom dokumente, ale vy ako Komisia by ste sa mali zaoberať skutočnými prioritami a presadiť niektoré z otázok, na ktorých sme tu pracovali a ktoré pomôžu reálnemu hospodárstvu. Toto sú vaše priority. Nemám pocit, že tu ide o skutočnú reakciu na krízu.
<P>
V popredí sú síce pekné slová, ale v programe nevidím žiadne zmeny. Preto by som vám, pani Wallströmová, chcel odkázať, že to nestačí, a dúfam, že tento odkaz sprostredkujete aj pánovi predsedovi Barrosovi. Nevyhnutne musíme vykonávať aktivity, ktoré spôsobia skutočný rozdiel v oblasti pracovných miest v súčasnosti aj v budúcnosti.
<P>
Ďalší ľudia, ktorí nám môžu pomôcť, sú, samozrejme, tí verejní investori, tí ľudia, ktorí rozvíjajú a udržiavajú projekty a stavebnú činnosť, trvalo udržateľnú výstavbu, tí, ktorí nakupujú dopravné prostriedky šetrnejšie k životnému prostrediu, a predovšetkým tí, ktorí investujú do ďalšej generácie telekomunikačných sietí.
<P>
Už len dokončím túto kľúčovú otázku. Na budúci týždeň bude mať Rada (je mi ľúto, že pán minister tu už nie je) príležitosť podpísať spoločné stanovisko k telekomunikačnému balíku, ktorý vydláždi cestu týmto investíciám.
<P>
Dozvedeli sme sa, že niektorí komisári tomu nie sú naklonení. Dúfam, že im odkážete, že pre budúcnosť európskeho hospodárstva je nevyhnutné, aby Rada budúci piatok tento balík schválila.
<SPEAKER ID="312" NAME="Ieke van den Burg" AFFILIATION="PSE">
(NL) Vážená pani predsedajúca, chcela by som vyjadriť svoje predbežné zistenie. Tí, ktorí povedali, že Európa by mala zohrávať dôležitejšiu úlohu na celosvetovej úrovni, majú pravdu, ale Európa by tiež mala v podstatne väčšej miere hovoriť jedným a nie roztriešteným hlasom, ako to je v súčasnosti. Veľké členské štáty sa budú musieť prispôsobiť a uznať, že teraz musíme vystupovať ako zjednotená Európa. Koniec koncov, kľúčovú úlohu v riadení, opätovnom riadení, zlepšovaní finančných trhov a dohľade nad nimi nezohráva duchaplnosť Gordona Browna alebo Nicolasa Sarkozyho, ale európske inštitúcie. My Európania by sme si teraz mali stáť za tým, čo sme si vytýčili.
<P>
Odhliadnuc od programu pre finančné trhy by sme teraz mali upriamiť všetku pozornosť na hospodársku krízu, ktorej čelíme. Všetky zvony bijú na poplach. V tejto oblasti by sme tiež mali postupovať v medzinárodnom duchu, Európa by mala postupovať tak, ako sa na ňu patrí a v súlade s európskym záchranným plánom. Nemalo by sa to však viesť stále v rovnakom duchu, chceli by sme vidieť zmenu o 180 stupňov. Prívrženci Bruegelu (Bruselského európskeho a globálneho ekonomického laboratória) skutočne stratili vieru a teraz sa dovolávajú zvýšenej miery výdavkov. Obmedzenia by sa mali zmeniť na inšpiratívnu politiku. Podľa môjho názoru je jeden percentuálny bod, ktorý navrhujú, nedostatočný a nimi navrhované riešenie, ktoré pozostáva zo zníženia DPH o 1 %, je neúčinné, pretože miera poklesu je oveľa vyššia. Napríklad v Holandsku poklesol stavebný priemysel o 20 %, preto si myslím, že by sme tu mali uplatniť nízku sadzbu DPH a posilniť tak trh s nehnuteľnosťami.
<SPEAKER ID="313" NAME="Lambert van Nistelrooij" AFFILIATION="PPE-DE">
(NL) Vážená pani predsedajúca, pani komisárka, ako koordinátor regionálnej politiky Skupiny Európskej ľudovej strany (kresťanských demokratov) a Európskych demokratov sa chcem aktívne podieľať na hľadaní riešení. Európa by teraz nepochybne mala vypracovať akčný plán. V tejto súvislosti schvaľujem stanovisko pána Barrosa.
<P>
Investície zo štrukturálnych fondov a z kohézneho fondu, ktoré sa zdvojnásobili zo 60 miliárd EUR ročne zo strany Európy na 120 miliárd EUR zo strany členských štátov, by umožnili aktívnejší a flexibilnejší prístup a dosiahnutie potrebnej rýchlosti. Ide tu o konkrétne investície prostredníctvom lisabonskej stratégie v súvislosti s vedomosťami a prostredníctvom göteborskej stratégie v súvislosti s energetikou a ekológiou.
<P>
Ide o pracovné miesta, ako vždy. Ide o preškoľovanie ľudí, ktorí prišli o prácu, aby boli schopní uplatniť sa v novom hospodárstve. Len s týmto prístupom a s ľuďmi, ktorí majú vhodnú kvalifikáciu, budeme môcť po kríze opäť vykročiť vpred.
<P>
Súčasnú podobu programu je nutné doladiť vo viacerých oblastiach. Napríklad pravidlá na obdobie 2007 - 2013 môžu byť o niečo flexibilnejšie. Finančné prostriedky možno presúvať v rámci operačných programov v samotných členských štátoch. Finančné prostriedky, ktoré ešte neboli pridelené - a tieto zahŕňajú vcelku veľké sumy - možno čerpať rýchlejšie. Stanovisko Parlamentu, ktorého cieľom je čerpať doposiaľ nepridelené finančné prostriedky v rámci pravidiel n + 1, n + 2 a n + 3 v súčasnom období a prípadne finančné prostriedky nevyčerpané v rámci predchádzajúceho obdobia, môžeme zmeniť na konkrétne činnosti.
<P>
Chcel by som požiadať Európsku komisiu - viem, že tomuto prípadu sa venuje pani Hübnerová - aby vypracovala balík pozmeňujúcich a doplňujúcich návrhov, prostredníctvom ktorých pred budúcoročnými voľbami preukážeme verejnosti našu dynamiku. Netrpezlivo očakávame tieto návrhy a chceli by sme vás vyzvať, aby ste reagovali pohotovo. Blahoželáme Komisii k doterajším výkonom, ale v budúcnosti bude potrebné väčšie úsilie, na čo je Parlament pripravený už teraz.
<SPEAKER ID="314" NAME="Enrique Barón Crespo" AFFILIATION="PSE">
(ES) Vážená pani predsedajúca, pani komisárky, páni komisári, dámy a páni, na samite G20 bol vytýčený veľmi ambiciózny program, ktorého cieľom je jednoducho zabezpečiť uplatňovanie pravidiel v rámci finančnej globalizácie. V Európe to znamená učiť sa z vlastných skúseností a brať si ponaučenie z kapitalizmu vo svoj prospech, čo je systém založený na záujmoch, v ktorom bez pravidiel, ak ste príliš nenásytní, môžete prísť o všetko.
<P>
Predseda Komisie nás upozornil na niekoľko problémov, aby sme nepodľahli populizmu, existujú však isté kroky, ktoré možno podniknúť. Choroba šialených kráv nás naučila, že v supermarketoch ani mäsiarstvach nemôžeme predávať škodlivé a pokazené produkty a že je nutné uplatňovať pravidlá.
<P>
Ak sa Európa poučí z vlastných chýb, je ešte cesta späť, ako sa to stalo v našej krajine. Mohli by sme napríklad rozhodnúť, vážená pani predsedajúca, že banky, stavebné spoločnosti a finančné inštitúcie budú musieť zriadiť fondy pre obdobie krízy alebo že podsúvahové transakcie a nedokázané sekuritizačné procesy budú zakázané. Bol by to krok smerom k rozvážnemu riadeniu, ktoré by finančné inštitúcie mali uplatňovať a ktoré sme v Európe ešte stále nedosiahli.
<P>
Myslím si, že by bolo prínosné, keby Komisia bola aktívna aj v tejto oblasti.
<SPEAKER ID="315" NAME="Ingeborg Gräßle" AFFILIATION="PPE-DE">
(DE) Vážená pani predsedajúca, pani komisárka, dámy a páni, napriek finančnej kríze sa náhle uvoľňuje veľké množstvo financií vrátane prostriedkov určených na zmiernenie hospodárskej krízy. Ak svojim kolegom rozumiem správne, aj my chceme zabezpečiť tok týchto peňazí.
<P>
V tomto ranom štádiu by som chcela Komisii odkázať, že od nej očakávame, že si bude plniť svoje povinnosti. To znamená, že otázka regulácie týchto prostriedkov zostáva na programe. Preto nemôžeme byť spokojní s pracovným programom, ktorý Komisia predložila na rok 2009. Sme sklamaní, že tento aspekt vašej práce nebol vašou hlavnou prioritou. Barrosova Komisia v súvislosti s touto otázkou dosiahla veľmi dobré výsledky, ale zároveň zreteľne dáva najavo, že v roku 2009 túto problematiku nepovažuje za dôležitú. Chcela by som vás presvedčiť o opaku.
<P>
Sme tiež sklamaní, že úrad pre boj proti podvodom nemá k dispozícii nový právny základ. Vzniká tu riziko, že Rada sa dostane do mŕtveho bodu, keďže 27 členských štátov sa už nedokáže dohodnúť na otázke boja proti podvodom. V tejto súvislosti očakávame aj od Komisie, že podnikne príslušné kroky. Po prečítaní pracovného programu však musíme zhodnotiť, že naše očakávania neboli splnené.
<P>
Sme tiež sklamaní tým, že sme nenašli viac podrobných informácií o národných stanoviskách. Ak na jednej strane poskytujeme väčšiu slobodu výdavkom, musíme tiež zabezpečiť, aby členské štáty plnili príslušné záväzky.
<P>
Nerozumiem tomu, že Barrosova Komisia nechce rozvíjať a preukázať svoj najväčší úspech: zverejňovanie prijímateľov dotácií. Prečo tento nástroj nevyužívate na zverejnenie spôsobu čerpania finančných prostriedkov EÚ? Prečo neskúmate, či v skutočnosti plníme naše politické ciele prostredníctvom informácií získaných z týchto údajov?
<P>
Myslím si, že máme právo na veľké očakávania, že by sme mali očakávať viac, ako vyplýva z legislatívneho a pracovného programu. Našu kritickú solidaritu a naše otázky by ste však jednoznačne mali využiť na ďalší rozvoj.
<SPEAKER ID="316" NAME="Stavros Lambrinidis" AFFILIATION="PSE">
(EL) Vážená pani predsedajúca, premiéri by uprostred krízy mali spoločne plánovať nielen svoje hospodárske, ale aj sociálne zásahy. Nepochybne bolo nutné zachrániť banky, ale Európa by sa už mala zameriavať priamo na záchranu ľudí s nízkym a priemerným príjmom a stimuláciu zamestnanosti a sociálnej súdržnosti.
<P>
Sociálny štát a sociálna súdržnosť nemôžu byť na chvoste otvorených a nekontrolovaných trhov alebo európskej hospodárskej politiky, nemôžu byť záchrannou návnadou, ktorú hádžeme všetkým, ktorí v čase krízy klesajú na dno. Naopak, sú jadrom európskeho hospodárskeho rastu a tak by sa k nim aj malo pristupovať.
<P>
Po druhé, aby sme to dosiahli, musíme nevyhnutne upraviť podmienky Paktu stability, potrebujeme novú sociálnu Maastrichtskú zmluvu, trvalo udržateľný pakt pre rast, zamestnanosť a sociálnu ochranu založenú na prísnych pravidlách a predpokladoch.
<P>
Po tretie, Európa by mala stáť na celosvetovej špičke inovácií a nových technológií prostredníctvom investovania kapitálu do vzdelávania a výskumu v oblasti vývoja ekologických riešení, čo, samozrejme, spôsobí obrovský nárast európskeho rozpočtu. Musíme sa konečne pohnúť vpred.
<P>
Slnko, vietor a voda budú pohonnými látkami budúcnosti. Ktokoľvek ich čo najskôr začne využívať, vytvorí milióny pracovných miest pre občanov a prosperujúcu spoločnosť. Ako v súčasnosti tvrdia niektorí ľudia, ak Európa zaostane, zaujme vedúcu pozíciu Amerika pod vedením Baracka Obamu, ktorého zvolenie všetci ospevujeme, a my utrpíme porážku.
<P>
Po štvrté, potrebujeme nové pravidlá transparentnosti, riadenia a dohľadu nad trhom. Súčasný systém, ktorý spôsobil danú krízu, v rámci ktorej profituje malý počet súkromných jednotlivcov a straty znáša spoločnosť ako celok, zapríčiní vznik nových kríz.
<SPEAKER ID="317" NAME="Robert Sturdy" AFFILIATION="PPE-DE">
Vážená pani predsedajúca, v období, keď je svet svedkom najvážnejšej finančnej krízy, aká nás kedy postihla, sme doposiaľ zaznamenali zlyhanie kola rokovaní v Dauhe. Má nesmierny význam. Práve som sa rozprával s barónkou Ashtonovou - alebo komisárkou Ashtonovou, ako je známa v súčasnosti - a verím, že nás ženie vpred progresívnym a futuristickým spôsobom. Je nutné zdôrazniť finančnú krízu, ako aj potrebu prehĺbenia vzťahov Európy s jej kľúčovými partnermi vrátane novej vlády Spojených štátov, a to pravdepodobne o to väčšmi, keď sa generálny riaditeľ Pascal Lamy zúčastní tzv. opätovnej voľby - uvidíme, či toto miesto obháji alebo nie, má však veľmi veľkú šancu. V tejto súvislosti potrebujeme viac skutkov a menej slov.
<P>
Pán Brown vyzval hlavných predstaviteľov, aby sa v čase hospodárskej krízy vyhli prekážkam spomaľujúcim obchod a investície. Toto je kľúčom rokovaní WTO. EÚ nesmie zaujať dickensovský prístup k spôsobu, akým pristupujeme k obchodu. Musíme odstrániť prekážky. Nesmieme uplatňovať nástroje na ochranu obchodu. Reforma bude mať úspech len na pôde zásady voľného trhu. Ako som spomenul, týka sa to otvoreného obchodu a investícií.
<P>
Minulý týždeň Pascal Lamy spoločne s G20 vypracoval návrh, z ktorého vyplýva, že v krátkom časovom období bude možné dospieť k riešeniu. Dúfame, že k nemu dospejeme ešte pred Vianocami. Takto to v súčasnosti vidí Komisia. Blahoželám predchádzajúcemu pánovi komisárovi a súčasnej pani komisárke k ich prístupu. EÚ prvýkrát zaujala vedúcu pozíciu v obchodných rokovaniach a musíme jej zablahoželať.
<SPEAKER ID="318" NAME="Andrzej Jan Szejna" AFFILIATION="PSE">
(PL) Vážená pani predsedajúca, cieľom neformálneho zasadania Európskej rady a samitu G20 vo Washingtone bolo reagovať na najvýznamnejší problém súčasnosti: na finančnú krízu, ktorá nepochybne predstavuje porážku neoliberálnych hospodárskych teórií. Vyhlásenia vyplývajúce z týchto zasadaní sa javia byť zbytočné a nemilo ma prekvapilo, keď sa pán Barroso vyjadril, že len kríza zapríčinila zmenu v spôsobe ich myslenia.
<P>
Nezaoberali sa pálčivými otázkami, ako zastaviť recesiu, ako vytvoriť nové pracovné miesta a ako bojovať proti klimatickým zmenám bez vzniku zbytočných hospodárskych nákladov. Európski socialisti už dlho požadujú reformu finančných trhov a koordinované opatrenia vlád Európskej únie.
<P>
Podľa môjho názoru sa nemôžeme zameriavať len na finančné trhy, na ktorých finančné inštitúcie a nenásytní riadiaci pracovníci spôsobili súčasný stav. Musíme chrániť našich občanov pred nárastom cien potravín, energie a nájomného, aby si udržali svoju reálnu úroveň príjmu, a tak chrániť ich kúpnu silu: spotrebiteľský dopyt, ktorý má spolu s investíciami a exportom významný dosah na hospodársky rast v Európskej únii. Musíme tiež chrániť ziskovosť malých a stredných podnikov.
<P>
Ak sa klimatický a energetický balík zachová vo svojej súčasnej podobe, predovšetkým v oblasti týkajúcej sa systému obchodovania s emisiami a požiadaviek na elektrárne a ťažký priemysel, musím upozorniť na to, že v Poľsku a v iných nových členských štátoch to spôsobí vznik značných nákladov a predovšetkým obrovský nárast cien energie. Boj proti zmene klímy je legitímnym cieľom, ale boj nemožno viesť pomocou prostriedkov, ktoré rýchlo povedú k vzniku ďalšej krízy, keď sa nám ešte nepodarilo prekonať tú prvú.
<SPEAKER ID="319" NAME="Carmen Fraga Estévez" AFFILIATION="PPE-DE">
(ES) Vážená pani predsedajúca, čo sa týka plánov pre politiku rybného hospodárstva, na určité návrhy sme čakali tak dlho, že to, čo teraz potrebujeme, je stabilný pracovný program, ktorý nám umožní s väčšou istotou určiť, akými otázkami sa budeme zaoberať v tomto parlamentnom období.
<P>
Napriek našim požiadavkám v tejto súvislosti a odhliadnuc od reformy monitorovacej politiky, ktorá bola práve predložená, sa nám doposiaľ nepodarilo predpovedať, čo nás očakáva.
<P>
V dokumente Komisie sa uvádza, že jednou z priorít bude predloženie Zelenej knihy o reforme spoločnej politiky rybného hospodárstva. Avšak v skutočnosti to jednoducho predstavuje začiatok rozpravy, ktorá neskončí do roku 2012.
<P>
V dokumente sa spomína aj sľúbená reforma spoločnej organizácie trhov, ale rovnako nie sme presvedčení o tom, že ju dosiahneme v prvej polovici roku 2009.
<P>
Chcela by som podotknúť, že máme pred sebou celý súbor otázok, ktoré by sa mali vyskytovať v legislatívnom programe či už z dôvodu medzinárodných povinností, ako napríklad zmlúv o rybnom hospodárstve, alebo multilaterálnych záväzkov, ako napríklad potreby preniesť odporúčania regionálnych organizácií rybného hospodárstva do práva Spoločenstva.
<P>
Sú tu aj iné otázky, napríklad budúcnosť európskeho vodného hospodárstva alebo návrh týkajúci sa odpadov, ktorý sa z pracovných programov Komisie vytráca ako duch a opäť do nich vstupuje, pričom na základe významu, ktorý im prikladá daný sektor a Parlament, by tieto otázky podľa nášho názoru mali mať vysokú prioritu.
<P>
Preto dúfame, vážená pani predsedajúca, že doplnený pracovný program na rok 2009, ktorý bude zohľadňovať tieto opakované požiadavky Európskeho parlamentu, bude predložený čo najskôr.
<SPEAKER ID="320" NAME="Harald Ettl" AFFILIATION="PSE">
(DE) Vážená pani predsedajúca, ekonomicky najslabšie subjekty trpia v období finančnej krízy najviac. Nezrozumiteľné produkty finančných služieb, ktorých kvalitu už nepreverovali ratingové agentúry, nedostatočná transparentnosť a mylná predstava, že trh sa reguluje sám, len podporili hazardné zmýšľanie. Komisia nanešťastie tiež dôrazne odmietla zvážiť legislatívne regulačné opatrenia pre finančný trh a preukázala, že je úplne odolná voči radám Európskeho parlamentu.
<P>
Úloha, ktorú musíme splniť, spočíva v tom, aby sme tento problém prekonali a zobrali si z neho politické ponaučenie. Zamestnanci, ktorí teraz prichádzajú o svoje zamestnania a ktorých dôchodky utrpia značné straty z dôvodu vysokorizikových investícií ich dôchodkových fondov, budú musieť znášať náklady v rôznych smeroch. Zo zhodnotenia stavu vyplýva, že medzi priority patrí prijatie núdzového plánu, lepších mechanizmov kontroly a obmedzenie škôd, ako aj zabezpečenie prístupu k pôžičkám pre vznikajúce hospodárstva a rozvojové krajiny s cieľom opätovného zabezpečenia trvalo udržateľného rastu. Rovnako dôležité je, aby najväčší skeptici, ktorí pochybovali o potrebe väčšieho rozpočtu EÚ, teraz pochopili, že v rámci prevencie musíme nastoliť silnejší nástroj, aby sme boli schopní riešiť krízy účinnejšie.
<SPEAKER ID="321" NAME="Philip Bushill-Matthews" AFFILIATION="PPE-DE">
Vážená pani predsedajúca, chcel by som vyjadriť len niekoľko myšlienok v súvislosti s mojou obľúbenou problematikou malých a stredných podnikov. Potešilo ma, že predseda Komisie pán Barroso sa vo svojom úvodnom príhovore vo veľkej miere venoval téme MSP. Znepokojuje ma však, že sa vyjadruje len slovami, čo je pri rozprávaní síce nevyhnutné, ale doposiaľ sme nezaznamenali dostatočné skutky, na čo už dnes poukázal aj pán Malcolm Harbour.
<P>
Všimol som si, že v odseku č. 3 vášho legislatívneho a pracovného programu na rok 2009, vo veľmi dôležitom odseku s názvom "Lepšia právna regulácia - Plnenie sľubov a zmena regulačnej kultúry", sa nachádza poznámka, ktorá hovorí, že "podpora jednoduchšieho a lepšieho regulačného prostredia bez zbytočnej administratívnej záťaže zostane preto hlavnou súčasťou legislatívnej práce Komisie".
<P>
So všetkou úctou, vážené pani komisárky a páni komisári - a toto hovorím ako veľký fanúšik a priaznivec Komisie v danom smere - v tomto legislatívnom programe som ešte nevidel ani náznak tejto problematiky. Počuť len: "Áno, urobíme to, zabezpečíme zníženie o 25 %." Ale kde sú výsledky? Kde je to zníženie? Ešte sme ho nezaznamenali.
<P>
Takže keď sa opäť pozrieme na názov "Lepšia právna regulácia - Plnenie sľubov", ak by ste si mali zapamätať jedno jediné slovo z tohto legislatívneho programu, vážené pani komisárky a páni komisári, musí to byť "plnenie".
<P>
Nakoniec by som chcel dodať, že uznávam, že zmena kultúry si vyžaduje veľa času a v rámci svojej funkcie koordinátora pre zamestnanosť a sociálne veci skupiny PPE-DE si uvedomujem, že výbor, členstvo v ktorom si nesmierne vážim, nie je vždy najlepším spojencom v otázke lepšej a jednoduchšej regulácie. Musím si to však v tomto výbore vytrpieť a pozývam jedného z vás, aby si to vyskúšal tiež, hoci len nakrátko, pretože súčasťou problému môžeme byť my. Ak by sa nám však nejakým spôsobom podarilo vytvoriť nový precedens a v ideálnom prípade by prišiel predseda Komisie a oslovil náš výbor, možno by nám to pomohlo podporiť vás v rámci vašich činností, a potom by sme sa stali súčasťou riešenia.
<SPEAKER ID="322" NAME="Erika Mann" AFFILIATION="PSE">
(DE) Vážená pani predsedajúca, chcela by som sa venovať jednej otázke, o ktorej sa doposiaľ veľmi nehovorilo, konkrétne úlohe štátu. Vidíme, že integrácia do globálneho hospodárstva znamená, že si nevyhnutne musíme uvedomiť, že štát sa musí integrovať na medzinárodnej a globálnej úrovni, aby bol vôbec schopný zakročiť a vykonávať potrebné kontroly.
<P>
Myslím si, že Európska únia má jedinečnú príležitosť prevziať túto úlohu. Je zrejmé, že si stále získava čoraz väčšiu dôveru. Mali by sme urobiť všetko, čo je v našich silách, aby sme dokázali, že táto dôvera je oprávnená. Znamená to, že Európska únia musí opäť preveriť svoju legislatívu. Vidím, že tu sedí komisár McCreevy. Chcela by som ho dôrazne vyzvať, aby zvolil iný prístup k zákonu Volkswagen, ako pôvodne plánoval. Bol by to jednoznačný signál, že pochopil znamenia času.
<P>
Chcela by som tiež vyjadriť svoju podporu pani Gräßleovej. Má úplnú pravdu v tom, že v súvislosti s kontrolnými opatreniami musíme byť oveľa prísnejší a želala by som si, aby Európska únia pochopila aj spôsob vlastnej organizácie na medzinárodnej úrovni. Prečo neosloviť Svetovú banku a Medzinárodný menový fond jednohlasne? Vynikajúco to funguje so Svetovou obchodnou organizáciou, ale nenaučili sme sa, ako to uplatniť v inej oblasti. Dúfam tiež, že všetci prispejete k tomu, aby sa z G20 stala organizácia, ktorá bude dlhodobo pokračovať vo svojej funkcii.
<SPEAKER ID="323" NAME="Piia-Noora Kauppi" AFFILIATION="PPE-DE">
Vážená pani predsedajúca, myslím si, že o finančnej kríze sa povedalo veľa vecí, ale je veľmi dôležité zastávať jedno stanovisko. Tento Parlament je v súčasnosti príliš sebakritický vo vzťahu k sebe samému, ako aj k inštitúciám EÚ.
<P>
Nezabúdajme, že sme počas ostatných ôsmich rokov prekonali veľmi radikálnu reorganizáciu právnych predpisov týkajúcich sa finančných služieb. Máme relevantné zákony. Máme relevantné nariadenia a dozorný systém sa tiež zlepšil. Kríze sme sa, samozrejme, nemohli vyhnúť, ale neboli sme jej rodiskom: zrodila sa v Amerike. Zrodila sa v Spojených štátoch pre nedostatok regulácie, nedostatok dohľadu a nedostatok správnej implementácie.
<P>
Európa by sa mala vyhnúť prehnaným reakciám. Toto nie je správny čas na to, aby sme sa vzdali, máme dobré hodnotenia vplyvu a lepší regulačný program, ako už naznačil pán Bushill-Matthews. Toto je najlepší čas na prípravu a realizáciu dobre cielených a dobre vypracovaných návrhov. Ak by sme reagovali nesprávne, mohlo by to mať vážne dôsledky. Mohli by sme tým spôsobiť ešte vážnejšiu krízu. Ak napríklad prijmeme právne predpisy, ktoré nastolia náročnejšie podmienky pre obnovu finančných trhov, nebude to prospešné pre európskych občanov.
<P>
Mali by sme sa na túto problematiku pozerať s chladnou hlavou a mali by sme sa snažiť vyhýbať sa nevhodným, zle cieleným a zle pripraveným právnym predpisom a nebyť príliš sebakritickí. Musíme sa poďakovať Komisii za realizáciu tejto nesmierne dôležitej zmeny v európskych právnych predpisoch a v režime dohľadu.
<SPEAKER ID="324" NAME="Gunnar Hökmark" AFFILIATION="PPE-DE">
Vážená pani predsedajúca, nachádzame sa uprostred hlbokej finančnej krízy, ktorá je z mnohých hľadísk jedinečná. Jej jedinečnosť spočíva v tom, že je to prvá globálna finančná kríza, ktorú svet zažil, a dochádza tiež k recesii svetového hospodárstva.
<P>
Bolo by však vhodné vniesť svetlo do udalostí a vývoja, ktoré prekonávame, pretože sme tiež boli svedkami neslýchaného a jedinečného globálneho hospodárskeho rastu v trvaní 25 rokov, ktorý viac ako dve miliardy ľudí vyslobodil z chudoby.
<P>
Musím povedať, že od tej časti snemovne, ktorá sa tu dnes nachádza, o tom zaznelo veľmi málo, keď prehlasovali, že otvorené hospodárstvo zlyhalo. Je to zlyhanie, keď sa dve miliardy ľudí vyslobodili z chudoby? Samozrejme, že nie. Ale dnes už v globálnom hospodárstve vidíme novú štruktúru, a skutočnosť, že zasadnutie vo Washingtone bolo zasadnutím G20 a nie G7, je prejavom novej reality, v ktorej žijeme. Myslím si, že to je dobré, pretože sa tak zredukovala nadvláda transatlantického hospodárstva. V zásade je to dobré, pretože to znamená, že ostatné časti sveta sú schopné rozvíjať svoju prosperitu.
<P>
Počas tohto obdobia to spôsobilo nerovnováhu: obrovské zisky v krajinách, akou je napríklad Čína, a obrovské straty v krajinách, akými sú Spojené štáty, spolu s osobitou a neprimerane nízkou úrokovou sadzbou v americkom hospodárstve, ktorá zvýšila objem úverov viac ako kedykoľvek predtým.
<P>
Zo zaujímavosti podotknem, že rovnakú diskusiu sme v tejto snemovni viedli s kolegami z tej strany, ktorá požaduje dodatočné zníženie úrokových sadzieb. Ak by sme to urobili, problémy v Európe by boli ešte väčšie ako teraz.
<P>
Teraz sa musíme postarať o reštrukturalizáciu a zotavenie globálneho hospodárstva a myslím si, že Európska únia zohráva v tejto súvislosti dôležitú a rozhodujúcu úlohu. Musíme splniť to, čo zaznelo na zasadnutí vo Washingtone, zabezpečiť voľný obchod a otvorené trhy a odmietnuť protekcionizmus, ktorý by zabránil zotaveniu viac ako čokoľvek iné. Musíme zabezpečiť, aby regulačný rámec globálnych finančných trhov držal krok so súčasnou reálnou podobou svetového hospodárstva. To je naša úloha, v ktorej musíme zaujať vedúcu pozíciu, a ešte väčšmi rozvíjať prosperitu.
<SPEAKER ID="325" NAME="John Purvis" AFFILIATION="PPE-DE">
Vážená pani predsedajúca, čelíme vážnemu nebezpečenstvu, že sa unáhlime a dôjde k nadbytočnej zavádzajúcej regulácii a k neúmyselným následkom. Príkladom v novej smernici o kapitálových požiadavkách je navrhované zadržiavanie procesov sekuritizácie vo výške 5 %. Toto len obmedzí tvorbu úverov. Nedostatočné možnosti sekuritizácie sú hlavným dôvodom zhoršenia stavu úverov. Chceme dosiahnuť, aby banky poskytovali pôžičky, ale tento zavádzajúci princíp, ktorému chýba hodnotenie vplyvu, zabráni opätovnému naštartovaniu sekuritizácie a úverov, ktoré náš obchod a priemysel tak zúfalo potrebuje. Spýtajte sa automobilového priemyslu, ako bude prosperovať, ak sa zruší sekuritizácia.
<P>
To je len jeden príklad. Ak zrušíme presné a spravodlivé účtovníctvo, ak vybočíme z cesty a zrušíme hedžové fondy a súkromný kapitál a stimuly pre inovátorov, osoby podstupujúce riziko alebo dokonca pre bankárov, ako požaduje pán Schulz a socialisti, spomínané zotavenie len spomalíme a celkom znemožníme.
<SPEAKER ID="326" NAME="Proinsias De Rossa" AFFILIATION="PSE">
Vážená pani predsedajúca, mnohí rečníci vrátane môjho kolegu Briana Crowleyho z Írska tu dnes vytkli bankárom, že sa správajú ako bankári, že maximalizujú krátkodobé zisky po hranice zákona. Táto kríza bola schopná rozvíjať sa, pretože mnohé vlády nesplnili svoju povinnosť dostatočne spravovať hospodárstvo vrátane bánk. Mnohí ľudia pri moci ignorovali históriu a prijali ideologické nezmysly, ktoré sme si práve vypočuli od posledných troch rečníkov, ktorí tvrdia, že trh je samočinný prirodzený jav a vláda v zasahovaní doň nezohráva žiadnu úlohu.
<P>
Pravdou je, že neviditeľná ruka Adama Smitha sa dopúšťa vreckovej krádeže. Vrecká, ktoré vykráda, sú vrecká pracujúcich ľudí, ktorí prichádzajú o svoje pracovné miesta, vrecká rodín, ktoré prichádzajú o svoje domovy, a vrecká tých, ktorí už sú chudobní a prichádzajú o svoje úspory a dôchodky. Bankári a pravicoví politici neprichádzajú o nič. Táto situácia sa bude opakovať, ak jasne neurčíme nový hospodársky rámec, ktorý nám umožní zabezpečiť, aby banky a priemyselné odvetvia slúžili spoločnosti a umožnili vládam vládnuť vo verejnom záujme.
<SPEAKER ID="327" NAME="Olle Schmidt" AFFILIATION="ALDE">
Vážená pani predsedajúca, myslím si, že Adam Smith bol veľmi úspešný, predovšetkým v Írsku. Myslím si, že sme si vedomí tamojších dôsledkov.
<P>
(SV) Vážená pani predsedajúca, pani komisárka, myslím si, že je dôležité, že EÚ a zvyšné krajiny sveta prostredníctvom samitu G20 podnikli potrebné kroky a vyjadrili sa, že sú ochotní naďalej spolupracovať. Vo svetovej politike je to niečo nové. Európsky a globálny systém pre dohľad pozostáva z nasledujúcich dôležitých krokov. Zabezpečme tvorbu flexibilných pravidiel pre budúcnosť, nie takých, ktoré riešia včerajšie problémy.
<P>
So všetkou skromnosťou by som vás chcel varovať pred troma vecami: pred prehnanou reguláciou, ktorá by ešte viac mohla spomaliť svetové hospodárstvo, pred príliš veľkým balíkom štátnej pomoci na záchranu priemyselných odvetví počas krízy - doma vo Švédsku na to máme niekoľko príkladov, ako pani komisárka sama dobre vie - a pred protekcionizmom a uzatvorenými hranicami. Nesmieme upadnúť do rovnakej krízy, akú sme zažili v 30. rokoch minulého storočia.
<SPEAKER ID="329" NAME="Marie Anne Isler Béguin" AFFILIATION="Verts/ALE">
- (FR) Vážená pani predsedajúca, sama sa obrátim na Komisiu, pretože predstaviteľ Rady tu už nie je. Skutočne sa domnievam, že návrhy pána Barrosa nevyriešia súčasnú krízu, pretože zabudol na jeden faktor, a to na príčiny tejto krízy. K týmto príčinám patrí náš systém zameraný na výrobu a naše ponímanie rozvoja, čo sú faktory, ktoré ničia a využívajú planétu a jej obyvateľov.
<P>
Kríza sa neskončila, toho si podľa môjho názoru musíme byť vedomí. V skutočnosti si myslím, že len začína, otriasla našou spoločnosťou a bude to ešte horšie. Vidím to tak, že kým poprední predstavitelia tohto sveta, v ktorom prevláda globalizované hospodárstvo, si nevšímajú potrebu zmeny kurzu, naši spoluobčania nedokážu pochopiť, ako možno nájsť miliardy eur na záchranu bánk dnes a automobilového priemyslu zajtra, v čase, keď sa obsah nákupných košíkov žien v domácnosti neustále zmenšuje.
<P>
Navrhujete opatrenia na zotavenie hospodárstva, ale ak ide o to isté, čo sa skúšalo počas predošlých rokov a viedlo k chaosu, ste na zlej ceste. Som presvedčená, že skutočne musíme zredukovať ekologické stopy, ktoré po sebe zanechávame. Takto sa veci majú. Ako ich chcete vyriešiť?
<P>
(Predsedajúca prerušila rečníčku.)
<SPEAKER ID="330" NAME="Mairead McGuinness" AFFILIATION="PPE-DE">
Vážená pani predsedajúca, niekedy hovoríme o veľkých návrhoch, veľkých plánoch a ambíciách. Nedávno ma veľmi oslovili slová kanadského ministra financií, ktorý hovoril o tom, čo znamená byť nudným, nezáživným a rozvážnym. Navrhujem, že by sme si mali dobre uvedomiť, čo sa snažil povedať, pretože z jeho slov vyplýva, že správna regulácia začína doma a predtým, ako sa budeme pozerať na svet, sa musíme pozrieť na seba samých - hoci sa prikláňam k názoru, že prehnaná regulácia je rovnako zlá ako žiadna regulácia. Preto v tejto súvislosti musíme nájsť rovnováhu.
<P>
Čokoľvek však spravíme, vždy tu budú obchodníci, farmári, ľudia v domácnosti, ktorí nebudú schopní dostať malé úvery na to, aby vo svojej činnosti mohli pokračovať. Nedávno som v Írsku navštívila farmu, ktorej majitelia si nemohli obnoviť pôžičku vo výške 25 000 EUR. Je to skutočne vážny problém a musíme sa mu venovať.
<P>
Súčasťou pracovného programu bude preskúmanie rozpočtu, zavedenie kontrol stavu a preskúmanie rybného hospodárstva. Bude to náročný rok a želám vám veľa šťastia.
<SPEAKER ID="331" NAME="Margot Wallström">
podpredsedníčka Komisie. - Vážená pani predsedajúca, ďakujem vám za všetky tieto zaujímavé príspevky. Možno bude ďalšou nesplniteľnou misiou to, keď sa pokúsime zhromaždiť rôzne stanoviská všetkých členov k legislatívnemu a pracovnému programu a uspokojivo na ne reagovať. Ako sme počuli, siahajú od otázky geneticky modifikovaných organizmov cez rybný priemysel až po Svetovú obchodnú organizáciu a celú finančnú krízu. Je teda možné, že nebudem mať čas alebo možnosť reagovať na všetky vaše detailné otázky plne uspokojivým spôsobom.
<P>
V prvom rade by som chcela povedať, že odkedy sme vstúpili do krízy, nič nebolo ako "po starom". Po mojom boku vidíte kolegu, ktorý je tiež zodpovedný za veľký podiel reakcií, rovnako aj pána McCreevyho, ktorý sedí za nami, a oni sami vedia lepšie ako ktokoľvek iný, že sme na tom museli pracovať od samého začiatku. Tiež by som chcela povedať, že Komisia na finančnú krízu reagovala nezvyčajne rýchlo. Spomínam si, že v minulosti sme si blahoželali, keď sme v rámci troch mesiacov reagovali na jednu z ropných havárií a mysleli sme si, že už to bol sčasti rekord, ale tentoraz sa nám podarilo predložiť a prijať dôležité návrhy v rámci 24 hodín. Myslím si teda, že nič nebolo ako po starom a odteraz tiež nebude nič ako po starom. Musíme naďalej reagovať na recesiu, ktorej začiatku sme boli svedkami. To je úplne jasné.
<P>
Myslím si tiež, že všetky vaše námety načrtli potrebu správnej rovnováhy. Na dosiahnutie správnej rovnováhy v súvislosti s otázkami životného prostredia, ako aj so sociálnymi otázkami, je nutné všetky tieto námety pokryť. Ale prečo si myslíte, že to, čo nájdete v strategických iniciatívach, ako napríklad v správe o lisabonskej stratégii pre rast a zamestnanosť a v návrhoch na obdobie po roku 2010, v európskom rámci na obnovu finančných trhov pre budúci dohľad nad balíkmi, nebude pokrývať sociálne otázky a všetky kritériá trvalej udržateľnosti? Je, samozrejme, nutné zohľadniť spomínanú rovnováhu, na ktorej budeme pracovať, a zároveň dokončíme podrobné návrhy, ktoré odteraz bude nutné uviesť do prevádzky. Táto rovnováha, ako aj jej správne dosiahnutie bez prerušenia regulácie a fungovania trhu, je pre nás kľúčová a sme si jej plne vedomí.
<P>
Myslím si, že toto tiež ovplyvní našu dôveryhodnosť, pretože dôveryhodnosť získame až potom, keď tieto strategické iniciatívy, body, ktoré sme označili ako strategické a prioritné iniciatívy, doplníme konkrétnymi nadväzujúcimi a vykonávacími opatreniami, a budeme môcť naďalej zohrávať vedúcu úlohu v rámci G20 alebo v kontexte MMF alebo ovplyvňovať zvyšok sveta aj v oblasti energetiky a klímy. Túto dôveryhodnosť získame splnením toho, čo sme si v tomto pracovnom programe vytýčili.
<P>
Veľmi si ceníme dialóg, ktorý dlhodobo vedieme s rôznymi výbormi v Parlamente, a všeobecnú politickú rozpravu, na ktorej sa zúčastňujeme, a chcela by som sa vám za to veľmi pekne poďakovať. Myslím si, že nám to pomáha v plnení sľubov. Pomáha nám to tiež vnášať vhodné detaily do zoznamu návrhov.
<P>
Ako však viete a ako vyplýva z nášho pracovného programu, toto je veľmi špecifické obdobie, pretože ide o druh prechodného obdobia, v ktorom sa zostavuje nový Parlament, nová Komisia a v súvislosti s parlamentnými voľbami, ktoré nás čakajú na jar, ste nás požiadali, aby sme nepokračovali v činnosti, keď už tieto výsledky nebudete môcť prijímať a robiť s nimi niečo zmysluplné.
<P>
Musím spomenúť ešte jeden bod, ktorý sa týka MSP, pretože mnohí z vás spomenuli malé a stredné podniky. Budú, samozrejme, kľúčom k úspechu v súvislosti s riešením finančnej krízy, takže budeme plniť svoje povinnosti, už sme vypracovali iniciatívu Small Business Act, na ktorú budú, samozrejme, nadväzovať príslušné opatrenia, čiže jej zavedenie.
<P>
To isté sa vzťahuje aj na sociálny balík, ktorý sme predložili. Teraz sú na rade vykonávacie opatrenia. Takže ak nenájdete návrh pre každú oblasť v rámci príslušného návrhu, neznamená to, že sme na ňom prestali pracovať alebo že dodatočne nepredložíme detailné návrhy, ale rovnováha je absolútne nevyhnutná.
<P>
A ak hovoríme jednohlasne, je vhodné, ak vystúpime s jednotným alebo koordinovaným stanoviskom vo všetkom, čo robíme, a myslím si, že to bude pre nás všetkých kľúčové stanovisko.
<P>
Na záver by som chcela dodať, že v tomto legislatívnom a pracovnom programe uvidíte, že sme po prvýkrát identifikovali komunikačné priority a keďže je to moje portfólio, chcem to zdôrazniť a pripomenúť vám všetkým, že sme navrhli štyri body, ktoré sa na budúci rok stanú spoločnými komunikačnými prioritami: samozrejme voľby do EP, energetika a zmena klímy, 20. výročie pádu Berlínskeho múru a rast, zamestnanosť a solidarita, čo znamená, že balík pokrýva aj boj proti finančnej kríze.
<P>
V súčasnosti sme už spustili prípravné práce na týchto prioritách a môžem vás ubezpečiť, že podporíme prípravy Parlamentu na voľby. Zajtra budem s pracovnou skupinou vášho predsedníctva hovoriť o komunikácii, aby som zistila, ako môžeme Parlamentu pomôcť a podporiť jeho pracovné plány v súvislosti s voľbami do EP.
<P>
Bude to teda predstavovať veľmi dôležitú zložku našej práce. Ak si chceme udržať dôveryhodnosť a legitímnosť, musíme mobilizovať voličov a zabezpečiť, aby na budúci rok v júni odovzdali svoj hlas. Myslím si, že kombináciou vhodných postupov a vhodnej komunikačnej techniky môžeme čeliť tomuto náročnému roku, ktorý nás čaká, aspoň s malou dávkou sebaistoty a ak budeme pracovať spoločne, táto sebaistota bude ešte väčšia.
<SPEAKER ID="332" NAME="Predsedajúca">
Rozprava sa skončila.
<P>
Hlasovanie o návrhu uznesenia o legislatívnom a pracovnom programe Komisie na rok 2009 sa uskutoční počas decembrového zasadania v Štrasburgu.
<P>
Písomné vyhlásenia (článok 142)
<SPEAKER ID="967" NAME="Adam Bielan  " AFFILIATION="UEN">
písomne. - (PL) Nedávny samit vo Washingtone bol v podstate začiatkom procesu, v ktorom sa predstavitelia jednotlivých štátov musia angažovať s cieľom minimalizácie dosahu globálnej finančnej krízy.
<P>
V období globalizácie, keď sú hospodárstva jednotlivých krajín úzko prepojené, musí byť medzinárodná spolupráca zameraná na zastavenie krízy prioritou. Nemám na mysli len spoločné stanovisko EÚ k mnohým otázkam, ale aj konkrétne spoločné postupy a zásah v praxi zameraný na zmiernenie účinkov finančnej krízy.
<P>
Odborníci tvrdia, že poľské hospodárstvo je jedným z mála, ktoré dokáže odolať možnej hospodárskej kríze, hoci nikto nedokáže predpovedať globálny rozsah, ktorý kríza môže dosiahnuť.
<P>
Aj teraz musíme byť pripravení zaviesť vhodné opatrenia na predchádzanie krízam, kde budú zohrávať kľúčovú úlohu vlády jednotlivých štátov. Podľa potreby by mali poskytnúť veľkú dávku podpory finančným inštitúciám, ktorým hrozí bankrot.
<P>
Opäť by som chcel zdôrazniť dôležitú úlohu, ktorú zohráva štát pri predchádzaní globálnej kríze prostredníctvom zasahovania do miestnych finančných trhov.
<SPEAKER ID="333" NAME="Daniel Dăianu  " AFFILIATION="ALDE">
písomne. - Istým spôsobom ide o kľúčovú súčasť riešenia problému, pretože ak EÚ nedosiahne spoločný postoj, dosiahnutie účinných globálnych pravidiel pre finančné trhy bude len zbožným prianím. Vnímaví ľudia by povedali, že masívne zlyhanie regulácie aj dohľadu, ako aj nedostatky vyplývajúce z nadmerne zjednodušenej hospodárskej filozofie, poskytujú jasnú odpoveď na otázku, ako ďalej.
<P>
Niektorí ľudia však napriek tomu namietajú, že umiernené nariadenia by mali byť základným kameňom nového systému. Z môjho pohľadu nemajú pravdu - či už sú o tom skutočne presvedčení alebo ich k tomu vedú miestne záujmy. Svet sa za niekoľko ostatných desaťročí dramaticky zmenil. Úpadok zavádzajúceho vzoru (ktorý porovnáva neregulované voľné trhy) je nutné brať do úvahy v súvislosti s rastúcim multipolárnym hospodárskym svetom, ktorého cieľom je vypracovať nový medzinárodný finančný systém.
<P>
Osud otvoreného svetového hospodárskeho systému však preukázateľne závisí práve od toho. Dúfam, že nová americká vláda bude na túto problematiku pripravená, ale my Európania si musíme uvedomiť dôležitosť tohto obdobia. Naše spory a neschopnosť dospieť ku kompromisu nie sú v tejto súvislosti dobrým znamením.
<SPEAKER ID="334" NAME="Gábor Harangozó  " LANGUAGE="HU">
Našou prvou úlohou je obnoviť dôveru na finančných trhoch s cieľom predísť ďalšiemu prehĺbeniu krízy. Z tejto perspektívy nesie politika obrovskú zodpovednosť.
<P>
Nielenže potrebujeme rýchle, obsiahle riešenia na vybudovanie dôvery, ale zároveň musíme predchádzať opätovnému výskytu podobnej finančnej krízy.
<P>
Toto všetko nie je len malá prekážka slepého kapitalizmu, ako sa v poslednej dobe hovorí, ale skôr výborná príležitosť zabezpečiť omnoho účinnejšiu a legitímnejšiu reguláciu v oblasti financií a dohľadu.
<P>
Teraz konečne môžeme poľudštiť kapitalizmus.
<P>
Musíme dbať aj na to, že kríza nielenže ohrozuje banky a veľké podniky, ale spôsobuje aj každodenné problémy občanom.
<P>
Potrebujeme trvalo udržateľné riešenie tejto krízy a ak to znamená, že musíme pretvoriť svet, budeme z neho musieť spraviť svet spravodlivejší, humánnejší a racionálnejší.
<P>
V Európe sa nachádzajú regióny, v ktorých sa aj predtým odzrkadľovala beznádej. Okrem úpravy hospodárstva sa musíme zamerať na konkrétne riešenia pre najviac znevýhodnené skupiny, t. j. pre tých, ktorých účinky krízy ovplyvňujú a ovplyvnia najviac a ktorí čelia najväčším hospodárskym a sociálnym problémom.
<P>
Ak to nesplníme, priemerný človek krízu prežije a opäť porastie, ale počas dlhého obdobia bude prevládať bieda.
<SPEAKER ID="335" NAME="Mieczysław Edmund Janowski  " LANGUAGE="PL">
Finančná kríza pohltila celý svet. Z môjho pohľadu ide o hospodársku krízu, pričom financie, ktoré spravidla poháňajú hospodárstvo, skutočne zmietla víchrica. Vyzerá to tak, že katastrofická teória Reného Thoma sa potvrdila. Zároveň je nutné spomenúť aj jej morálne aspekty, na ktoré poukázali mnohí ekonómovia.
<P>
Dovoľte mi v tejto súvislosti citovať Ettoreho Gottiho Tedeschiho: "Je v súlade s logikou a etikou vytvárať ilúziu vývoja výlučne na základe rastu súkromnej spotreby, je v súlade s logikou a etikou, aby rast spotreby pohlcoval rast sociálnych nákladov (nákladov na dôchodky a zdravotnícke služby), čo podnecuje zvyšovanie daní, je v súlade s logikou a etikou transformovať spoločnosť zloženú zo sporiteľov na spoločnosť zloženú z nadmerne zadlžených spotrebiteľov a je v súlade s logikou a etikou nútiť globalizovaného človeka, aby si hľadal prácu ďaleko od domova?"
<P>
Cena za takýto nedostatok etického rozmeru bude vysoká, pretože platíme za nenásytnosť a riziká, ktoré na peniaze iných ľudí uvalili nezodpovední jednotlivci, ktorí si pre seba vytvorili daňové raje. Za túto nenásytnosť a nečestnosť musí platiť tak európsky, ako aj americký daňovník. Sme stále chudobnejší. Banky strácajú svoj význam v hospodárstve, v ktorom je pre zníženú produkciu menší dopyt po pracovníkoch, čím vzniká dominový efekt.
<P>
Dnešné trhy potrebujú jednoznačné pravidlá, ktoré sa musia dodržiavať. Potrebujeme opatrenia, ktoré ochránia najchudobnejšie vrstvy obyvateľstva a zároveň zabránia skupovaniu našich aktív za smiešne sumy. Budeme potrebovať aspoň niekoľko rokov na to, aby táto núdzová liečba zabrala.
<SPEAKER ID="336" NAME="Richard Seeber  " LANGUAGE="DE">
Zvlášť vítanou súčasťou legislatívneho a pracovného programu Komisie sú opatrenia určené na boj proti hospodárskej kríze v Európe. Na budúci rok musí európska politika vytýčiť dlhodobé vyhliadky EÚ a v spolupráci so širokou verejnosťou obmedziť nepriaznivé účinky krízy na finančnom trhu na celé európske hospodárstvo.
<P>
Účinky takejto krízy sa v reálnom hospodárstve väčšinou prejavujú až v neskoršom období. Okrem praktických opatrení jednotlivých štátov musí Európa zaviesť opatrenia na minimalizáciu negatívnych dôsledkov.
<P>
Rok 2009 bude rozhodujúci v boji proti zmene klímy.
<P>
Na budúci rok bude mať Európa šancu presadiť sa ako silný medzinárodný partner v oblasti ochrany životného prostredia. Ustanovenie rokovacej pozície EÚ v rámci konferencie Organizácie Spojených národov o zmene klímy v Kodani nie je vysokou prioritou len v oblasti ochrany životného prostredia, ale aj v prepojení s ostatnými politickými oblasťami. Európska únia sa môže uviesť ako priekopnícka veľmoc, a to nielen na európskom kontinente, ale aj v súvislosti s ochranou podnebia v celosvetovom meradle.
<P>
Na budúci rok však budeme musieť zabezpečiť, aby v dôsledku pripravovaných iniciatív nedošlo k prerušeniu doterajších aktivít.
<P>
Aj napriek tomu, že tento rok bol preverený stav spoločnej poľnohospodárskej politiky, záujmy poľnohospodárskeho sektora musia byť aj naďalej vysokou prioritou európskej politiky.
<SPEAKER ID="337" NAME="Georgios Toussas  " LANGUAGE="EL">
Znížená úverová schopnosť bánk, hlboká kríza v kapitalistickom systéme, predstavuje pohromu pre pracovníkov, zhoršuje problematiku nezamestnanosti, podkopáva systém sociálneho poistenia a dôchodkový systém a dodatočne znižuje príjem a životnú úroveň rodín pracujúcej triedy.
<P>
Politickí predstavitelia kapitalizmu kladú bremeno zníženej úverovej schopnosti bánk na plecia pracovníkov a pokúšajú sa bez obmedzení zaútočiť na práva pracovníkov, aby si udržali vlastnú ziskovosť.
<P>
Rada a Komisia vo svojich stanoviskách spolu s Európskym parlamentom prijímajú postoj kapitalistov a trvajú na nemennej katastrofickej hospodárskej a menovej politike a požadujú rýchlejšiu kapitalistickú reštrukturalizáciu a reformy na náklady pracovníkov. Podporujú Hospodársku a menovú úniu, Maastrichtskú zmluvu a štyri slobody, Pakt stability a pokles sociálnych výdavkov v rámci finančnej disciplíny. Požadujú prísnejší dohľad nad členskými štátmi zo strany EÚ a vítajú a posilňujú svoju spoločensky nekontrolovanú úlohu s cieľom účinnejšej podpory kapitálu. Požadujú rýchlejšie a dôveryhodnejšie uplatnenie protipracovnej Lisabonskej zmluvy a celkové usmernenie hospodárskej politiky EÚ.
<P>
Skúsenosti pracovníkov a samotnej pracujúcej triedy ich vedú k odmietaniu a protiútoku na politiku barbarstva.
